maar legt de lat jammer genoeg niet hoger.,Na het succes van Halo gaat het verhaal van Bethany verder in deel twee van de serie, Hades. Ook hier weer is het boek gevuld met gevechten, engelen en de daarbij behorende theologische aspecten. Dit laatste kan voor sommige lezers een obstakel zijn, maar schrijfster Alexandra Adornetto weet gelukkig hoe ze niet te zoetsappig en belerend over moet komen. Maar hoe zit het met de andere elementen van dit vervolg? Wordt dit een teleurstellend slap aftreksel van het eerste deel, of is het Adornetto gelukt om boven het succes ervan uit te stijgen?
In Hades gaat het verhaal van Bethany verder. Nu Jake is verdwenen bloeit het stadje op, verdwijnen alle zorgen van de drie Engelen en groeit Bethany nog dichter naar Xavier toe. De twee kunnen niet meer zonder elkaar en zijn nooit ver bij uit elkaars buurt.
Haar vriendinnen snappen het wel, maar voelen zich toch door haar in de steek gelaten. Als de meiden op het halloweenfeestje samen een seance willen houden en Bethany vragen om mee te doen, vinden ze het wel genoeg geweest. Wat flauw dat ze niet eens één keertje iets leuks met haar oude vriendinnen wil doen!
Maar Bethany weet niet wat ze moet doen. Waarom zouden zij en Xavier niet zo vaak bij elkaar mogen zijn? Ze houden toch van elkaar? Maar als haar vriendinnen doorzetten en ook zonder haar de seance willen houden, weet Bethany dat ze geen keus heeft. Zoiets kan ze hen niet alleen laten doen, en zeker die avond niet. Want Bethany weet wat er kan gebeuren als je de doden oproept op Dodenavond, en dat mag ze niet laten gebeuren.
Met dit tweede boek over Bethany Church weet Adornetto de toon goed vast te houden. De sterke band tussen Bethany en Xavier wordt nog sterker en Gabriël en Ivy krijgen meer aandacht in dit boek. Al in het begin van het verhaal komt de spanning aanzetten en die verdwijnt nooit helemaal. Rustig achteroverzitten is hier niet aan de orde, maar op het puntje van je stoel zitten hoeft ook weer niet. Dit komt deels doordat sommige elementen in het verhaal nou eenmaal een beetje onwerkelijk zijn. Natuurlijk bevat een boek niet-realistische elementen, maar Adornetto maakt net iets te vaak gebruik van het toeval en geluk om geloofwaardigheid te behouden. Een rasechte thriller is het niet, maar wie van redelijk wat spanning, intrige en geheimen houdt zal dit boek toch weten te waarderen. Hades is een leuk vervolg op Halo, maar legt de lat jammer genoeg niet hoger.