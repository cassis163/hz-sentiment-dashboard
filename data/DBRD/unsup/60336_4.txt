Het boek
In ‘Ochtendkoorts’ vertelt Péter Gárdos het waargebeurde verhaal over het ontstaan van de liefde tussen zijn ouders. De gebeurtenissen spelen zich af net na de Tweede Wereldoorlog en worden verteld vanuit vaders perspectief.

Miklós, een Hongaarse overlevende van Bergen-Belsen wordt verscheept naar een vluchtelingenkamp in Zweden. Hij lijdt aan TBC en zijn behandelend arts weet hem te vertellen dat hij nog maximaal een half jaar te leven heeft. Deze diagnose doet Miklós besluiten een groot aantal vrouwen een brief te schrijven in de hoop een mogelijke echtgenote te vinden. De vrouwen die hij selecteert hebben net als hij een kamp overleefd, zijn afkomstig uit hetzelfde deel van Hongarije als waar hijzelf vandaan komt en verblijven in Zweden. Hij schrijft uiteindelijk maar liefst 117 vrouwen een brief.

Miklos ontvangt diverse reacties. Een van de vrouwen, Lilli, raakt bij Miklos de juiste snaar. De gevoelens blijken wederzijds en zij raken verliefd. In december 1945 besluiten de twee elkaar te ontmoeten. Nadat Lilli van de eerste schrik van het uitgemergelde en armoedige uiterlijk van Miklos is bekomen, weten de twee het al snel. Zij willen met elkaar trouwen. Ze moeten alleen nog een manier vinden om dat voor elkaar te krijgen…

Visie van de recensent
Sommige verhalen zijn te bijzonder om niet wereldkundig gemaakt te worden. De liefdes-geschiedenis van de ouders van de Hongaarse Péter Gárdos is er zo een.

Het romangedeelte wordt afgewisseld met authentieke brieffragmenten zodat het verhaal het midden houdt tussen biografie en roman. Gárdos hanteert een schrijfstijl die zo nu en dan luchtig en dan weer ernstig mag worden genoemd; een uiterst aantrekkelijke mix die uitstekend past bij het verhaal dat hij vertelt.

De vreselijke gebeurtenissen die de ouders van de auteur in de kampen hebben meegemaakt, beslaan slechts een bescheiden deel van ‘Ochtendkoorts’. De focus ligt met name op de bijzondere liefdesgeschiedenis en op het feit dat twee jonge mensen in staat blijken alle verschrikkingen achter zich te laten om een nieuw doel in hun leven te stellen.

‘Ochtendkoorts’ toont de enorme veerkracht van de mens op een prachtige subtiele en respectvolle wijze!

Over de auteur
Péter Gárdos (Hongarije, 1948) is filmregisseur van veelbekroonde producties. In 1998, drie dagen na de dood van zijn vader, krijgt hij een stapel brieven in handen. De brieven waren sinds 1946 niet meer ingekeken. Ze bevatten het verhaal van de bijzondere manier waarop zijn ouders elkaar ontmoet hebben. Zo ontstond ‘Ochtendkoorts’.

Uitvoering
Uitgeverij Ambo Anthos
Paperback, 224 pagina's
ISBN10 9026332874
ISBN13 9789026332876

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti-blog.simplesite.com/