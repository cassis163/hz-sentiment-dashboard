Nadat de vader van de 14-jarige Adriaan tijdens de Amerikaanse burgeroorlog gedood wordt door rebellen, krijgt de familie het erg zwaar. Wanneer veedieven ook nog eens hun paarden stelen, kunnen ze amper het hoofd nog boven water houden. Op een dag ziet Adriaan een schets in een krant. Hij raakt ervan overtuigd dat dit een schets van zijn vader is. De jongen laat zijn moeder en drie broertjes achter op hun boerderij in Iowa om naar hem op zoek te gaan. Hij valt van het ene avontuur in het andere, zo wordt hij bijvoorbeeld aangevallen door wolven en moet hij uit een rijdende trein springen. Onderweg komt hij oog in oog te staan met soldaten, dieven en slavenjagers. Die laatstgenoemden ontvoeren bovendien zijn vriend Solomon, een gevluchte slaaf. Adriaan doorkruist half Amerika op weg naar het zuiden. De vraag is echter of hij zijn vader daar ook zal kunnen vinden.  

Weg is best een dikke pil. Meer dan 280 bladzijden neemt Adriaan de lezer mee op sleeptouw. Gelukkig pende auteur Marjolein van Rest een leuke en vooral avontuurlijke roadtrip neer in een verfrissende setting. De oorlog tussen de noordelijke en zuidelijke staten in Amerika vormt een dankbare achtergrond voor de zoektocht naar de vader van het gezin Vandermeer. Het verhaal is erg meeslepend en spannend. In het begin komt het wat traag op gang, maar eens Adriaan onderweg is, wordt ook het verteltempo opgevoerd en is het één en al actie.     

Om de lezers van dit boek wat achtergrond te geven, staat achter in het boek een korte toelichting over de Amerikaanse Burgeroorlog en de rol van slavernij in het conflict. Handig om vooraf te lezen of gewoon als toemaatje. Daarnaast is de binnenkant van de kaft bedrukt met een kaart waarop de lezer de route van het hoofdpersonage kan volgen. Het omslag is vrij sober gehouden: een mooie illustratie van een van de topmomenten uit het boek. Het oogt simpel, maar het spreekt het doelpubliek van jonge tieners (12+) zeker aan. Verder bevat het boek geen illustraties. Dat is ook niet nodig, want door de gebruikte regelafstand in het boek blijft het aangenaam lezen en door het  rijke taalgebruik komen de personages instant tot leven.  

Weg is overigens het debuut van Marjolein van Rest en dat mag geslaagd worden genoemd. Op haar website schrijft ze dat ze eigenlijk leeuwentemmer wilde worden, maar dat was voor ze leerde schrijven. Dit is dan ook een verhaal dat duidelijk met passie en oog voor detail geschreven werd. De beschrijvingen die de auteur geeft zijn erg beeldend en geven het verhaal kracht. Het kost de lezer weinig moeite om zich in te leven in de wereld van een ondernemende puber tijdens de tweede helft van de negentiende eeuw. Weg is een erg toegankelijke historische jeugdroman die naar meer smaakt!