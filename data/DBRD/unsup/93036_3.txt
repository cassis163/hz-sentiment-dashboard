Er zijn wel meer Italiaanse thrillerauteurs op de markt tegenwoordig: Marcello Fois, Alessandro Perissinotto, Andrea Camilleri, en nu ook Giorgio Todde. Zij schrijven allen literaire thrillers die zich in meer of mindere mate afspelen in een gesloten gemeenschap. Todde gaat het, zoals Perissinotto, zoeken in een geïsoleerd dorp, ditmaal is dat Abinei in het negentiende-eeuwse Sardinië.

De plaatselijke pastoor houdt angstvallig de bevolkingsstatistieken in het oog: hij gelooft dat het een goddelijk teken is dat in Abinei het bevolkingsaantal steeds constant blijft. Na elke nieuwgeborene verwacht pastoor Càvili ook een overlijden. Op een dag wordt een oude vrouw dood teruggevonden, vergiftigd, zo blijkt. Even later wordt een geboorte gevierd, zij het van een tweeling. Een tweede lijk kan niet lang uitblijven. Net als zijn collega's blinkt Todde uit op het literaire vlak. Dit is terug een parel van schrijfkunst. Maar als het op verbazen of verrassen aankomt, schiet Todde te kort. De plot is net iets te doorzichtig en verrast niet. Wat mij betreft een typisch probleem van "literaire thrillers" veel literatuur maar weinig thriller.