In Het geheim van de schrijver behandelt Renate Dorrestein onderwerpen, aspecten en elementen van het schrijven die zij van belang vindt. Ze geeft haar eigen mening. Het boek is in drie gedeelten opgebouwd, namelijk Geloof, Hoop en Liefde. Geloof is het inleidende gedeelte waarin de schrijfster vragen probeert te beantwoorden over betekenis, nut en functie van de literatuur en het vertelt over hoe zij hier tegenover staat en wat ze zelf heeft meegemaakt. Hoop is het tweede gedeelte en direct ook het meest omvangrijke gedeelte waarin de ambachtelijke kant van het schrijven wordt behandeld. Hier staan de knelpunten waar beginnende schrijvers mee te maken krijgen en er worden veel technische adviezen uit de doeken gedaan over hoe men zou moeten schrijven en over hoe men dat niet zou moeten doen. Dit deel is voor (beginnende) schrijvers heel interessant en geeft hen ook goede adviezen. Het derde deel Liefde gaat in op vragen die lezers vaak aan schrijvers stellen, over inspiratie en hoe een verhaal tot stand komt en wat de schrijver daar voor antwoorden op heeft.
Dit boek werd mij aangeraden door een jurylid van een prominente schrijfwedstrijd waar ik als beginner verhalen voor instuurde. Hij wilde mij vooral kennis laten maken met de technieken van het schrijven. Ik moet bekennen dat die technieken in dit boek beschreven staan en dat het mij als beginnende schrijver wel wat handvatten heeft gegeven, maar alles wat eromheen verteld wordt en de manier van werken zoals Renate die hanteert waarbij het verhaal zichzelf aan de schrijver kenbaar zou maken, heeft er voor gezorgd dat ik het een tijdje teruggezet heb in de kast.
Wel heb ik er een heel uittreksel van gemaakt waardoor ik een beknoptere versie van de goede adviezen uit dit boek puntsgewijs kan nalezen op mijn laptop, mocht ik die nodig hebben tijdens het schrijven.
Voor beginnende schrijvers en ook voor de meer gevorderde is dit een interessant leerboek dat als een leesboek gelezen kan worden. Voor lezers geeft het misschien een beter besef van hoe verhalen tot stand komen en met welke problemen schrijvers tijdens het lange schrijfproces te maken krijgen. Hopelijk dat ze daardoor de boeken die ze lezen nog meer gaan waarderen.
Het boek is gericht op literatuur die wordt uitgegeven op de traditionele manier door conventionele uitgeverijen. Daardoor zijn bepaalde gedeelten voor mij minder interessant gebleken en blijf ik toch nog met een aantal vragen zitten. Maar doordat ik er de tijd voor heb genomen om het boek uiteindelijk toch uit te lezen en er een uittreksel van te maken, heeft de tijd die vragen inmiddels ingehaald, want mijn debuut ligt in de winkels. Toch is dat de reden waarvoor ik vier sterren geef en geen vijf.