De zusjes Emma en Cassandra verdwijnen van de een op de andere dag. Drie jaar lang ontbreekt elk spoor en lijken ze van de aardbodem verdwenen. En dan staat Cassandra ineens weer bij haar moeder en stiefvader voor de deur.
Wat is er in die drie jaar gebeurd? Cassandra vertelt dat zij en Emma waren ontvoerd en vast hebben gezeten op een eiland en ze wil maar een ding: Emma vinden!
Langzaam maar zeker onthult Cassandra niet alleen wat erin de afgelopen drie jaar is gebeurd, maar ook wat er in de jaren voor de verdwijning gebeurde…

[Het was alsof je naar een tornado keek. Schitterend. Angstaanjagend.]

Als je van thrillers houdt met een dodental dat per hoofdstuk oploopt of bol staat van de gruwelijke details, dan is dit misschien niet een boek voor jou. In Het Cassandra-effect gebeurt er niets van dat alles.
Wendy Walker neemt je mee in de gedachtenkronkels van Cassandra ‘Cass’ Tanner. Een meisje toen ze verdween, een jonge vrouw op het moment dat ze weer bij haar moeder op de stoep staat. Waar is ze al die jaren geweest?
Dat Cass na drie jaar ineens weer opduikt, is iets wat enorm veel vragen oproept. Niet alleen bij haar familie en het team dat de verdwijning/verschijning onderzoekt, maar zeker ook bij de lezer en daar zit de kracht van dit boek. De lezer heeft een kleine voorsprong op de rechercheurs en psycholoog die Cass ondervragen en naar haar relaas luisteren. Steeds wordt er een laagje van het verhaal afgepeld, er worden door Cass zaadjes geplant die langzaam beginnen te groeien en er bekruipt je een onheimisch gevoel.

Je komt meer te weten over zus Emma en moeder Judy (die door haar kinderen ‘mevrouw Martin’ genoemd wil worden) en het wordt al heel snel duidelijk dat Cass niet bepaald in een liefdevol gezin is opgegroeid.
Het boek wordt grotendeels vanuit het perspectief van Cass verteld en dat zorgt ervoor dat je gaat twijfelen aan haar verhaal. In hoeverre is het waar wat zij vertelt? Vertelt zij wel alles of speelt ze spelletjes?
Je wordt continu op het verkeerde been gezet en als je denkt dat je het weet hoe het zit..dan ga je toch weer twijfelen. Het is geen nagelbijtend spannend boek, verre van, maar er komt zo’n enorme bonk nieuwsgierigheid naar boven waardoor je gewoon door moet blijven lezen. Een bijzonder boek waar ik heel erg van heb genoten.

[We geloven wat we willen geloven. We geloven wat we moeten geloven. Misschien is er geen verschil tussen willen en moeten.]

Leesplezier 4,5
Schrijfstijl 4
Plot 4
Originaliteit 4
Psychologie 4,5
Spanning 2

4 sterren voor Het Cassandra-effect.

Deze recensie is eerder geplaatst op www.thrillersandmore.com.