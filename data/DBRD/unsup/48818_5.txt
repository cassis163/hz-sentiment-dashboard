Een bijzondere ontmoeting op een bijzondere plek, bijzondere mensen en een bijzondere vriendschap. Dit is een bijzonder mooi verhaal.

Theodore Finch wil een einde aan zijn leven maken en Violet Merkey rouwt om haar verloren zus, maar toch weten ze elkaar te redden op de rand van de klokkentoren. Op het moment dat Violets wereld groeit, krimpt die van Finch. Hoever gaan Violet en Finch voor elkaar en zijn ze nog wel te redden?

Finch en Violet zijn twee heel verschillende mensen, maar toch passen ze heel goed bij elkaar. Beide situaties zijn niet helemaal stabiel, maar je voelt toch de liefde die ze voor elkaar voelen. Ze helpen elkaar en door een schoolproject voor aardrijkskunde bezoeken ze bijzondere plekken in Indiana die hun vriendschap en liefde voor elkaar doet versterken. Samen maken ze een reis vol emoties, met mooie uitspraken en taalgebruik wat metaforisch is. De jongen die wil sterven, helpt de ander met leven en zegt hij over haar ‘Jij bent alle kleuren ineen, op volle sterkte’.
Je voelt hoe het stukje bij beetje beter gaat met Violet, maar ondertussen zie je Finch ook steeds meer wegglijden in het verhaal, letterlijk en figuurlijk. Twee personen zijn op zoek naar hun eigen licht in de duisternis, hun eigen zoektocht, maar toch ook samen.

De personages in het boek, zeker Violet en Finch, zijn zeer goed uitgewerkt. Hun gedachten en gevoelens worden tot in het diepste punt uitgewerkt, waardoor je als lezer deel uitmaakt van hun situatie. Gedurende het boek maken ze beide een ontwikkeling mee, zowel positief als minder positief. Je hebt met hen te doen, maar je kunt niets doen als lezer. Des te meer komt het einde van het boek als een schok aan, ook al is het te verwachten. Net als Violet, bleef ik achter met een gebroken hart.

Het is goed dat dit verhaal bestaat, over problemen waar je niet vaak over hoort of leest terwijl dit misschien wel meer aan de orde zou moeten komen. De realistische manier waarop Niven deze onderwerpen aan het licht brengt is een manier die jongeren wellicht aanspreekt en misschien ook wel voor herkenning zorgt.
Vanuit eigen ervaringen schrijft Niven dit verhaal en geeft de lezer mee dat niet iedere tiener vrij is van problemen, maar dat iedereen worstelt met zijn of haar eigen gevechten.

Dit is een verhaal wat mij in elk geval bij blijft, 5 welverdiende sterren.