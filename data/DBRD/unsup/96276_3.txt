Het honderdste boek van Danielle Steel, Magie, begint spectaculair met een jaarlijks event in Parijs. Een white dinner: op een tot op het laatste moment geheimgehouden locatie vindt elke jaar een diner plaats voor duizenden mensen. Iedereen is geheel in wit gekleed, neemt eigen tafeltjes, stoelen, eten en wijn mee (alles van een hoog culinair gehalte) om voor een aantal uren neer te strijken op een van de geweldige locaties die Parijs te bieden heeft. Na het diner ruimen de deelnemers alles op (het afval gaat in witte plastic zakken) en ze verdwijnen zonder enig spoor achter te laten. Ondanks het feit dat er tegenwoordig ruim 14.000 deelnemers zijn, verspreid over verschillende bijzondere locaties, verloopt het diner uiterst beschaafd, zonder conflicten, zonder problemen. Men heeft in diverse andere wereldsteden, inclusief Amsterdam, geprobeerd dit concept te herhalen, maar nergens heeft het tot een dergelijk succes geleid als in Parijs.

In deze onvoorstelbaar luxe en decadente setting plaatst Danielle Steel (1947) haar hoofdpersonages: Jean-Phillipe met zijn vrouw Valerie, Gregorio en Benedetta, Chantal, Xavier en Darham. Allen zeer succesvol, welgesteld tot buitengewoon rijk, mooi en beschaafd. Zij zitten naast elkaar tijdens white dinner, een aantal zijn al lang bevriend, een aantal ontmoeten elkaar voor het eerst. Een bijzonder charmante heer deelt aan het einde van de avond Chinese lampions uit en iedere ontvanger mag een wens doen. Een wens die in de wereld van Danielle Steel gegarandeerd uit zal komen.

De lezer volgt de lotgevallen van de drie stellen, twee getrouwde koppels en een vrijgezelle vrouw. Jean-Phillipe, een investering bankier, is getrouwd met de beeldschone Valerie die hard op weg is om hoofdredactrice van de Franse Vogue te worden. Een buitengewone werkgelegenheid doet Jean-Phillipe echter voor een aantal jaren in Peking belanden en zijn vlekkeloze huwelijk komt daardoor in slecht weer terecht. Is het rationeel en denkbaar om van zijn vrouw te verwachten dat zij haar geweldige baan neerlegt en met de kinderen vertrekt naar China?

De Italiaanse Benedetta is al jaren getrouwd met Gregorio, een charmante, maar onbetrouwbare man, die haar al jaren bedriegt met andere vrouwen. Benedetta heeft geleerd te leven met zijn voorkeur voor jonge modellen, omdat ze weet dat hij altijd bij haar terug zal komen. Ze zijn gebonden door zowel gewoonte als zakelijke belangen. Benedetta kan geen kinderen krijgen en wanneer Gregorio een Russisch topmodel zwanger maakt en onverwacht vader wordt, komt er een radicale verandering in hun ingeslapen levens. Chantal is de vijftig dik gepasseerd, alleen en onafhankelijk, met kinderen die over de hele wereld zijn uitgevlogen. Ondanks haar drukke en kleurrijke leven, mist ze de warmte van een relatie. Mogelijk brengt haar Chinese lampion met een stille wens daar verandering in.

En dan zijn er Xavier, de charmante man die de lampions uitdeelt, en Darham, een Indiase zakenman. Beiden zullen een rol gaan spelen bij het vervullen van een aantal wensen. Allemaal komen ze elkaar na een jaar weer tegen bij het volgende white dinner. De lezer zal ontdekken wat er in het jaar gebeurd en veranderd is in het leven van de hoofdpersonages.

Danielle Steel schrijft alsof men een verslag leest. Met een minimum aan dialoog, in simpele, korte, beschrijvende zinnen. Er is geen ruimte voor lezers om iets in het verhaal of in de karakters zelf in te vullen, alles is bepaald en vastgelegd. Het verhaal staat bol van clichés en irritant ouderwetse ‘normen en waarden’. Braveriken worden beloond, slechteriken gestraft of teruggebracht op het juiste pad. Maar wanneer de lezer behoefte heeft aan ontspanning en niet hoeven nadenken, gedompeld wil worden in een luxe wereld, omringd door rijke, getalenteerde en knappe mensen, in de beste hotels en restaurants ter wereld, dan is Magie van Steel beslist het juiste boek om te lezen.