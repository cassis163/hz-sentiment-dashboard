De Trip is het vierde deel in de serie door Nathalie Pagie met in de hoofdrollen de journalisten Tara en Diego. De Trip speelt zich af op Hawaï en door de prachtige beschrijvingen van de locaties waan je je in dit land. Het is erg plezierig om de boeken van Pagie te lezen want zij heeft een vlotte pen. Het is bijzonder hoe gemakkelijk dit lijkt maar over ieder woord en iedere zin is nagedacht.

In het programma De Trip nemen duo’s uit verschillende landen het tegen elkaar met ongelooflijke en spectaculaire opdrachten. Diego is betrokken bij het programma en hij heeft voor Tara een nieuwe uitdaging in haar werk als journalist, zij mag vloggen over dit nieuwe programma.

De strijd barst los in het programma De Trip, maar Tara heeft haar hoofd er niet bij. Ze is aangesproken door een mysterieuze vrouw Cassandra die meer zou weten over Tara’s verleden. Tara gaat op onderzoek uit en ontdekt dat zij aan het hoofd staat van een commune. En dan is daar nog de vulkaan Mauna Loa die op uitbarsten staat. Zoveel verhaallijnen komen aan de orde, maar Pagie leidt je moeiteloos door alles heen.
Vanaf de eerste bladzijde ben je geboeid en ben je in Hawaï erbij. De Trip is een spannend boek. De verhaallijnen waaronder het spannende tv programma zijn ingenieus en kennen verschillende twists. Het plot is bijzonder en origineel en belooft een spannend vervolg.

De Trip kan zelfstandig worden gelezen, maar aan te raden is het om de eerdere delen te lezen. Je leert Tara en Diego kennen en snapt ook wat er allemaal speelt in hun persoonlijke levens. Veel plezier met deze serie.