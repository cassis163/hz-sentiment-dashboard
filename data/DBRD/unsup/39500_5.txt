Hilarisch, lachwekkend, aandoenlijk, lief, triest, grappig en pijnlijk herkenbaar soms, maar bovenal een ge-wel-dig leuk boek! Wat een droomdebuut moet dit zijn voor schrijver Graeme Simsion. Maar ook een berg om te nemen voor een volgend boek, want hoe overtref je Het Rosie project?
Hoofdpersoon Don Tillman is een autistische hoogbegaafde professor genetica. Hij is een keukenprins (hoewel hij volgens een bijzonder schema kookt) en op zoek naar de ware met een 16 pagina’s (dubbelzijdig!) tellende vragenlijst, zijn Echtgenote Probleem. Rosie komt totaal onverwacht zijn leven binnengewandeld en valt direct af als mogelijke echtgenote vanwege al haar onvolkomenheden, maar Don raakt wel op haar gesteld en helpt haar met haar zoektocht naar haar biologische vader, het Vader Project.
Het is bijzonder om een kijkje te mogen nemen in het hoofd van een hoogbegaafde autist. De neurotische overgestructureerdheid, de rechtlijnige denkwijze en de sociale onhandigheid, prachtig, maar ook pijnlijk herkenbaar soms. Ook voor de niet autistische hoogbegaafde overigens. De warmte tussen Don en Rosie is duidelijk voelbaar door het hele boek, maar is het liefde? Daar komen ze zelf ook niet makkelijk uit…
Het Rosie project is wat mij betreft een echte aanrader, een mooi verhaal met humor en een prachtig kijkje in het hoofd van een bijzonder iemand. Het klopt helemaal!