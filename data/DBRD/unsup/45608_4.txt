Heerlijk, wat fijn om weer eens een ‘zelfhulp’-boek te lezen. Zo af en toe is dat gewoon even nodig, vind ik. En ik heb hier zeker wel wat aan gehad. Het legde de vinger op de pijnlijke plek en liet mij zien wat ik nu eigenlijk zelf allemaal (verkeerd) doe.

Ik ben dus iemand die alles tegelijk wil doen. Je kunt op je vingers natellen dat dat niet werkt. Ik roep dus ook steeds: ik heb het druk. Vanaf nu ga ik dat niet meer doen! (Doe ik het wel, wijs me er dan alsjeblieft op. Overigens één van de tips van Tony Crabbe: zorg ervoor dat iemand je corrigeert als je weer in je oude patroon vervalt, sociale controle helpt je je doelen voor ogen te houden.)

Ik dacht zelf dat ik beter mijn tijd moest indelen. Maar timemanagement schijnt het dus niet te zijn: je moet je bezighouden met aandachtmanagement. Oftewel: prioriteiten stellen en gewoon beginnen met een klus, hoe groot of klein die ook is. Of eigenlijk: begin met de grootste klus, want het is beter om eerst je pot met stenen te vullen, daarna kiezels toe te voegen en als laatste het zand. Andersom gaat niet passen in die pot, dus ook niet als je eerst alle kleine klussen doet en daarna pas met de grote begint.

Fijn om ook direct tips en handvaten te krijgen. Je kunt er direct mee aan de slag! Mijn kleine overwinning voor vandaag: ik heb mijn inbox niet open gehad tijdens mijn werk. Dat geeft onbewust toch veel meer rust, je wordt inderdaad niet afgeleid als er weer een mail binnenkomt.

Naast de inhoud is het uiterlijk van het boek ook belangrijk. Het boek zelf ziet er natuurlijk ook mooi uit: een rustige witte voorkant, maar een drukke gekleurde zijkant. En niet alleen op de rug van het boek, maar ook op de bladranden. Zeer mooi vormgegeven: korte stukken tekst in duidelijk ingedeelde hoofdstukken met aan het eind altijd een korte samenvatting en soms handige tips om te doen of mee te experimenteren.
Enige minpunt voor mij: Het is heel erg gericht op werken in loondienst. Als zelfstandige zijn daarom niet alle tips altijd even praktisch. Mijn oordeel daarom: 4 sterren op de schaal van 5.