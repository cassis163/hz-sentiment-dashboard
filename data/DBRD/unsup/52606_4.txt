Hannah Bryson en haar broer Conner hebben de opdracht gekregen de Russische onderzeeÃ«r 'Bliksemflits' te onderzoeken op veiligheid. Daarna wil het scheepvaart de duikboot inrichten als museum. Tijdens het onderzoek stuiten ze op een aantal metalen platen die dusdanig belangrijk blijken te zijn dat Conner om het leven wordt gebracht en Hannah bijna. Al snel daarna heeft Hannah besloten om jacht te maken op de moordenaar van haar broer. Dit doet ze samen met de geheimzinnige Rus Kirov.

De eerste paar hoofdstukken van het boek vond ik nog niet zo spectaculair. Ik moest even in het verhaal en het boek komen. Maar dat duurde gelukkig niet lang, want na die paar hoofdstukken begon de vaart er goed in te komen en werd de spanning opgevoerd.

Die spanning bleef tot het einde van het verhaal intact. En niet alleen de gebruikelijke thrillerspanning, maar er was ook een overduidelijke spanning tussen de twee belangrijkste karakters, Hannah en Kirov, te bespeuren: wederzijdse aantrekkingskracht.

De Opdracht is heel anders dan het andere werk dat ik van Iris Johansen ken (van Roy Johansen heb ik nooit wat gelezen), maar het is me prima bevallen. Ik heb het boek dan ook in een 'razend' tempo uitgelezen en kan het zeker aanraden.