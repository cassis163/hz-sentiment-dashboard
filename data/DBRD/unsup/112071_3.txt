Iedereen leek steeds lovend over dit boek, maar ik vond 'm best tegenvallen. Misschien omdat ik meer verwachtte? Waarschijnlijk omdat ik zoveel miste in dit boek.

Het is een thriller, een genre dat ik eigenlijk niet zo vaak lees. Maar aangezien ik andere genres meer wil lezen, was dit een uitstekend begin. Ik miste de spanning. Er is geen enkel moment geweest waarbij ik op het puntje van mijn stoel zat. De opbouw naar de climax was naar mijn gevoel zwak. De climax op zichzelf viel mee, maar niet om te zeggen dat het me omver geblazen heeft.
Dat is nu net het jammere aan dit boek. De plot is zeer origineel en heeft lugubere elementen die -wanneer ze beter uitgewerkt zouden zijn- echt kippenvel zouden kunnen bezorgen. Helaas merkte ik dat sommige stukken van te weinig details voorzien waren om het net zo gruwelijk te maken.
Het is een eerste deel in de serie, hoewel iedereen lijkt te vertellen dat het een vervolg is op 'ragdoll'. Je hoeft dat boek niet gelezen te hebben om te kunnen volgen. De zaken overlappen elkaar wel, maar blijkbaar stellen het andere zaken (misschien ook andere personages) voor. Ik heb 'Ragdoll' niet gelezen. Zaken daarover worden uitgelegd in het boek zelf.
De personages waren interessant, maar ik vond het zo jammer dat ze enkel bij hun achternaam aangesproken werden. Die enkele malen dat er toch een voornaam gebruikt werd, vond ik zeer verwarrend.

Het idee van de misdaad sprak me zeer zeker aan. Wat het inhoudt en hoe het uitgevoerd werd vond ik zeer speciaal bedacht. Alleen bleven er wel enkele vragen nazinderen, wat aansluit op het missen van belangrijke details. Ik denk dat de auteur zeer veel werk heeft gehad aan het onderzoeken van misdaden, alsook het bestuderen van het menselijk lichaam. Je merkt wel dat er met veel nauwkeurigheid geschreven is.
Ondanks dat de schrijfstijl niet vlot aanvoelt, vond ik het toch een sterke schrijfstijl. Het paste bij het boek omdat het zeer formeel aanvoelde. De personages kregen hierdoor ook een voller karakter.
Het motief van de misdaad heeft wel een scherp kantje. Leuk bedacht, maar het lijkt me zeer zwak om daarop te bouwen. Misschien dat er meer uitleg komt in deel twee want in het eerste deel leek het me eerder 'het boek moet nu afgelopen zijn' dan 'het verhaal loopt op z'n einde'.