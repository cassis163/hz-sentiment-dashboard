Met dank aan uitgeverij Meulenhoff Boekerij voor dit recensie-exemplaar

Korte inhoud

Feline is kunsttaxateur bij de Amsterdamse Veiling, maar alle interessante en leuke taken worden aan Mathis toebedeeld. Mathis is namelijk de zoon van de baas die later ook de zaak zal overnemen. Feline moet allerlei klusjes opknappen die eigenlijk niets met haar functie en takenpakket te maken hebben.

Op een dag krijgt ze weer een van die rotklusjes: het ophalen van een antiek boek voor de verjaardag van de vrouw van haar baas, buiten sneeuwt het en de weg is in zeer slechte staat door de weersomstandigheden. De plek waar ze het boek dient op te halen blijkt een mooi landhuis te zijn waar ze Teun ontmoet en het lijkt wel te klikken tussen hen. Samen beleven ze dan ook onverwacht een wilde nacht. Wanneer ze naar huis gaat ziet Feline dat Teun een geschenk voor haar in haar wagen gelegd heeft: een schilderij van een zigeunerkindje.

Terug in de Amsterdamse Veiling ontdekt Mathis dat het kitscherige schilderij van de zigeunerjongen veel waardevoller is dan Feline aanvankelijk dacht, er zit namelijk een echte Breitner verscholen achter het doek. Mathis overtuigt haar om het doek te verkopen en Feline gebruikt het geld van de verkoop om het huis waar ze in woont op te knappen. Zij woont namelijk samen met een aantal huisgenoten in een verouderd hotel dat dringend aan een opknapbeurt toe is: er is geen warm water om te douchen, de lift doet het niet, het plafond in de foyer kan elk ogenblik naar beneden komen, … en Teun zal ze toch nooit meer zien om zijn schilderij terug te geven, maar toch knaagt er ergens een schuldgevoel.


Dan krijgt ze eindelijk de opdracht waar ze al zolang van droomde: een Engelse bank heeft de Amsterdamse Veiling ingehuurd om een kunstcollectie samen te stellen voor hun nieuwe locatie in Amsterdam en ze willen enkel samenwerken met Feline. Feline ziet dit als haar kans om zich te bewijzen, maar dan blijkt de bankier die het project leidt niemand minder dan Teun. Feline stelt zich uiterst zakelijk op maar zal zij terug vallen voor zijn charmes? Zal zij hem vertellen over de Breitner?

Conclusie

Dit boek bevat alle elementen die een goeie chicklit moet hebben: vrouwelijke hoofdrolspeelster, liefde en romantiek, humor, … . Maar ergens miste ik de originaliteit die andere chicklits wel hebben, het boek leek soms een samenraapsel van andere boeken die ik in het verleden reeds heb gelezen: een hoofdpersonage die taxateur is, rijke bankier, een liftscène, ….
De hoofdpersonages en de nevenpersonages zijn goed uitgewerkt. Elke lezer zal wel iets van zichzelf herkennen in een van Felines huisgenoten. Je merkt ook hoe bepaalde personages groeien gedurende het verhaal. Zo is er bijvoorbeeld Evi die in het begin nogal naïef overkomt, maar op het einde van het verhaal een sterkere persoonlijkheid heeft. Het boek zelf bestaat uit meerdere kortere hoofdstukjes, hierdoor leest het ook zeer vlot.

En zoals bij heel wat chicklits kan men al van het begin van de verhaallijn raden, hoe het zal eindigen en wat de plot is. Bij dit boek is dit ook zo maar het lag af en toe wel een beetje ‘te’ voor de hand. De humor was ook wat voorspelbaar waardoor de grappen eigenlijk niet meer zo grappig waren.

Vorige boeken van deze auteur, zoals bijvoorbeeld ‘Zes Maanden Zonder’ heb ik verslonden en ik was dan ook heel nieuwsgierig naar ‘Eens gegeven’, die ik na het te hebben gelezen iets minder vond. De schrijfstijl van de auteur vind ik nog steeds goed, maar bij ‘Eens gegeven’ kan het verhaal mij minder boeien. Charlotte De Monchy gebruikt eenvoudige taal wat het verhaal zeer vlot leesbaar maakt, maar het verhaal is echter te voorspelbaar en niet zo origineel. Daarom geef ik het boek 3 sterren.