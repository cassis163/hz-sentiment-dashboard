Via de minibieb die ik beheer, kreeg ik het boek van Marleen Ekelmans in handen. Met persoonlijke noot liet zij ‘In het duister’ achter in de minibieb. Ekelmans, wonend in Assen (de standplaats van de minibieb) is naast schrijfster, ook docent aan een musicalschool en schreef haar eerste musical toen zij 18 jaar oud was. Dit boek, ‘In het duister’, is haar debuut; een young adult thriller.

Emma is na een avondje stappen spoorloos verdwenen. Politieonderzoek heeft niets opgeleverd en acht jaar later is nog steeds niet duidelijk wat haar is overkomen, of ze nog leeft en waar ze kan zijn. Journaliste Nora, werkzaam voor de plaatselijke krant, krijgt de opdracht zich te verdiepen in de Assense verdwijningszaak en er een artikel over te schrijven. Volgens haar baas Johan klopt er iets niet en heeft de politie steken laten vallen. In eerste instantie voelt ze weinig voor de klus, maar ze bijt zich er in vast en raakt steeds verder verwikkeld in de zaak. Wanneer de puzzelstukjes van de verdwijningszaak in elkaar vallen, glipt het leven van Nora als los zand door haar vingers. Niet alleen komt ze in de verdwijningszaak voor grote raadsels te staan, ook haar eigen leven wordt een steeds groter vraagstuk. Wie is er eigenlijk nog écht te vertrouwen?

Ekelmans heeft een vlotte schrijfstijl. Ze weet omgeving en gevoelens van personages gedetailleerd neer te zetten. Je voelt angst en spanning van de personages. Haar manier van schrijven zorgt er voor dat je gelijk helemaal in het verhaal zit en niet wil stoppen met lezen tot het boek uit is. De schrijfster switcht op een prettige manier niet alleen tussen de twee vrouwelijke hoofdpersonages Emma en Nora, maar ook op een overzichtelijke manier tussen heden en verleden. Al vrij vroeg in het boek kreeg ik een vermoedde welke kant het verhaal op zou gaan. Tevergeefs hoopte ik op een ander plot. Desalniettemin houdt het boek je tot het einde in haar greep.

In het duister is een paperback van 160 bladzijdes. Geen dikke pil en mede door de vlotte schrijfwijze een boek dat je in een avond uit leest. Een aanrader wanneer je zin hebt in een niet al te zware thriller.