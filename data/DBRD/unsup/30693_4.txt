James Rollins is het pseudoniem van de in 1961 geboren dierenarts uit Sacramento Jim Czajkowski. Hij is auteur van verscheidene avonturenbestsellers. Vooral zijn actiereeks over de agenten van Sigma Force  een geheime Amerikaanse antiterrorisme organisatie  is immens populair. Zandstorm is de prequel van deze reeks en verscheen in de Verenigde Staten reeds in 2004.
Op een avond wordt het British Museum in London getroffen door een geheimzinnige lichtbol. Een explosie zet de gehele Arabische vleugel van het museum in lichterlaaie. Lady Kara Kensington, wetenschapster en haar bloedmooie vriendin Safia-al-Maaz en curator van de getroffen galerie ontdekken tot hun ontsteltenis dat de explosie is veroorzaakt door antimaterie. Het is het begin van een reeks avonturen die hen zal leiden naar de verloren stad Oebar. Een verdwenen stad, begraven onder de woestijn in Oman.
Een expeditie van wetenschappers en geheim agenten gaan op zoek naar de raadselachtige stad, want wie de sleutel tot de stad zal vinden krijgt ook de antimaterie in handen en dat betekent een macht die krachtig is om alles te vernietigen wat de mensheid ooit heeft opgebouwd. Maar is iedereen binnen het team wel te vertrouwen?
James Rollins schreef mee aan het filmscript van de laatste Indiana Jones film. Zandstorm op zich zou een perfect scenario kunnen zijn voor nog een nieuwe Indiana Jones. Het boek is een mengelmoes van historische feiten, religie, wetenschap en fictie. Doe er nog een schepje romantiek bovenop en alle ingrediënten zijn aanwezig voor een goede avonturenroman. Jammer dat de fictie soms niet altijd even realistisch is, maar gelukkig is de plot van het boek sterk genoeg om deze negatieve indruk ruimschoots te doorstaan. De personages zijn stuk voor stuk doordacht en hebben elk hun eigen plaats in het verhaal. Je merkt als het ware als ervaren Sigmareeks lezer reeds dat Rollins nog meer in petto heeft voor zijn personages. Waarom dit boek pas nu in het Nederlands verschijnt, is mij een raadsel. Het boek is een perfecte inleiding tot de Sigmareeks en doet de lezer absoluut verlangen naar meer.