Ik ben er weer eens ingetuind: dat een boek een hype is, betekent niet dat het mij ook pakt. In het geval van 'De Amerikaanse Prinses' had ik gehoopt meer meegesleept te worden en inzicht te krijgen in het karakter en de veerkracht van de voor mij nog onbekende hoofdpersoon Allene Tew. De feiten en anekdotes zijn vakkundig verzameld en vastgelegd, daar niet van, maar het bleef zo afstandelijk! En door alles van het begin af aan te benoemen wordt het voor mij ook nooit meer dan een opsomming. Zelfs Allene blijft een mysterie, behalve dat ze zichzelf groot en moedig hield.

Na het lezen van wat lezersrecensies hier op Hebban zie ik dat meer van jullie deze verwachting hadden. Dan ben ik toch blij dat ik die twee jaar gewacht heb met het kopen van het e-book totdat die de (voor mij) magische grens van â‚¬10,- voorbij was en ik niet de volle mep betaald heb. (Thanks Hebban, voor die alert.) Ik twijfel nog wel of ik hierdoor misschien toch wat meer lezersrecensies moet lezen voordat ik aan een boek begin. Het liefste begin ik zo blanco mogelijk, om spoilers te vermijden. Maar dit geval leert me dat lang niet elke 'buzz' ook meteen groots en meeslepend betekent.