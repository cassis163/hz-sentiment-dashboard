In de grensverleggende carrière van Robert Ludlum is er geen enkel ander personage zo pakkend neergezet en heeft het zo s werelds verbeelding aangesproken dan Jason Bourne. In drie van Ludlums bestsellers kwam hij ten tonele: Het Bourne bedrog (The Bourne Identity), Het Jason dubbelspel (The Bourne supremacy), en Het Medusa ultimatum (The Bourne ultimatum). Zij blijven Ludlums meest gelezen en meest geliefde boeken. Voor het eerst heeft de Estate of Robert Ludlum nu toegegeven aan de vragen van lezers over gans de wereld. Zij hebben bestseller auteur Eric Van Lustbader gevraagd Jason Bourne terug tot leven te brengen in en nieuwe spannende thriller.

Beide schrijvers voorstellen kan kort gehouden worden. Robert Ludlum overleed in maart 2001. Hij is auteur van een ruime reeks thrillers in het spionage-genre. Van sommige van zijn werken zijn er verfilmingen. Eric Van Lustbader is een zeer gerenommeerd schrijver van Oosterse thrillers. De reeks waarin Nicholas Linnear een rols peelt (De Ninja, De Miko, ...) zijn zijn bekendste werken. Verder heeft hij ook nog boeken in de techno-fantasy wereld. Van Lustbader wekt dus (op vraag van de erven Ludlum) Jason Bourne tot leven voor een periode van een tiental dagen. Hij neemt het hierin terug op tegen een wereldomvattende intrige van terrorisme. Ook deze keer staat hij praktisch alleen. Vanaf het moment dat hij in de gevaren verwikkeld geraakt verdwijnen zijn vrouw en kinderen om pas op het einde gezond en wel terug op te duiken. Ondertussen heeft hij strijd geleverd tegen een uit het ex-Oostblok groep terroristen, een mix van een Hongaarse leider met tsetjeense troepen. De actualiteit speelt dus erg mee. Door dit alles heen wordt Jason achtervolgd door een huurmoordenaar Kahn. Hier kan je een stuk Eric Van Lustbader in terug vinden en deze figuur doet me soms denken aan Do Duc uit zijn boek De Kaisho. Het personage van Kahn is zeer intrigerend en verrassend tot op het einde. Uiteraard wint Jason het pleit. Je vraagt je soms toch wel eens af in welke mate hij nog mens is en niet één of ander geprogrammeerde androgeen. Welke fysieke en geestelijke pijnen hij doorstaat en overwint grenzen aan het ... onmenselijke. Alleen al het feit dat er gedurende deze kleine tien dagen nauwelijks geslapen wordt??? Maar dit is eigen aan het neerzetten van zo een persoon.

De plot, de verrassende elementen, het regelmatig ontdekken van wat je hoopt als goed dan toch weer aan de foute kant van de spelers terecht komt, laat je toch genieten van dit boek. Wat je ook nog terugvind van Eric is zijn manier om vreemde woorden (de originele versies) te gebruiken en dan te verklaren. Het uitwijden over het verleden om de figuren te plaatsen (en dus het boek te kunnen lezen zonder de voorgaande drie) wordt echt niet overdreven gebruikt. Wel om hun psychologische karaktertekening te geven. Van Lustbader heeft ook de vlotte stijl van Ludlum overgenomen: korte stukken wisselend van plaats of dekor, met telkens aan het einde een cliffhanger. Enkele fragmenten die er voor mij uitsprongen:

De atmosfeer binnen in het kleine wegrestaurant werd verduisterd door hun woede en verdriet. Het bleek uiteindelijk dat hij in gezelschap was van reisgenoten in de schaduw.

Hij draaide zich weg zonder een woord, en toen hij dit deed zag Bourne Dao in zijn ogen en hij wist in eenzelfde diepere betekenis dat de wereld was veranderd.

Hij voelde het verdere uiteenvallen van zijn leven dat was begonnen op het moment dat Bourne naast hem was komen zitten en hem had aangesproken. Wie ben jij? zegde hij.

Is het een waardig vervolg? Komt Jason echt tot leven? Van Lustbader is in een moeilijke opdracht geslaagd. Misschien een iets te ver duwen in de capaciteiten van de held, maar daar herkennen we een beetje de Oosterse thrillers in. Het is goed leesbaar, vlot geschreven. De spanning wordt er in gehouden, enkel in het middendeel is er een iets te grote verklarende uitwijding over de achtergronden van Kahn.