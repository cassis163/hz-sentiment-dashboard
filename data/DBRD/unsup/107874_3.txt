Lang geleden, we schrijven 1973, werd op de televisie de serie 'The Magician' uitgezonden waarin de inmiddels overleden acteur Bill Bixby in de rol kroop van een illusionist die ook criminele zaken oploste. In een van de afleveringen liet de illusionist zijn beeldschone assistente verdwijnen. Groot was de schrik toen hij haar terug wilde toveren, maar het hok, de kooi waarin zij opgesloten was, leeg bleef. De jonge vrouw was weg en bleef weg, waarop de illusionist hoofdverdachte werd in een politieonderzoek. Een origineel gegeven dat goed werd uitgewerkt. Zo origineel en spannend dat het gegeven door meerdere regisseurs in tal van variaties werd hergebruikt.
Precies een jaar eerder werd in Nederland de geboorte aangekondigd van Derwent Christmas (1972). Volstrekt onkundig van dat wat in Amerika speelde, groeide Derwent op tot een misdaadauteur die in 2008 met zijn debuutroman Twee tranen meteen de Schaduwprijs won. Zijn tweede boek, Volmaakte verdwijning, ligt nu in de winkels. Het is een boek dat gebruik maakt van exact hetzelfde gegeven als de aflevering uit The Magician.
Wilfred Visser, die onder zijn artiestennaam Will Freedom veel succes heeft in binnen en buitenland, wil zijn carrière een nieuwe impuls geven. Hij wil zijn assistente Paulette, die al 25 jaar voor hem werkt, vervangen door een jongere vrouw. Maar voordat hij haar ontslag kan geven, verdwijnt Paulette écht tijdens de grote verdwijntruc van hun laatste show. Uiteraard is Will Freedom de hoofdverdachte van de verdwijning. Freedom is woedend. Wat volgt is een speurtocht naar Paulette, die een lugubere kant krijgt als het ontzielde lichaam van haar tweelingzuster Miranda in het bos wordt gevonden.
Om de lezer inzicht te geven in de psyche van zijn hoofdpersoon, de obsessieve illusionist Freedom, wisselt Derwent Christmas hoofdstukken die in het heden spelen af met hoofdstukken die in het verleden spelen. De lezer ziet hoe de kleine Wilfred al vanaf zijn prilste jeugd de ambitie heeft om illusionist te worden. Geholpen door zijn oom Nolan (een bouwer van trucs voor illusionisten), offert Wilfred alles (en iedereen) op om zijn droom waar te maken.
Wilfred, alias Will, groeit op als een bezeten vakidioot die geen enkele binding heeft met mensen en realiteit. Hij is volstrekt immuun voor de gevoelens van zijn familie of de medewerkers in zijn omgeving. Hun verdriet of dood laten hem koud. Hij is een freak die andere mensen in zijn omgeving duldt in de hoop er ooit profijt van te hebben. Dat maakt dat Will niet zozeer bezorgd is om het lot van Paulette, maar dat hij alleen zwaar geïrriteerd is door het feit dat hij niet snapt hoe Paulette heeft kunnen verdwijnen.
Dit onvermogen om lief te hebben, maakt van Will een personage met wie de lezer zich moeilijk kan identificeren. Ook de vaag homo-erotische zoektocht van Will naar zijn seksualiteit is zo onuitgewerkt dat hij er niet menselijker door wordt. Nee, de meeste sympathie gaat uit naar Paulette die op het punt stond afgedankt te worden en die de ongevoelige illusionist een loer heeft gedraaid door te verdwijnen.
Het moet gezegd dat Derwent Christmas een heel eigen draai weet te geven aan het oude gegeven van de verdwenen assistente. In zijn verhaal is niets en niemand wat en wie het lijkt. Alles en iedereen heeft een dubbele bodem. De lezer staat constant op het verkeerde been. Dat Christmas weinig aandacht besteedt aan de zoektocht naar Paulette is verwarrend en komt de spanning tijdens het lezen niet ten goede. Maar wie de laatste pagina heeft omgeslagen en de totaal onverwachte ontknoping heeft verwerkt, kan niet anders dan bewondering hebben voor de ingenieuze plot.
Volmaakte verdwijning is een boek over geheimen en illusies. Daarin schuilt ook de stille boodschap en tevens waarschuwing: wie leeft in illusies, zal nooit in de werkelijkheid kunnen aarden. Volmaakte verdwijning staat op de longlist van genomineerde thrillers voor de Gouden Strop 2012. Winnen? Werkelijkheid of illusie???