De Schilder Vincent van Gogh is bij vrijwel iedereen wel bekend, en ook zijn broer Theo doet bij de meeste mensen wel een belletje rinkelen.
Dit boek gaat in de eerste plaats over de drie zussen van Vincent, dat hij ook nog zussen had is voor menigeen onbekend.
Het levensverhaal van de zussen wordt in chronologische volgorde verteld, beginnend bij de ouders van Gogh.
Zo langzamerhand wordt het leven van de drie zussen ontrafeld.
Dit gebeurt aan de hand van vele fragmenten uit bewaard gebleven brieven die de verschillende familieleden naar elkaar schreven. Dit feit maakt het gelijk een heel bijzonder boek.
Onvoorstelbaar hoeveel details uit hun levens zijn vastgelegd in brieven en bijzonder ook dat deze allemaal bewaard gebleven zijn.
Hoewel je bij het vertellen van het verhaal van de zussen niet om de beroemde broer Vincent heen kunt, overheerst Vincent het verhaal niet.
Dit boek is een mooie aanvulling op alles wat je al wist over Vincent, uit wat voor gezin kwam hij, wat voor opvoeding hebben ze gekregen, hoe waren de familiebanden….maar steeds met de zussen in de hoofdrol.
Het boek geeft tevens een schitterend tijdsbeeld van de fin de siècle periode, erg mooi weergegeven zo aan de hand van deze familiekroniek. De keuzes die de verschillende familieleden maken worden steeds weer gelinkt aan de gebeurtenissen en opvattingen uit die tijd.
Al met al is het een zeer goed onderbouwd verhaal, er is zichtbaar veel onderzoek gepleegd naar de levens van de familie van Gogh.
Het is desondanks een prettig leesbaar boek gebleven.