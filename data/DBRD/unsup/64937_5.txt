Momenteel is het zeer moeilijk om te studeren door de aanhoudende hitte. Wat doe je dan als cultuur studente? Inderdaad, boeken lezen die in het thema van je lesmateriaal valt.
Uiteindelijk is dit een fictief verhaal, maar ik herken zeer zeker informatie uit mijn cursussen. Het mooie is ook dat de schrijfster aan het einde van het boek een lijst meegeeft met bronnen. Altijd fijn als je meer wilt weten over het onderwerp zelf.
Toen ik het boek niet kon vinden op Goodreads, brak mijn hart toch een beetje want dit is echt een pareltje!

Allereerst is het hoofdpersonage één van de aardigste mensen die je tegen zult komen. De liefde en zorgzaamheid van Max is ontzettend fijn tijdens het lezen. In het begin lijkt hij zo'n dommerik of een jongen die enkel het avontuur op wilde zoeken. Als je dan zijn redenen te weten komt... tja, dan smelt je gelijk.
Ook het verhaal rond Klaasje, de rest zullen we voor nu maar geheim houden, vond ik prachtig. Het bespreekt een zeer groot taboe van die tijd en het is ook mooi om te zien hoe zoveel personages zich ertegen verzetten. Dat brengt uiteraard een boel vragen met zich mee. Want wie weet waren er in die tijd wel meer mensen die zo dachten. Wie weet, misschien als er meer Max'jes rondliepen, kond de geschiedenis er anders uit hebben gezien.

Het is ook aangenaam vlot geschreven en bevat zelfs aan de achterkant een bijlage met allemaal zeemanswoorden en -uitdrukkingen. Jammer dat het een e-boek was. Dan kan je niet zo makkelijk heen en weer gaan. Ik vond het zeer zeker interessant om deze te lezen en te begrijpen. Het biedt iets extra leerzaam.
Daarnaast is het ook niet te kinderachtig geschreven, noch te eenvoudig. Wetende dat het personage eigenlijk maar twaalf jaar is, vond ik het taalgebruik normaal voor een YA.
De schrijfster geeft aan het einde wel toe dat het nog grotendeels gefilterd gebleven is. Zeemansschepen waren nu eenmaal niet altijd 'the place to be' in de tijden van de Gouden Eeuw. Maar voor mij had dat ruwe ook echt niet gehoeve. Dan was het verhaal van Max helemaal anders verlopen en misschien ook minder mooi tot zijn recht gekomen.

Ik raad dit verhaal zeer zeker aan! Ook aan zij die niet zo'n aanleg hebben voor geschiedenis.