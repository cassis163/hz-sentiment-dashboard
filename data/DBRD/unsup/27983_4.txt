Ellen Verbeek woont met haar gezin in Bonheiden. Ze is een succesvol kinderchirurg en heeft alles mooi voor elkaar. Wanneer de telefoon gaat en ze een wel heel raar bericht te horen krijgt kruipen de rillingen haar over de rug, wat is dit? Iemand haat haar, zoveel is duidelijk. Ze moet alleen nog gaan ontdekken tot hoever die haat gaat.
Na een avondje uit komt ze met haar man Mark thuis en zijn er een aantal zaken die niet kloppen. Ze kan er alleen nog niet de vinger opleggen en negeert het verder. De volgende dag doet ze een verschrikkelijke ontdekking.

Oppas Emma is kind aan huis bij Ellen en Mark. Ze verdient een leuk zakcentje en kan zich heerlijk vermaken in het luxe huis. Recent heeft ze haar relatie met Tom verbroken en ze probeert te ontspannen in de sauna en het zwembad. Emma heeft veel om over na te denken. Dan hoort ze iets en belt ze haar ex-vriendje Tom.
Rani is druk bezig. Er zijn een reeks overvallen waar het team hun handen vol aan heeft. Het is winter, koud en guur. Na de ellende met hun oud-collega Derkinderen in het vorige deel lijkt de groep hechter dan voorheen. Dat uit zich in snel en effectief werk leveren. Toch lukt het ze niet meteen om grip te krijgen op de situatie rondom Ellen en haar gezin. Intuïtief handelen is Rani niet vreemd en ook nu blijkt maar hoe sterk ze dat heeft ontwikkeld. De eeuwige strijd met haar leidinggevende gaat z’n tol eisen. Niet alleen voor Rani maar ook voor Van Damme zelf.

De dader is in staat om de meest gruwelijke aanwijzingen achter de laten, hiermee het onderzoeksteam in totale verbijstering achterlatend. Wat wil de dader zeggen? Wanneer de dochter van Ellen het doelwit lijkt te worden én er een baby verdwijnt uit het ziekenhuis lijkt het allemaal teveel te worden. De uiteindelijke boodschap is helder maar meer dan afschuwelijk.
Simons is Simons, haar rots in de branding. Soms is het net een getrouwd stel. Komisch en adrem, de interactie tussen die twee is ronduit leuk. In dit verhaal komt hij wat meer uit de verf.

Privé gaat het Rani voor de wind, ook al is de druk van werk en gezin soms hoog, met Frederik samen lukt het wel. Hij heeft het behoorlijk te stellen met het temperament van Rani. Simons lijkt een pad ingeslagen te zijn naar geluk, hij is het alleen zijn zat. Dit wordt mooi neergezet maar hopelijk krijgt dat aspect niet de overhand. Dan neigt een verhaal eerder richting roman dan thriller. En juist in de spanning neerzetten is Sterre erg goed.
Dat de passages vanuit de dader in het cursief zijn geschreven is een absoluut pluspunt. Dat leest duidelijk en houdt het leestempo hoog. Daardoor word je als lezer nog meer het verhaal ingetrokken.

In het derde deel van de reeks rondom Rani Diaz is duidelijk dat Sterre in haar element is. Ze heeft sinds haar debuut “Mara” een grote groei doorgemaakt, heeft duidelijk haar richting gevonden. Dat resulteert in lekker leesbare boeken waarin het leesplezier hoog uitvalt. In dit deel is vooral het psychische element rondom een paar hoofdpersonages goed uitgediept. De spanning is duidelijk aanwezig, goed neergezet en opgebouwd. De verklaring voor de titel is eigenlijk best wel luguber te noemen. Geheel in de sfeer van de eerste delen, dat biedt uitdagingen voor de toekomst.

Een uitleg van een Vlaamse uitdrukking is op pagina 26 extra toegelicht. Dat hoeft niet. Laat het verhaal authentiek zijn en iets aan het denken van de lezer overlaten. Niet alles hoeft uitgelegd en voorgekauwd te worden. Juist dat Vlaamse extraatje is leuk, maakt het ‘anders’. Wat opvalt is dat er in dit boek veel lege pagina’s aanwezig zijn, waarom is daarvoor gekozen? Het is storend en zonde van het papier.
Weer wordt de invloed van social media duidelijk. Ook in dit verhaal wordt duidelijk dat het klakkeloos alles op internet gooien wel degelijk nadelig kan zijn, schadelijk zelfs. Dat is een stille boodschap die goed in het verhaal is verweven.

Een mooi verhaal, spannend maar vooral zeer originele aspecten. 4 sterren voor “Matsya”.