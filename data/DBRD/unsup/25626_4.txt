Gartine ken je misschien van de rubriek in delicious. magazine, waar ze toveren met groenten. Of je bent zo'n bofkont dat je hebt ontbeten of geluncht bij Gartine Amsterdam. Nu kun je thuis net zo lekker aan de slag met het kookboek.

Voor me ligt een mooi vormgegeven boek met een gouden randje: 4 seizoenen koken met Gartine. Prachtige foto's en de recepten volgen natuurlijk de seizoenen. Dat moet haast wel als je zoals Kirsten Eckhart & Willem-Jan Hendriks een huis koopt alleen vanwege de mooie grote moestuin. Een groot gedeelte van wat zij in Gartine Amsterdam serveren komt dan ook rechtstreeks uit hun Beemster tuin.

Het is prettig dat je in een oogopslag de inhoud van het hele boek kan overzien. Nog best lastig om een gerecht te kiezen. We maken de jonge venkeltaart en eten daarbij de aspergesalade; twee groenten die nu echt in het seizoen zijn.

Aspergesalade met walnootdressing
4 personen
4 el walnootolie
4 el wittewijnazijn
2 el vloeibare honing
Â½ teentje knoflook, zeer fijngesneden
15 g dragon, fijngesneden
zout en versgemalen peper
600 g groene asperges
100 g verse doperwtjes
1 extra el olijfolie

bereidingstijd
30 minuten

Roer de walnootolie, azijn, honing, knoflook en dragon door elkaar tot een dressing. Breng op smaak met zout en peper. Snijd 2 a 3 cm van de houtachtige onderkant  van de asperges en kook ze 6 minuten. Spoel ze onder koud water. Kook de doperwtjes in ca. 2 minuten beetgaar. Snijd de asperges over de hele lengte doormidden en bak deze in een koekepan op hoog vuur enkele minuten in de olijfolie. Leg de groenten op een bord en schenk er de dressing over.

Hierbij eten we zoals gezegd de hartige taart met jonge venkel, komijn en geitenkaas. Dat is behoorlijk wat meer werk, maar o wat een lekkere combi. Onze taart moet wat langer in de oven, waarschijnlijk omdat hij wat hoger gevuld is en we hebben de hoeveelheid geitenkaas gehalveerd.

Echt heel apart dat bij ieder gerecht naast een wijnsuggestie ook bijpassende muziek te vinden is. Benieuwd naar de muzieksuggestie bij de venkeltaart en aspergesalade? Zoek Ask me no questions op op YouTube (of kijk op Kitchentablehappiness.nl).

Er staan veel sfeerfoto's in maar je zult geen moestuintips tegenkomen. Verwacht onverwachte combinaties en veel vega recepten maar net zo goed kekke jams. Heel af en toe is een recept afgedrukt op een foto hetgeen de leesbaarheid helaas niet ten goede komt. En bij de jam waar op het laatste moment geitenkaas doorheen geroerd wordt -dus niet steriel- had ik graag een suggestie van houdbaarheid gehad.

Ook al heb ik ze nooit ontmoet, Kirsten en Willem-Jan zijn mensen naar mijn hart met hun verzameling antieke keukenattributen en vintage servies. Het boek weerspiegelt de passie van deze twee mensen. En ik heb weer een paar toevoegingen aan mijn 'love to cook' lijst!