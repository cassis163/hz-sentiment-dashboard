Terwijl er op 15 januari 2013 in ons landje een dik pak sneeuw viel verscheen, perfect getimed, de nieuwe winterthriller van Suzanne Vermeer. Zoals we zo ondertussen wel gewend zijn van haar boeken werd ook Het chalet weer flink afgekraakt in de media. Toch konden het weer en de slechte recensies mij er niet van weerhouden mijn snowboots aan te trekken om mij naar boekhandel te haasten. Thuisgekomen nestelde ik mij, met een grote mok koffie, tegen de verwarming aan om het boek vervolgens in twee avondjes uit te lezen.

B&B in IJsland
Annelies en Sara zijn al jaren met elkaar bevriend. Wanneer Annelies met Wim trouwt, verwatert de vriendschap. Annelies kan maar aan één ding denken en dat is zwanger worden. Wanneer Wim in een dronken bui vreemd gaat met zijn collega Tessa, besluit het stel een nieuwe start te maken. Ze vertrekken naar IJsland om een bed & breakfast te gaan beginnen. Na een tijdje nodigt Annelies Sara en haar man René uit om naar IJsland te komen. De dames verheugen zich erg op een weerzien, maar het loopt heel anders dan verwacht.

Perfect vakantieboek
Gelukkig blijken de meeste Suzanne Vermeer-fans zich weinig aan te trekken van de recensies in kranten en op internet. Het chalet kwam in De bestseller top 60 binnen op nummer 2 en terwijl ik dit schrijf staat hij nog steeds in de top 3! Natuurlijk is Het chalet geen hoogdravende literatuur, maar dat hoeft een boek toch ook niet altijd te zijn. De ‘Vermeers’ zijn voor mij het perfecte vakantieboek of een goede afwisseling na een ingrijpend verhaal of dikke pil. Het verhaal was fijn om te lezen, het stak goed in elkaar, er was veel oog voor de mooie omgeving, er waren weinig personages en de spanning was goed opgebouwd.
Kortom een heerlijk boek; ik heb er van genoten!