Vrijwel iedereen kent het probleem. Je ruimt op, maar een week later ligt de kamer alweer bezaaid met stapels en prulletjes. Je mest je klerenkast uit, maar al snel is het opnieuw een zwijnenstal. Er gaat blijkbaar iets fout, maar wat? De Japanse opruimexpert Marie Kondo heeft het antwoord en dat vertelt ze in Opgeruimd! met zo veel aanstekelijk enthousiasme dat je meteen aan de slag wilt gaan.

Marie Kondo heeft al haar hele leven een obsessie met opruimen. Al in haar ouderlijk huis herschikte ze in haar vrije tijd de inhoud van de gangkast en de badkamerkast en ruimde ze de kamers van haar broer en zusje op. Hoe ze ook haar best deed, echt af was het nooit. Later ontdekte ze de kracht van het weggooien. Jaren van ervaring later helpt ze als professionele opruimexpert anderen met het scheppen van orde in de chaos.

Haar manier van werken is eigenlijk vrij eenvoudig. Ten eerste begint alles met weggooien. En van haar moet je alles weggooien waar je niet gelukkig van wordt. Dat is meer, veel meer, dan je nu denkt. Haar ervaring is dat haar cliënten zonder moeite tientallen vuilniszakken kunnen vullen. Het geheim is om niet te beginnen met relatief moeilijke dingen, zoals de zolder vol herinneringen. Start met je kleren, ga dan verder met de boeken, vervolgens de paperassen en de prulletjes en ten slotte pas de spullen met emotionele waarde zoals foto's en dagboeken. Zo ga je van gemakkelijk naar moeilijk.

Pas als je alleen nog maar spullen hebt die je echt wilt hebben, kun je beginnen met opbergen. Ook hier heeft Marie Kondo ideeën over. Zo moet je op zo'n manier opbergen dat je gemakkelijk kunt zien wat je hebt. Kleding in laden bijvoorbeeld op zo'n manier gevouwen dat je alles kunt zien in plaats van alleen het bovenste op de stapel. Daarnaast kies je voor opbergvormen die netjes staan en die ook niet overvol kunnen raken. Papierwerk dat nog moet bijvoorbeeld staand in de kast in een mapje in plaats van liggend op een stapel. Als het niet meer past, wordt het echt tijd om dingen uit te zoeken en af te handelen.

Maar de grootste winst is volgens Marie Kondo dat je met haar methode niet alleen het huis hebt waar je gelukkig van wordt, maar dat het ook zo blijft. Geen maandelijkse of jaarlijkse opruimrondes, maar gewoon strikt bijhouden. Wat je gebruikt hebt meteen terugleggen op de plek waar het hoort. Dan hoef je naar je gevoel helemaal nooit meer op te ruimen!

Marie Kondo heeft de uiteenzetting van haar methode gelardeerd met anekdotes uit haar eigen leven én anekdotes over de opruimavonturen van haar cliënten. Bijvoorbeeld iemand met een kast vol rollen vershoudfolie, want stel je voor dat het opraakt. Of iemand die alle kleding, zelfs onderbroeken, aan hangers in de klerenkast had hangen. Geen wonder dat ze ruimte te kort had! Daarvan wordt het boek heel geestig om te lezen, maar toch blijft ze vol respect over haar cliënten. Iedereen heeft immers zijn eigen gekkigheidjes in huis, zij zelf ook.

Opgeruimd! leest enorm vlot. Het boek van net iets meer dan 200 pagina's leest zo in een avond of een lange treinreis weg. En dan? Dan sta je te popelen om werkelijk al je bezittingen in vuilniszakken te proppen. En wel meteen. Het is lang geleden dat ik een non-fictie boek las wat zo enthousiasmerend, aanstekelijk en activerend werkt als Opgeruimd!. Het is dat de laatste hoofdstukken ietwat losse flodders zijn, anders had ik vijf sterren uitgedeeld. En dan nu ... aan de slag!