Diep onder de indruk. Van deze sterke, eigenzinnige vrouw die weet wat ze wil en hoe ze dat het beste kan aanpakken. Maar ook van de auteur, die op indringende wijze de lezer meeneemt in het dorpsleven van Jorwert. Hij weet de juiste toon te zetten, het verhaal boeiend te vertellen en de lezer mee te nemen in het leven en de gevoelens van Gais. Zo wil ik ook een verhaal vertellen!

Het verhaal is duidelijk opgedeeld in een aantal hoofdstukken die belangrijke periodes in het leven van Gais markeren. Een alwetende verteller neemt je mee in het levensverhaal van Gais. Het is alsof je toeschouwer bent van het leven in Jorwert, van Gais en haar gezin. Het verhaal wordt afgewisseld met citaten van Gais, waardoor het soms voelt alsof ze zelf tegen je praat. Ik wilde haar soms zelf vragen gaan stellen, alsof ze naast me zat, maar besefte dan dat ik een boek aan het lezen was. Gek gevoel, dat je zo meegezogen wordt in een boek.

Ik kan dan ook maar één oordeel geven: dit boek heeft voor mij de volle 5 sterren verdiend. Ik kan het iedereen aanraden die geïnteresseerd is in levensverhalen, het leven in een dorp tijdens en na de Tweede Wereldoorlog, en die wil weten hoe het is om als vrouw je eigen weg te vinden in een wereld die door mannen geregeerd/gedicteerd wordt en je daarvan los te breken. Zeer indrukwekkend.

Citaat:
Gais: 'Iedere dag is een nieuwe dag met nieuwe mogelijkheden. Dat heb ik vaak tegen mijn kinderen gezegd. Ik heb geprobeerd om er elke dag nieuw leven bij ze in te blazen als ze somber waren. Klagen heeft nooit geholpen, praten wel, over hoe we verder gaan en waar we energie kunnen halen en openingen kunnen maken voor de weg die we samen moeten gaan.'