De hoogbegaafde Lisa is de hoofdpersoon in dit boek. Vol levenslust en nieuwsgierigheid begint Lisa aan haar leven, vastbesloten om te ontdekken hoe de wereld in elkaar zit. Naarmate ze verder komt met haar ontdekkingstocht komt ze echter steeds vaker in aanraking met de harde realiteit. Ervaringen die de gevoelige Lisa vaak vervullen met afschuw en die maken dat ze zich soms eenzaam voelt. Middels vindingrijkheid, doorzettingsvermogen en haar gevoeligheid weet Lisa hiervoor een oplossing te vinden en slaat ze een brug naar haar omgeving.

“Vrienden van haar ouders waren op bezoek en dat vond Lisa reuze interessant. Als kind luisterde ze graag naar wat volwassenen elkaar vertelden. Ze observeerde hoe ze op elkaar reageerden en welke gevoelens dat opriep.”

Een waardevol boekje voor kinderen, maar zeker ook voor volwassenen. Want laten we eerlijk zijn, wat weten wij nu eigenlijk over hoogbegaafdheid en wat die ‘status’ voor een kind betekent?

“Ook op school was Lisa competitief ingesteld. Als ze klaar was met het gewone huiswerk dat ze in de klas maakten –wat meestal al heel snel was- mocht ze werken aan speciale projectkaartjes met moeilijke opdrachten.”

Huijsmans werkt met hoogbegaafde, sensitieve kinderen en dat maakt haar werk authentiek en onderbouwd. Bovendien heeft de auteur een plezierige schrijfstijl die haar jonge doelgroep zal aanspreken. Ook voor volwassenen, die meer over hoogbegaafdheid bij kinderen willen weten, is dit boekje overigens verhelderend. Zeker in combinatie met haar voorwoord waarin Huijsmans haar drijfveren uit de doeken doet.

Over de auteur
Dorothé Huijsmans begeleidt en coacht sensitieve en hoogbegaafde kinderen en hun ouders naar een blij en gelukkig leven. Ze helpt hen trouw te blijven aan zichzelf én een brug te slaan naar de wereld om hen heen. Het is haar droom dat sensitieve, hoogbegaafde kinderen hun bijzondere gaven delen met de wereld www.sensitiefHB.nl.

Uitvoering
Uitgeverij Brave New Books
ISBN 9789402172874
Paperback, 104 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/