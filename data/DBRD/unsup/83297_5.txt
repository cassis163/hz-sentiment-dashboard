Ally (Alcyone) D’Aplièse is een van de zes geadopteerde dochters van Pa Salt. In dit tweede deel uit de serie ‘De zeven zussen’ gaat het over haar, de tweede in de rij van zes zussen. Ally is een getalenteerde profzeilster. Zij is aan het zeilen met haar vriend Theo wanneer haar vader overlijdt. De relatie met Theo is nog heel pril maar Ally voelt dat hij de ware voor haar is. Haar vader laat Ally een brief na met aanwijzingen over haar afkomst. In eerste instantie heeft Ally hier niet zo veel behoefte aan maar na een dramatisch ongeluk besluit ze toch naar haar verleden op zoek te gaan. De aanwijzingen van Pa Salt leiden haar naar het Noorwegen van het einde van de negentiende eeuw. Pa Salt heeft haar namelijk de biografie toegestuurd van Jens Halvorsen, een Noorse componist.

In deze biografie leren we Anna Landvik kennen, een boerenmeisje met een prachtige stem. Anna wordt ontdekt door Herr Mayer, een professor. Anna gaat bij Herr Mayer in de grote stad wonen. Ze krijgt diverse lessen en een hele nieuwe garderobe. In het theater van die stad gaat voor het eerst Peer Gynt van Ibsen uitgevoerd worden op muziek van Grieg. Anna leent haar stem aan de hoofdrolspeelster. Het muziekstuk wordt een groot succes. Anna is definitief het boerenbestaan ontgroeid en begint aan een mooie zangcarrière. Dan ontmoet ze haar grote liefde Jens. Met hem gaat ze naar Leipzig.

Het verhaal van Anna en Jens boeit Ally zo dat ze in het huidige Noorwegen, in de stad Bergen, op verder onderzoek uitgaat. Zal er een connectie met Anna en Jens zijn? In Bergen ontmoet ze de achter-achterkleinzoon van Anna en Jens, Thom Halvorsen. Thom en Ally hebben meteen een klik, samen gaan ze verder op onderzoek uit. Dit onderzoek brengt hen naar de geschiedenis van Noorwegen voor de Tweede Wereldoorlog. Het vertelt hun het verhaal van de ontluikende liefde van Pip, de kleinzoon van Anna en Jens, en Karine. Karine geeft haar Joodse geloof op om met Pip te kunnen trouwen. Pip is net als zijn grootvader een componist. Zijn eerste werk staat op het punt van uitvoeren wanneer de Tweede Wereldoorlog uitbreekt in Noorwegen. Het werk is nooit meer uitgebracht…
Wat is er gebeurd met Pip en Karine? En is er een connectie met Ally?

Mijn mening: Lucinda Riley heeft weer een prachtig boek geschreven. Ik was al heel enthousiast over het eerste deel van ‘De zeven zussen’ maar het tweede deel vind ik nóg beter! Net als in het eerste deel, worden er twee verhalen verteld. Een verhaal in het heden (de zoektocht van Ally) en een verhaal in het verleden (het verhaal van Anna). Beide verhalen gaan over liefde en verlies en de zoektocht wie je werkelijk bent. Als een rode draad loopt ook de liefde voor muziek in beide verhaallijnen door. Ally’s verhaal verdient om gelezen te worden, af en toe heb je er een zakdoek bij nodig maar dat heb je in het echte leven ook wel eens. Vijf sterren voor dit mooie boek!