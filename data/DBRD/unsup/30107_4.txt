Dit eerste deel van de Rebootreeks was voor mij een aangename kennismaking met de auteur Amy Tintera.

In een fictieve wereld groeit Wren Connolly op in een sloppenwijk, wanneer het heftige KDH virus uitbreekt zijn vooral de kinderen uit dit soort wijken de klos, hun ouders hebben geen geld voor medicatie. Het lot van Wren en de andere kinderen is wreed, ze veranderen door het virus in een zogenaamde Reboot, de ogenschijnlijk emotieloze Reboots worden door een machtige organisatie ingezet als soldaten. Wren is in haar kamp de Reboot die het langst dood is geweest voor de verandering naar Reboot, naar het schijnt is al haar menselijkheid hierdoor verloren gegaan. Maar schijn bedriegt, dat blijkt wanneer Wren de goedlachse Callum ontmoet. Hij is pas veranderd in Reboot en lijkt een hopeloos geval. Hij is echter de enige die tot de gevoelloze Wren door weet te dringen. Wren heeft een zwak voor de zachtaardige Callum en besluit hem te trainen in de hoop dat hij dan meer kans heeft om te overleven.

Voordat je in het Young Adult boek Reboot begint is een waarschuwing op zâ€™n plaats, eenmaal begonnen laat het boek zich niet meer wegleggen. Het verhaal is direct pakkend en lichtelijk vergelijkbaar met bestsellers als de Divergent reeks en The Hunger Games. Het boek is filmisch geschreven en het zou me dan ook niet verbazen als het boek spoedig op het witte doek zal verschijnen. Hoewel het hier om een Young Adult boek gaat weet ik vrijwel zeker dat een groot publiek dit verhaal zal kunnen waarderen. Het is een pakkend verhaal vol actie, spanning en romantiek en zit vol verrassende wendingen. De auteur laat je meeleven met het krachtige personage Wren, in haar belevingswereld is het tandenknarsend spannend en af en toe een tikkeltje emotioneel. Geen miskoop!