Charlie en Eddie is het verhaal van twee broers aan het front verteld vanuit twee tijdstippen: 2016 en 1916. Het gedeelte in het heden is klein gehouden omwille van de impact van het andere gedeelte.

Iets wat wij nooit kunnen inbeelden is hoe erg een oorlog voor opgroeiende jongeren eigenlijk wel was. Niet alleen voor diegenen die dachten “de held” te worden als ze intekenden om mee te strijden voor hun land, maar ook voor de thuisblijvers die toch ook wel hun deel hadden in heel het oorlogswezen.

Angst, voornamelijk angst, spreekt uit de woorden van Paul Dowswell als hij het over de twee broers heeft die proberen te overleven in de loopgraven. Maar ook het ongeloof als honderd jaar later twee andere broers een foto op zolder vinden waar zelfs hun oma geen weet van heeft.

Charlie en Eddie is geen al te dik jeugdboek maar het hakt er serieus in. Een verhaal om stil van te worden.

Dit boek is makkelijk leesbaar voor kinderen met dyslexie en leesproblemen door het speciale lettertype en de eenvoudige zinsopbouw.