A woman is often measured ... - Nike
Deze tekst voorin Het Amazoneverbond is typerend voor de rest van het boek. Tot vervelens toe wordt vrouwen in alle opzichten de maat genomen, met name forensisch patholoog-anatoom DD kan er wat van. Mocht het Van de Lisdonks bedoeling zijn geweest vrouwen op een voetstuk te plaatsen, dan is hij daarin mijns inziens niet geslaagd. Integendeel, de stereotypering - door mannen - is er debet aan dat de auteur 'bevoogdend' overkomt en zijn doel voorbijschiet. Daarentegen is het hem uitstekend gelukt een beeld te schetsen waarin de man zich niet op zijn voordeligst presenteert.

Feiten en achtergronden, getheoretiseer over vrouwen, beschrijvingen van spelletjes tussen de lakens en seksueel getinte opmerkingen zijn dermate aanwezig dat je tijdens het lezen haast vergeet dat Het Amazoneverbond een thriller is. Jammer, want het verhaal op zich getuigt van moed en van een originele benadering van het genre. De creatieve invalshoeken en intelligente wendingen tonen aan dat Van de Lisdonk best wel het nodige in zijn mars heeft. Met stijlvoller taalgebruik, weglating van niet direct ter zake doende elementen en een dosis extra spanning zou een volgend boek van de auteur op weg kunnen gaan naar vier sterren, maar Het Amazoneverbond moet het doen met drie en heeft dat vooral te danken aan het criterium originaliteit.

plot: 3
spanning: 2
leesplezier: 3
schrijfstijl: 2
originaliteit: 4
psychologie: 3