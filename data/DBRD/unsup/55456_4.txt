Zoektocht terug – Marina Folkers

Over de schrijfster:
Marina Folkers woont in Barneveld en houdt van het schrijven van romans. Ook heeft ze een tijdje geschreven voor En Route, een blad voor Frankrijkliefhebbers. Ze laat zich graag inspireren door mooie muziek en is verliefd op Londen, waar ook haar debuutroman Faye en Sean, a love story zich afspeelt. Zoektocht terug is haar tweede roman. Verschijningsdatum 1 april 2017.

Achterflap:
"Ze hield haar adem in. Dit kon niet waar zijn. Toch... die stem... Het was alsof ze terug gezogen werd in de tijd."

Wanneer Caitlin een paar dagen met een vriendin naar Londen gaat, laat ze haar vriend Steven met tegenzin achter in het Noorden van Engeland. In de hoofdstad kruisen heden en verleden elkaar geheel onverwachts. Al haar zekerheden, waaronder haar jarenlange, stabiele relatie, worden aan het wankelen gebracht. Ze klampt zich vast aan haar dromen, waarbij ze probeert een pijnlijk geheim verborgen te houden. Dit wordt haar echter moeilijk gemaakt door Max Jordan - filmster en befaamd charmeur -, die met plezier aan haar overtuigingen rammelt en daarmee de boel nog meer op de kop zet.
Via het bruisende uitgaansleven van Londen en de stranden van Cornwall raakt Caitlin het spoor totaal bijster. Lukt het haar de weg weer terug te vinden?


Mijn mening:
Zoektocht terug is een boek wat ik graag wilde lezen vanwege mijn herinneringen aan Faye en Sean. De cover vind ik niet echt passen bij de inhoud, oogt wat oubollig, denk dat het de blauwe kleur is, terwijl het hier een moderne feelgood betreft.
Daar ik Faye en Sean qua schrijfstijl echt geweldig vond maakte ik me daar dit keer terecht geen zorgen over.
Caitlin is een paar dagen in London als er gebeurt waar ze bang voor was, ze komt een oude bekende tegen en al snel blijkt dat dit bij beiden ver weg gestopte gevoelens losmaakt. Het lijkt erop dat Caitlin zich met deze gevoelens geen raad weet en het aantrekken en afstoten is begonnen. Het is van het begin tot het eind een continue strijd tussen gevoel en verstand. Het maken van keuzes is net als in de realiteit aan de orde van de dag en vraag je je af of je de goede keuze maakt of gemaakt hebt? Dit geldt ook van voor Caitlin, die hierin sterk beïnvloedt wordt door haar verleden.
Het verhaal is zowel geschreven vanuit Caitlin als Max waarbij van beiden de gedachten en gevoelens op een intense manier zijn uitgewerkt, mijn inlevingsvermogen draait overuren. De gevoelens spatten van elke bladzijde af.
Buiten dat is er ook een geheim wat een belangrijke rol speelt waardoor mijn nieuwsgierigheid zodanig gewekt is dat ik niet kan stoppen met lezen.
Marina Folkers heeft een schrijfstijl die mij van het begin tot het eind in haar greep weet te houden, het is waar nodig luchtig, een vleugje afkeer maar vooral romantisch.
De titel past perfect bij het verhaal, het is voor mij een fantastische zoektocht geworden met een mooi einde.
Marina Folkers is voor mij een schrijfster die verhalen met passie weet over te brengen, een aanrader voor de liefhebbers van een feelgood met veel oog voor gevoel.

Zoektocht terug krijgt van mij dik verdiend 4,5 ster!
Bianca