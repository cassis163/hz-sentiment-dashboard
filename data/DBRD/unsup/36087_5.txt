Een boek in het genre van Ik ben Pelgrim van Terry Hayes.
Wat ik niet wist is dat dit al het zestiende boek uit een reeks met Gabriel Allon is. Het staat nu al vast dat ik meer uit deze reeks ga lezen want dit is echt voor herhaling vatbaar.

Gabriel Allon haalt Natalie, een arts over om zich te laten ronselen door IS. Natalie spreekt verschillende talen, is Joodse, heeft in Frankrijk gewoond en werkt in IsraÃ«l waar ze zonder onderscheid van nationaliteit slachtoffers verzorgt. Of iemand een Palestijn is die net een aanslag gepleegd heeft of met stenen gegooid heeft, of een Jood die iemand met een mes heeft aangevallen, voor haar staat het helpen van mensen voorop.
Nadat er aanslagen gepleegd zijn in Amsterdam en Parijs, vermoeden de verschillende veiligheidsdiensten dat deze aanslagen het werk zijn van Saladin. Een terrorist waarvan geen foto's zijn, niemand weet zelfs of de man echt bestaat, het kan zomaar een schim zijn, een verhaal.
Natalie wordt gerekruteerd door Gabriel om in het kalifaat binnen te dringen en informatie te verzamelen. Het wordt een erg zware opdracht voor deze jonge vrouw die niet de minste fout mag maken.
Dit zijn zo van die boeken die onbedoeld heel actueel zijn, ook al heeft de schrijver het niet zo bedoeld. Zo ook met dit boek. De auteur was al een heel eind op weg toen de aanslagen in Parijs gebeurden.
Het boek leest vlot weg, is spannend omdat het zo actueel is.