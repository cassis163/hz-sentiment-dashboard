Joshua Gilder verdiende ooit zijn brood met het schrijven van speeches voor Ronald Reagan en George Bush senior. Dat die man dus een grenzenloze fantasie moet hebben, lijkt me duidelijk. Gelukkig benut hij zijn schrijftalent tegenwoordig beter: Dodelijke schoonheid is een stevig in elkaar gezette, goed doortimmerde en bekwaam verwoorde thriller.

Het verhaal draait om Jackson Maebry en zijn vriendin Allie Sorosh. Jackson is plastisch chirurg, jong maar zeer talentvol, en Allie is zijn (bijna) verloofde. Als Allie op een avond zeer zwaar gewond het ziekenhuis wordt binnengebracht waar Jackson werkt, is dat het begin van een intrigerend verhaal. Intrigerend, omdat de het zo echt lijkt. En de waarheid is altijd vreemder dan wat je ook maar kan verzinnen. Allie is het slachtoffer van een brute aanval, en Jackson is uiteraard zeer benieuwd naar de dader. De politie ook. Jammer dus dat Jackson zo aardig in het patroon past: hij lijdt aan een onderdrukte geestelijke stoornis en kon akelig gewelddadig overkomen Een vroegere vriendin is soms goedwillend, en soms het tegenovergestelde. Jackson weet al snel niet meer wat hij er nu van moet denken en wie hij moet vertrouwen. De ontknoping is bijzonder verrassend.

Joshua Gilder heeft er een fan bij! Zoals ik al zei: een zeer bekwaam geschreven boek. Laat je als liefhebber niet direct afschrikken door het etiket ´medische thriller´, want hoewel dit boek zich afspeelt rond een arts, is het minder een medische thriller als wel een bijzonder spannend boek! Hou je echter van medische thrillers dan moet je dit boek beslist lezen, want anders doe je jezelf beslist iets te kort.