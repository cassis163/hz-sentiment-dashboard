Samira Ahmed is auteur van young adult boeken en debuteerde in 2018 met Love, Hate & Other Filters. In maart 2019 kwam de Nederlandse vertaling van haar tweede boek, Ingesloten, uit. Momenteel werkt ze aan haar derde boek, Mad, Bad & Dangerous to know.

In Ingesloten worden de zeventienjarige Layla en haar familie in hun woning overvallen en meegenomen naar een interneringskamp voor Amerikaanse moslims. De Amerikaanse president is van mening dat de islam een bedreiging vormt voor de nationale veiligheid en is daarom gestart met het interneren van moslims. Layla geeft zich echter niet zomaar gewonnen en vecht voor haar vrijheid.

Het verhaal speelt zich af in de nabije toekomst en trekt parallellen met het verleden, maar het verhaal komt zo nu en dan schrikbarend dicht bij het huidige politieke klimaat. De auteur weet de sfeer binnen het interneringskamp en de emoties en gedachten van de personages goed over te brengen. De schrijfstijl van het boek zorgt er echter voor dat het boek wat moeizaam leest en verhindert dat de lezer volledig wordt meegesleept in het verhaal. Desondanks is Ingesloten een mooi en belangrijk verhaal over gelijkheid en godsdienstvrijheid. Het boek zet de lezer aan het denken en geeft een boodschap mee. Het boek wordt afgesloten met een aangrijpende noot van de auteur.