Diana Smidt is Gz-psycholoog, neuropsycholoog en orthopedagoog-generalist. In haar werk krijgt ze regelmatig te maken met vragen rondom executieve functies en wat dat betekend voor de leerlingen in het onderwijs.

In haar boek geeft ze een duidelijke, concrete uitleg over wat executieve functies zijn. Voor veel professionals zal de basis enige herhaling bieden, aangezien het soms het mode-woord van het huidige onderwijs lijkt te zijn. Tegelijkertijd kan het nooit kwaad om als onderwijsprofessional je kennis op dat gebied op te frissen. Bovendien zorgt het er voor dat het boek juist ook voor beginnende onderwijsprofessionals uitstekend geschikt is.

Ze maakt de koppeling naar drie soorten breinen - en van daaruit de vertaalslag naar de praktijk. Wat is de functie - als het gaat om zelfsturing en leren - en welke rol kan je daar als professional in spelen. Bovendien geeft ze een duidelijk overzicht van signalen per leeftijd, die wijzen op een lage mate van zelfsturing.

Maar bovenal is het een boek met een praktische inslag! Ze biedt hulpmiddelen, die via de uitgever te verkrijgen zijn en die je (al dan niet met een kleine aanpassing) gemakkelijk in kan zetten in de klas. Daarnaast nodigt het boek op een positieve manier uit om te kijken naar je eigen klas en je eigen rol in de klas. Want goed voorbeeld doet goed volgen!

Een aanrader voor mensen die op zoek zijn naar een praktisch toepasbaar boek... zeker ook geschikt voor de beginnende onderwijsprofessional.