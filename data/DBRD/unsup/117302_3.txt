Dit debuut van de Britse schrijver Julian Barnes gaat, kortgezegd, over ziekelijke afgunst. Hoofdpersoon is Graham, een universitair docent, die -na een eerder gestrand huwelijk- nu is getrouwd met Ann. Deze Ann heeft vroeger in wat films gespeeld en als Graham er een aantal van kijkt, begint hij zich steeds meer af te vragen welke mannen zij eigenlijk allemaal vroeger heeft gehad. De broeierige fantasieën over wat Ann allemaal voor hun huwelijk uitgespookt heeft, beginnen hem steeds meer te verteren. Daarbij helpt niet mee dat zijn goede vriend Jack, een losbandige schrijver, hem niet echt voorziet van goed advies en bovendien ook zelf al eerder wel of niet iets met Ann heeft gehad. Natuurlijk loopt de situatie vanaf hier steeds meer uit de hand, tot een dramatische ontknoping.
Barnes is overduidelijk een vaardige verteller. Hij weet je kundig mee te nemen in de hersenspinsels van Graham en houdt het boek licht door de vele humoristische passages. Ik vond echter het onderwerp eigenlijk onvoldoende interessant om bij mij de aandacht vast te houden. Daarom geef ik dit boek hoogstens een zesje…