‘Als de dichter zingt’ is een bundel met gedichten van de hand van auteur en dichter Jeroen Kraakman. Zijn gedichten bestrijken een enorme hoeveelheid onderwerpen. Ze gaan over dromen, wensen en verlangens. Over vergankelijkheid en eeuwigheid. Over mensen en over dieren.

“Ik wil je vangen
In mijn net
En dan bewaren
Achter glas

Maar ik weet
Je bent mooi
Mooier, mooist
Als je vrij bent”

De gedichten van Kraakman zijn van een breekbare schoonheid. Juist door de eenvoud van de onderwerpen waarschijnlijk. Geen verheven, filosofische onderwerpen. Nee, zijn verzen gaan over de dingen van de dag.

Bovendien weet Kraakman een verrassende variatie aan te brengen in zijn bundel en ik verdenk hem ervan dat hij dat niet eens bewust doet. Het komt zoals het komt. Het ene gedicht stemt vrolijk, het andere verdrietig.

“Jouw foto
Een moment
In een leven
Niet langer mijn

Die foto
Dat moment
Doet mij toch
Een beetje pijn”

Het is een bundel om zo nu en dan opnieuw op te pakken en weer te genieten van de schoonheid die het herbergt.

Chapeau Jeroen Kraakman voor deze debuutbundel!

De auteur
Jeroen Kraakman is schrijver en dichter. Meerdere verhalen van zijn hand zijn gepubliceerd in verhalenbundels. “Als de dichter zingt” is zijn debuut als dichter.

Uitvoering
Uitgeverij Godijn Publishing
ISBN 9789492115447
Paperback, 100 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/