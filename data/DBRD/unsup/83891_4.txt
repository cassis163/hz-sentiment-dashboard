In ‘De maagd uit het noorden’ vertelt de manisch-depressieve Renze over zijn liefde voor Manon, maar tegelijkertijd rekent hij met haar af. Veertig jaar eerder waren Renze en Manon geliefden. Renze beleeft de affaire echter nog als de dag van gisteren. Hun gesprekken en seksuele escapades voeren de boventoon.

Renze leeft in een surrealistische wereld. Wanneer hij is ontsnapt uit de psychiatrische kliniek waar hij verblijft, ontmoet hij zijn eerste echte liefde Jessica, en ook met haar beleeft hij intense momenten tot het moment waarop zij hem in de steek laat. De verhalen over beide meisjes lopen door elkaar heen in ‘De maagd uit het noorden’ en het is aan de lezer te bepalen waar de grens ligt tussen werkelijkheid en ‘droom’.

“Ik geloof dat ik mezelf verlies en ik geloof dat ik gek word. Dat de wereld om mij heen gek wordt. Niets van dat alles. Het is altijd zo geweest. Mensen dwalen, mensen dralen. Een oude schoolkameraad pleegt zelfmoord. Een dwaas, een uitzondering.”

‘De maagd uit het noorden’ is qua omvang een bescheiden novelle waarin Sangers zijn lezers meeneemt in het leven van de psychiatrische hoofdpersoon Renze. Het verhaal is voor de auteur enigszins ‘out of the box’. Het is van een wat ander genre dan de verhalen die hij doorgaans schrijft. Zijn schrijfstijl is echter absoluut herkenbaar en zó authentiek dat je je geen moment hoeft af te vragen wie de auteur is. Bovendien is hoofdpersoon Renze opnieuw een outcast; een wereldvreemde figuur en ook dat is een terugkerend element in de verhalen van Sangers.

“Ik was naakt, op mijn onderbroek na. De cel was koud en tochtig. De matras die op de grond lag was bevlekt. Ik kon niet anders denken dan dat dit mijn einde was. Wanhopig liggend in het vuil van anderen. Over honderd jaar zou ik mogelijk gevonden worden, wat er van mij over was. Een doodshoofd, een geraamte.”

Sangers heeft uiterst knap de geestesgesteldheid van zijn hoofdpersoon in het verhaal verwerkt. Een intrigerende blik in de geest van een man die voortdurend balanceert tussen bewustzijn en onderbewustzijn. Boeiend en knap geschreven!

De auteur
Gerrit Sangers wist al tijdens zijn schooltijd dat hij schrijver wilde worden. Nederlands en geschiedenis waren zijn favoriete vakken. In de tweede klas begon hij met het schrijven van zijn eerste gedichten. Sangers schrijft gedichten, novelles en romans.

Uitvoering
Uitgeverij Aspekt
ISBN 9789463383448
Paperback, 102 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/