Dankzij uitgeverij Blossom Books en www.crimezone.nl kreeg ik dit boek als onderdeel van een leesclub. En wow, het heeft me omver geblazen!

De korte inhoud op de achterflap geeft al onmiddellijk weer hoe spannend dit boek is! Ik kon het niet neerleggen en heb het dan ook in speedtempo uitgelezen op enkele uurtjes.
Michelle Gagnon heeft een super spannend boek geschreven vol actie en toffe personages. Noa en Peter zijn tegengestelden: Noa is een stoer pleegkind dat niemand vertrouwt en Peter is een rijkeluisjongen die alles heeft wat hij wil. Toch hebben ze één ding gemeen: de hackerwebsite ALLIANCE.
Peter wil meer weten over Project Persefone en roept de hulp in van medehacker Noa zonder te weten dat ook zij deel uitmaakt van het project. Noa ontdekt echter al snel dat Peter en zij hetzelfde geheim proberen te ontsluieren. Een groot bedrijf ontvoert weggelopen tieners om hen als proefkonijnen te gebruiken in de zoektocht naar een geneesmiddel voor de dodelijke tienerziekte PEMA. Op Noa werd eveneens geëxperimenteerd, maar zij kon ontsnappen. En het bedrijf wil haar terug

Het is lang geleden dat een boek mij zo in het verhaal kon sleuren. In elk hoofdstuk komen Noa en Peter aan bod, waardoor je hen voortdurend beter leert kennen. Hierdoor leef je steeds mee met hun belevenissen.
In het verhaal komt ook de virtuele wereld aan bod. Er wordt redelijk ingespeeld op de hedendaagse technologische snufjes zoals MacBook, Apple, enz. en je leert vooral veel over hacken. Dit is normaal gezien complexe materie voor een leek, maar de auteur slaagt erin om het op een duidelijke manier te beschrijven.
Het onderwerp is goed gekozen: een verhaal over experimenten met proefpersonen is een redelijk uniek idee dat hier heel goed is uitgewerkt in deze thriller.

Ben je op zoek naar een spannende thriller die je op het puntje van je stoel houdt? Zoek niet verder en lees Project Persefone: Het experiment!
Ik kijk alvast uit naar de rest van de trilogie!!!