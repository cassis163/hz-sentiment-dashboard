Frank heeft een platenzaak, de cd’s zijn in opkomst, maar Frank wil alleen vinyl verkopen in zijn platenzaak. Vanaf de eerste pagina voel je je thuis in deze platenzaak en wil je rondsnuffelen tussen alle leuke muziek die er te vinden is. Met behulp van Frank vindt je niet de muziek die je zoekt, maar de muziek die je op dat moment nodig hebt. Als er op een dag een vrouw in een groene jas binnenkomt, staat het leven van Frank op zijn kop. Hoe kan hij hiermee omgaan? En kan hij zijn platenzaak redden van de ondergang?

De beschrijvende schrijfstijl van Rachel Joyce maakt dat je de platenzaak, en Unity Street helemaal voor je kan zien. De langzaam ontwikkelende romance tussen Frank en de mysterieuze vrouw wordt goed beschreven en je wilt weten hoe het verder gaat. De bewoners van Unity Street hebben een hechte band en ze helpen elkaar waar nodig. De verschillende personen in het boek zijn niet heel diep uitgewerkt, maar je leeft mee met de personen in het boek en het verhaal leeft.

Muziek is de rode draad door het boek. De achtergrond en opbouw van verschillende nummers worden in het verhaal besproken. Dit sluit goed aan op het verhaal zelf. Ook wordt de muziek beeldend beschreven wat maakt dat je er een andere kijk op krijgt

“Frank had geen idee wat hem zo trof toen Peg Kind of Blue draaide. Terwijl hij luisterde, was het alsof de ene deur na de andere openging. Als hij dacht dat de noten langzamer zouden gaan, zetten ze het op het rennen. Als hij er zeker van was dat ze rechtdoor moesten, bogen ze af. Als hij er net aan gewend wat dat ze de benen hadden, kregen ze vinnen en zwommen ze. Het was als iets kennen en het helemaal niet kennen.”

De bijbehorende playlist is een echte toevoeging op het boek om de nummers waarover geschreven wordt mee te luisteren. Je snapt waarover wordt gesproken in het boek en je luistert anders naar de muziek dan dat je normaal zou doen.
Het muziekthema is door het hele boek verweven, zo hebben de hoofdstukken titels van nummers, bestaat het boek uit een kant A, kant B, kant C en kant D en heb je om het af te maken een verborgen nummer. Hierdoor is het thema van het boek helemaal af.

De afloop van het verhaal is voorspelbaar, maar leuk neergezet.
Een heerlijk romantisch boek om lekker in weg te dromen.