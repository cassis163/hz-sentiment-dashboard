Voor het laatst gezien is alweer het negende boek van de Nederlandse misdaadauteur Gerard Nanne. Net als in zijn laatste twee boeken, speelt ook nu inspecteur Jillian Blom de hoofdrol.
De nieuwe bewoners van een riante villa in Heemstede schrikken zich rot als ze tijdens de verbouwing van de schuur een lijk aantreffen. Aan inspecteur Jillian Blom de taak om uit te zoeken wie het slachtoffer is. Maar Jillian heeft ook andere dingen aan haar hoofd. Haar man is er jaren geleden vandoor gegaan na de geboorte van hun gehandicapte dochter. De slaapkamer van haar dochter wordt verbouwd door aannemer Maarten Mobrom. Als het er op lijkt dat Maarten meer van de zaak weet en informatie voor haar achterhoudt, wordt het onderzoek voor Jillian een stuk ingewikkelder.
Jillian Blom is een betrouwbaar hoofdpersonage en het verhaal zou zo op waarheid gebaseerd kunnen zijn. Gerard Nanne weet hoe hij een goed verhaal moet schrijven en ook in dit boek heeft hij een goede dosering tussen werk, priv√© en een vleugje romantiek gevonden. Toch zijn er maar weinig echt verrassende elementen. Voor het laatst gezien is vooral een roman die op een geloofwaardige manier een politieonderzoek beschrijft. Je volgt de vele gesprekken die Jillian Blom tijdens huisbezoeken voert om erachter te komen wie het slachtoffer is. Het is als lezer interessant de puzzel naar de moordenaar op te lossen, maar de echte spanning ontbreekt.
Gerard Nanne staat bekend om zijn korte hoofdstukken met beknopte, bondige zinnen. Door zijn vlotte schrijfstijl vlieg je met een sneltreinvaart door het boek heen. De plot is verrassend goed. Dit maakt Voor het laatst gezien geen bloedstollende thriller, maar een goed geschreven misdaadroman dat makkelijk wegleest.