Alhoewel Nevermoor een boek is, bedoeld voor de jeugdige lezers, bewijst Jessica Townsend dat je ook met laagdrempelig, toegankelijk taalgebruik een uiterst onderhoudend boek kan schrijven dat jong en oud weet te bekoren. Ondertussen zijn al heel wat boeken over verborgen werelden en magie de revue gepasseerd, maar toch slaagt de schrijfster erin om een origineel concept rond deze thema's uit te werken. Townsend voert een goed uitgewerkt hoofdpersonage ten tonele waarin heel wat jonge lezers zichzelf zullen herkennen met echte emoties en verlangens zoals eenieder van ons. In de fantasiewereld van het Wondergenootschap worden tal van personages aangevoerd die de verhaallijn met diverse gebeurtenissen stofferen zodat op elke pagina wel wat nieuws valt te beleven, al kan ik me voorstellen dat de veelheid aan namen soms wat overweldigend kan zijn voor de niet zo ervaren jonge lezers. De verhaallijn bevat op gepaste momenten kleine eigenaardigheidjes en woordspelingen die regelmatig een glimlach op het gezicht van de lezer toveren. De wonderlijke wezens, de creativiteit en de verwondering die het geheel bij zijn publiek achterlaat maken van dit boek een heuse topper die in geen enkele (jeugdige) boekenkast mag ontbreken. Laat je betoveren en droom mee met de wondere wereld van Morrigan Crow.