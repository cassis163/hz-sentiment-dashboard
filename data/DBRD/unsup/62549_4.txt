Mijn recensie voor VrouwenThrillers.nl:
Doodstil heeft een intrigerende zwarte cover waarop de helft van het gezicht van een vrouw te zien is met een vinger voor haar mond: Sssstt. Lettertype is mooi gekozen en valt goed op. Een aantrekkelijke boventitel die gelijk hoog gespannen verwachtingen oproept: 'Zes moorden, één meesterwerk'.
Doodstil is het thrillerdebuut van schrijfster Lydia van Houten. Ze is wel bekend van de fantasyreeks Het teken van drie. Daarnaast heeft haar boek Black out op de longlist van de Paul Harland Awards gestaan. Het boek De Codex Vetus is dit jaar internationaal uitgegeven. Lydia is momenteel druk bezig met het schrijven van haar volgende thriller: Vervloekt. De verwachting is dat deze rond juni 2016 uitkomt.

Doodstil begint met het verhaal van Maddy. Maddy is lerares op een basisschool. Door een onfortuinlijke gebeurtenis wordt zij opgepakt en komt ze in contact met zedenrechercheur Nick Simons. Zodra ze een relatie met hem begint, ontvangt ze rare brieven met doodsbedreigingen. Daarnaast maken we kennis met Julia, Rachel en Sasha, die ongeveer hetzelfde lot ondergaan. De vraag is wat deze dames met elkaar verbindt. Het boek eindigt bij psychologe Sasha, een goede vriendin van Maddy, waardoor de cirkel weer rond is.

Met Doodstil heeft Lydia een zinderend debuut naar buiten gebracht. Ze heeft een fijne, vlotte schrijfstijl waardoor het boek heerlijk wegleest. Het boek is onderverdeeld in vier delen, waardoor het idee wordt gewekt dat het vier afzonderlijke boekjes zijn, maar niets is minder waar. Een bijzondere indeling van het verhaal. Elk deel vertelt het verhaal, in de eerste persoon, van één van de vrouwen die ten prooi vallen aan de doder. Daarnaast zijn er regelmatig cursieve stukken tekst te lezen die afkomstig zijn van de dader. Een quote uit de zieke geest: "De glimmende haren leg ik neer naast haar hoofd, en als een doek drapeer ik ze over haar naakte borsten. Ik zal haar vingernagels fel rood schilderen, dat steekt mooi af tegen haar bleke huid."

De vrouwelijke personages in het boek worden uitgebreid beschreven, waardoor ik een goede voorstelling van hen kon maken. De mannen daarentegen blijven wat op de achtergrond en mysterieus, waardoor je zelf kunt fantaseren hoe ze eruit zien en wie ze echt zijn. De plot is goed opgebouwd, in alle vier de delen wordt de spanning langzaam naar een zinderend eindpunt gedreven. De erotische beschrijvingen in het boek zorgen voor een extra zinnenprikkelende spanning, wat erg goed gecombineerd is met het verhaal.

Daarnaast zitten er grappige ontwikkelingen in het boek. Wat mij een glimlach op mijn gezicht bezorgde was de naam van de zedenrechercheur: Nick Simons. De bijbehorende quote uit het boek:" 'Nick Simons,’ sprak hij zelfverzekerd.' Ik kon een glimlach niet onderdrukken en ik moest me inhouden om geen flauwe grap te maken.”

De verduidelijking van de titel van het boek wordt lang verborgen gehouden, pas in het laatste hoofdstuk wordt hier duidelijkheid over geschept.

Doodstil is een zinderende thriller met een ingenieus uitgewerkt plot, eenmaal in het boek begonnen moet het uit!