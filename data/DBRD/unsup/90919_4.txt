De titel Vintage verwijst naar de winkel in vintage meubilair waarvan Cecile eigenaresse is. Haar zoon Jord werkt ook bij haar in de winkel en heeft zijn eigen visie over de toekomst van de winkel. Naast Jord heeft Cecile ook nog een dochter Juul die in het oosten van het land is gaan wonen en een belangrijke beslissing moet gaan nemen in haar leven. Als haar vader Anton, die in Spanje woont , gevallen is begint dit verhaal. Hij kan niet meer voor zichzelf zorgen en Cecile wil hem daarom graag naar Nederland hebben.
Het boek is ingedeeld in korte fragmenten, korte hoofdstukjes , waarin één van de hoofdpersonen aan het woord is. Tijdens het lezen wordt heel langzaam het verhaal ontrafeld. Elke keer wordt er een heel klein stukje blootgegeven en kom je stukje bij beetje meer te weten over de levens van de hoofdpersonen en hun gevoelens, hun plannen en hun kijk op het leven. De dilemma’s in hun leven zijn heel herkenbaar en daardoor zijn de karakters in dit boek levensecht . Het is tijdens het lezen alsof je een ui aan het afpellen bent en steeds dichter bij de kern komt. De schrijfstijl is grappig met een ironische ondertoon. Het verhaal wordt heel beeldend verteld in krachtige dialogen.
In de loop van het verhaal wordt steeds duidelijker hoe verward Anton is. Zijn verwarde gedachten worden zeer goed beschreven . Het lijkt soms wel of je zelf in deze draaimolen van gedachtes zit en niet meer weet wat echt is en wat niet. Dit is zo mooi gedaan dat je echt medelijden krijgt met Anton en zijn familie die met dit probleem moeten leren om gaan.
Daarnaast komt er nog een familiegeheim aan het licht voor Cecile waardoor ze haar eigen jeugd en het leven van haar vader beter leert begrijpen. Dit deel had voor mij niet heel veel meerwaarde voor het verhaal.
Voor mij was het een prettige kennismaking met deze auteur. Ik geef het boek dan ook 4 sterren.