Een bundel met 3 prima -korte- verhalen waarvan scènes en gebeurtenissen zo uit een gemiddelde Amerikaanse politieserie als Castle, Mentalist, Columbo of een van de CSI's lijken te zijn weggelopen. De sfeer doet vooral denken aan de jaren 80 serie rond privédetective Mike Hammer en je verwacht elk moment dat er een saxofonist inzet en de scene door een donkere voice-over verduidelijkt wordt.
Hoofdpersoon Harry Bosch heeft in dit boek 3 zaken - Cielo Azul neemt je mee in de geschiedenis en nasleep van een moord op een (nog nooit geïdentificeerd) tienermeisje, waarbij de tijd dringt om helderheid in de zaak te brengen. Jackpot is zo'n typische who-done-it waar meerdere verdachten het verkeerde spoor blijken te zijn. Moordvent lijkt op een zelfmoord maar geeft al snel ruimte aan andere visies op het gebeurde waardoor meerdere zaken worden opgelost.
Door de korte verhalen is dit ook heerlijk leesvoer voor een zonnige dag aan het strand of op terras.
Als toegift bij dit e-book lees je de 12 eerste pagina's van zijn boek "De zwarte doos". Tegen de achtergrond van rellen en plunderingen (Connelly verweeft in het verhaal losjes de historische Los Angeles rellen in 1992 - de zogenoemde Rodney King opstand - Connelly geeft hiermee misschien ook blijk van een vooruitziende blik op de protesten in New York, in juli 2013, naar aanleiding van de dood van de jonge Trayvon Martin en de uitkomst van het latere proces - dit boek is immers al in 2012 uitgegeven) komt deze moordzaak tot leven en vormen tegenstellingen tussen blank en zwart in Amerika een prima rode draad; althans in deze eerste pagina's. Door dit fragment heb je in ieder geval het gevoel: "dit smaakt naar meer" ………….. en dat is precies de bedoeling.