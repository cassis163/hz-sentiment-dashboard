“De Terugkeer van de Koning, liefde, lust, leiderschap” van Ton van der Kroon. Een prachtig boek dat de waarde van mythen, sprookjes en oude verhalen in de breedste zin van het woord weer op de kaart zet. Het boek is oorspronkelijk geschreven voor mannen, maar mijns inziens ook een aanrader voor moeders van zonen en geïnteresseerden in legenden, mysteries en symboliek. Of zoals van der Kroon zelf zegt: “evengoed te lezen voor vrouwen die nieuwsgierig zijn naar de ziel van de man”.

Dit boek is reeds in 1996 uitgegeven en in 2012 opnieuw, geheel geactualiseerd.
De basis van het boek bestaat uit de 7 archetypen (de wildeman, de minnaar, de krijger, de koning, de nar, de magiër, de heilige), waarbij de schrijver gebruik maakt van de overeenkomsten van de 7 chakra’s, energiecentra. Overigens hoef je geen kennis te hebben van archetypen of chakra’s, van der Kroon legt alles kort en krachtig uit, waardoor je van begin tot eind geboeid blijft.

Ieder hoofdstuk begint met een verkorte versie van het verhaal, mythe of sprookje. Zoals o.a.: Parcival, Hamlet, maar ook de Leeuwenkoning en The Lord of the Rings. Opvallend is dat de schrijver ook gebruik maakt van hedendaagse verhalen, zoals The Matrix, een sciencefictionfilm uit 1999. Het helpt om de films of de verhalen zelf nog eens te kijken of lezen, dan lééft het helemaal echt!

Het boek bevat een schat aan waardevolle informatie. Het toont het belang aan van het initiatieproces, de overgang van jongen naar man. Uiteraard komt de vrouwelijke kant in de man naar voren en de zoektocht van de zoon naar zijn vader. Maar het boek laat ook inzien dat de rituelen in onze cultuur inhoudloos zijn geworden, terwijl ze zo belangrijk zijn. Het zit vol met metaforen, symboliek en handreikingen.
Het laatste hoofdstuk vertelt over de collectieve ontwikkeling van Nederland en geeft een fraai inzicht wat er de afgelopen 10 jaar in ons land is gebeurd, gecomplementeerd met metaforen.

“De Terugkeer van de Koning is terugkomen bij onze kern en van daaruit gaan leven, dat is waar iedereen in het diepst van zijn ziel naar verlangt”
Een boek om nog eens te lezen!