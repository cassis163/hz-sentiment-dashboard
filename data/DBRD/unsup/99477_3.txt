Madison wordt geconfronteerd met haar verleden, Gaby ondergaat een heftige transformatie en Jane en Scarlett voelen zich net marionetpoppen - kortom: het leven van de vier meiden gaat moeiteloos verder in het laatste deel van de L.A. Candy-trilogie. Waar de voorgaande delen nogal aan de oppervlakte bleven, gaat Sugar and Spice wel de diepte in. Eindelijk!  

Producer Trevor heeft de touwtjes steviger in handen dan ooit, de meiden lijken wel marionetpoppen in zijn samengestelde realityshow. De show is allesbehalve een afspiegeling van hun echte leven, maar dat is juist wat Trevor wil. Het moet pakkend zijn, de meiden moeten in de bladen staan en bovenal moet de show torenhoge kijkcijfers hebben. Jane en Scarlett lijken daar steeds meer moeite mee te hebben. Wie daar geen moeite mee heeft is Madison, zij wil maar al te graag verschijnen in de realityshow. Zij wil de ster zijn. Toch lukt dat niet helemaal, als ze opeens geconfronteerd wordt met haar verleden. De bitchy Madison lijkt kwetsbaarder dan ooit en dat is aandoenlijk. Je leert een compleet andere kant van haar kennen waardoor je haar beter begrijpt. Ondertussen nadert het einde van het tweede seizoen. Gaat de show door? En met wie dan? En dan is daar ook nog Gaby, die er door haar nieuwe agent helemaal anders uit komt te zien en met allerlei beroemde mannen uitgaat om media-aandacht te krijgen.   

Sugar and Spice brengt eindelijk de diepgang waar je in de hele trilogie al naar verlangt. De karakters worden veelzijdiger, zoals Jane die niet meer zo na√Øef is en Madison die zich kwetsbaar voelt. Het is jammer dat die veelzijdigheid nu pas naar voren komt in het boek, dat had veel eerder kunnen gebeuren. De schrijfstijl van Lauren Conrad, helder en makkelijk leesbaar, is wel goed te volgen voor iedere chicklitlezer.  

Toch mis je in de eerste twee delen van de trilogie het moment dat je echt wordt meegenomen in de wereld van de realityshow en je het boek niet meer aan de kant wilt leggen. Pas in het laatste deel gebeurt dat. Sugar and Spice is daarom bij uitstek het beste deel van de drie. Daarnaast is het einde goed gevonden door Lauren Conrad, het is heel verrassend en leuk om te lezen.  

Overigens, wie meer boeken van Lauren Conrad wil lezen kan beginnen aan de nieuwe trilogie van de schrijfster: The Fame Game. Deze serie gaat wederom over een realityshow en er spelen een paar meiden mee uit L.A. Candy. Extra leuk omdat je zo hun leven kan blijven volgen.