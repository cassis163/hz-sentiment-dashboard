Eerder lazen en recenseerden zowel Roene als ik deel 1, 'Justin en de boom van Oorsprong'.
Nu kregen we deel 2, 'Justin en de Boekbewaarder' toegestuurd, met de belofte dat deze nog leuker was dan deel 1!

Inmiddels hebben we alle twee het boek gelezen en kun je hier dus lezen wat wij ervan vinden!
------------------

Sandra:
Nadat Justin en zijn vader een fijne dag aan zee hebben doorgebracht, komen zij er thuis achter dat er is ingebroken. Het huis is één puinhoop, maar er lijkt niets te missen. Als Justin ziet dat vooral de boekenplanken te lijden hebben gehad onder het ongewenste bezoek, beseft hij dat de daders op zoek moeten zijn geweest naar 'Het Boek met Uitvalsspreuken', het boek waar het avontuur in deel 1 mee begon.
Hij veronderstelt dat het er maar één kan zijn die achter de inbraak zit... Vilinius….

Het boek is spoorloos, en samen met Marinda en een nieuwe vriendin, Naomi, besluit Justin op pad te gaan om het boek te vinden en veilig te stellen.
Natuurlijk is kwebbelkonijn Archibald ook van de partij, en het duurt niet lang of meer oude vrienden sluiten zich aan.
Maar ook maken ze nieuwe vrienden, ontstaan er relaties en worden familiebanden aangehaald.
En, want daar gaat het natuurlijk om, beleven de vrienden een heel nieuw avontuur!

Wederom is de cover van het boek totaal niet mijn smaak, vind ik het wat ouderwets ogen. Maar alles went, en vooral de figuur rechtsboven de wolf maakte me toch wel nieuwsgierig.
In het boek staat her en der een tekening van het boek waar het allemaal om draait, en staan de What's App gesprekken in tekstwolkjes uitgebeeld. Erg duidelijk, ook voor de jongere lezers waar het boek tenslotte voor geschreven is.

De setting is dit keer wederom een bos, maar dan in de zomer; waar ik deel 1 met zijn kerst-setting eind november las, waande ik me nu al in zomerse temperaturen, terwijl het zonnetje in werkelijkheid nog flink z'n best moet doen om Nederland te verwarmen.

De vriendschap tussen Naomi, Marinda en Justin is duidelijk aan het veranderen, nu ze met zijn drieën zijn. De schrijver heeft het boetekleed namens alle jongens en mannen aangetrokken, want wees eerlijk.... mannen hébben dit soort dingen ook gewoon niet in de gaten en Marcel Kamps heeft Justins reacties niet mooier gemaakt dan ze in de werkelijkheid zouden zijn.

Ook beseft hij heel goed dat, ondanks dat Justin in zijn avonturen dan wel een held is, hij óók nog gewoon een jongen is op de basisschool, die zijn vader nodig heeft en zijn moeder vreselijk mist. En ook dát krijgt ruimte in het boek, dat vond ik persoonlijk erg mooi om te lezen.

"Justin kroop lekker tegen zijn vader aan. Niet vergeten zo meteen te reageren op dat appje, dacht hij. Hij maakte zich enorm zorgen om het boek, maar zo tegen papa aan, merkte hij dat hij heel moe was. De regelmatige ademhaling van zijn vader, maakte dat hij zijn ogen langzaam dichtdeed en de geluiden van de film stierven langzaam weg." (blz 58)
Al met al, vind ik dat dit tweede deel 'Justin' weer een prima avonturenboek is, en ben ik benieuwd naar het onvermijdelijke deel 3!
3,5 duim!

-------------------

Roene:

Hoi! Dit is mijn blog over ‘Justin en de Boekbewaarder’ van Marcel Heunks.

Justin en zijn vader komen terug van een dagje strand maar toen ze thuiskwamen was er iets niet pluis. Er was ingebroken maar wat heel raar was, was dat de dure spullen er nog waren.
Het waren dus geen normale dieven.
Justin vermoedt dat het met het boek uitvalspreuken te maken heeft.
Justin haalt nog iemand erbij die kan helpen, een klasgenootje Naomi genaamd.
Justin ontmoet ook een tante die hij nog niet kende.
Ze komen alsmaar meer mensen tegen die mee willen helpen of die Justin juist willen dwarsbomen. Lukt het om het avontuur goed af te ronden? Lees het boek om dat uit te vinden.

Ik vond het boek heel leuk.
Ik moet ook toegeven dat dit boek leuker was dan het eerste boek.
De schrijfstijl was ook heel goed en de gesprekken waren niet te langdradig of te kort.
Ik vond de mensen geloofwaardiger dan de wezens maar dat is ook logisch.
De personages waren allemaal even geloofwaardig in hoe ze deden.

Het was ook leuk dat de personages van boek één terugkwamen in dit boek.

Één stukje vond ik wel spannend; toen Justin midden in het jaaggebied van de trollen was en geritsel hoorde...

Het boek werd steeds leuker hoe verder je er in kwam.
Ik vond het ook weer heel leuk het boek te mogen lezen en te recenseren.
Ik geef het boek 4 duimpjes