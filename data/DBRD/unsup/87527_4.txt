Hoewel Christopher Golden al heel wat romans op zijn naam heeft staan, kennen wij hem hier voornamelijk van zijn Buffy the Vampire Slayer romans die hij samen met Nancy Holder schreef en in vertaling bij Uitgeverij de Eenhoorn verschenen zijn. Nu dus, out of the blue, ‘Tinnen soldaten’. En terecht zou ik zeggen. De filmrechten zijn al verkocht aan Warner Bros, zelfs al voordat het boek maar verschenen was. Ook al terecht zou ik zeggen, want als je het boek leest wordt het als een film voor je ogen afgespeeld. Zelden een boek gelezen dat zo filmisch geschreven is. Ik denk zelfs niet dat er een script schrijver aan te pas hoeft te komen.
Op de omslag staat: ‘Golden vertrekt met piepende banden en neemt geen gas terug, het is een geweldige leeservaring.’ Het is een uitspraak van Scott Smith (whoever that may be). Meestal moet je dit soort kreten met een flinke korrel zou nemen, maar dit keer kan ik er weinig aan toevoegen. Het is helemaal waar.

Waar gaat het allemaal over? ‘Tinnen soldaten’ speelt zich af in een nabije toekomst van onze aarde en als je alle ellende doortrekt die zich heden ten dage op onze planeet aan de gang is en er een schepje of twee bovenop doet, dan heb je wel zo’n beetje het toneel waar dit boek zich op af speelt voor de geest. Economieën storten in, milieurampen en oorlogen zijn aan de orde van de dag. Amerika bemoeit zich met alle mogelijke crisissen die er zijn, maar stuurt geen soldaten meer. Er zijn in het verleden teveel slachtoffers gevangen. In deze toekomst stuurt Amerika vrijwel onverwoestbare robotsoldaten die door soldaten als drones bestuurd worden vanuit bunkers diep onder de grond en duizenden kilometers verderop.
Danny Kelso is een van die soldaten. Veilig in een bunker bij Wiesbaden in Duitsland, bestuurt hij zijn tinnen soldaat door verwoeste straten in Syrië. Tijdens zijn shift gaat het gruwelijk mis, een aanslag door Islamitische terroristen zorgt voor een EMP (Electro Magnetische Puls) waardoor een wereldwijde stroomstoring ontstaat die niet zomaar weer opgeheven kan worden. Het gaat nu even te ver om een en ander uit te leggen. Als u wilt weten hoe en wat… gewoon dit boek even lezen, daarin wordt het meer dan duidelijk uitgelegd. Hoe dan ook… de bunker in Wiesbaden ligt plat en de soldaten zitten gevangen in hun robotlichamen. Een race tegen de klok begint. Het gaat erom een volgende aanslag op een conferentie van wereldleiders te voorkomen. De tinnen soldaten en dus ook Danny Kelso, moeten harder dan ooit vechten om zichzelf en de wereld waarin ze leven, zowel als de beschaving te redden.

Zoals gezegd heeft dit boek alles in zich. Het is een combinatie van Robocop en Terminator en een opgevoerde versie van de wereld zoals die nu is. Gelukkig had ik dit boek mee op vakantie en dat betekende dat ik er lekker hard doorheen kon racen. Dat is trouwens de manier om een boek met actie zoals deze te lezen. Geen tijd voor rust, geen tijd voor reflectie. Hard en snel genieten, zou ik zeggen. Ik ben meer dan benieuwd naar de film. Eens kijken of die het tempo van het boek bij kan houden.

Jos Lexmond