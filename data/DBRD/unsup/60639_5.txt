Ik heb in het verleden al een aantal boeken van Joseph Finder gelezen en was toen niet bijster onder de indruk van zijn prestaties. Het waren absoluut leuke boeken om te lezen, maar uiteindelijk lukte het hem niet om het niveau van de absolute grootheden te benaderen. Inmiddels is er veel veranderd, want met zijn nieuwste thriller is Finder in één keer doorgeschoten naar de top. Na het enorme succes van uitgever Luitingh met de boeken van Dan Brown, werd Paranoia breed aangekondigd als de allernieuwste sensatie. Vaak moet je als lezer dit soort krachttermen met een paar korreltjes zout nemen, maar deze keer heeft de uitgever toch echt gelijk: Paranoia van Joseph Finder is een absolute topper.

Het centrale thema in dit verbluffende boek is de wereld van de bedrijfsspionage en de keiharde strijd die er in de top van grote ondernemingen bijna dagelijks wordt gevoerd om de concurrentie een stap voor te blijven. Alle oorlogvoering is gebaseerd op bedrog. En het bedrijfsleven is oorlog, dat weet iedereen. Een zin in de laatste paginas van Paranoia, die op ijskoude wijze de inhoud van deze thriller weet samen te vatten in nog geen vijftien woorden. De oorlog in het boek van Finder gaat tussen twee grote bedrijven die allebei hun positie binnen de wereld van de computers en technologie proberen uit te bouwen en tevens hun best moeten doen om hun producten constant te vernieuwen. De gunst van het publiek is waar het allemaal om draait en om de miljarden dollars die dat vervolgens kan gaan opleveren. Adam Cassidy, een middelmatige werknemer bij Wyatt Telecom, wordt noodgedwongen de speelbal van zijn werkgever en moet als spion in dienst te treden bij Trion Systems, de grootste concurrent. Door handig gebruik te maken van de informatie die de mensen bij Wyatt Telecom hem geven, lukt het Cassidy om door te stoten naar de top. Waarna de echte oorlog pas gaat beginnen, niet in het minst vanwege de strijd die hij moet gaan voeren met zijn eigen geweten.

Het nieuwste boek van Joseph Finder heeft eigenlijk alles wat een goede thriller hoort te bezitten. Het thema is zeer intrigerend, de verhaallijnen zijn zeer geloofwaardig, voor de charismatische hoofdpersoon voel je meteen grote sympathie, de humor is hartverwarmend en origineel en het tempo is werkelijk geweldig. Vanaf de eerste paginas wordt je gewoon meegezogen in het verhaal en blijkt het haast onmogelijk om het boek voor al te lange tijd naast je neer te leggen. Daarnaast komen er tal van zeer interessante onderwerpen voorbij en krijg je een mooi inzicht in de wereld van de moderne technologie. Daarnaast merk je tijdens het lezen een paar keer dat je op het verkeerde been wordt gezet en hoewel je naar het einde toe steeds beter denkt te weten hoe het boek gaat aflopen, is het uiteindelijke slotakkoord toch nog een stuk anders dan je had kunnen verzinnen. En juist dat laatste is mijns inziens het absolute kenmerk van een potentiële bestseller. Het verschil tussen een goed boek en een geweldig boek. Paranoia van Joseph Finder valt volledig in die laatste categorie en het is dus heel goed mogelijk dat uitgever Luitingh het  in het jaar na de successen van Dan Brown  weer voor elkaar heeft gebracht. De mogelijke thriller van het jaar! Het is nog vroeg om dat al in januari te roepen, maar de toon is in ieder geval gezet. Alle auteurs die voor deze onderscheiding in aanmerking willen komen weten nu reeds wat ze moeten gaan overtreffen. Of Finder het gaat lukken om de enorme verkoopcijfers van Dan Brown te benaderen durf ik eerlijk gezegd te betwijfelen, maar dat hij een verbluffend en geweldig boek heeft geschreven, dat is wel zeker.