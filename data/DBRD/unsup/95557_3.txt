In de wereld van De Archipel, waar iedereen te volgen is op social media en waar de multinationals de dienst uitmaken probeert Johnny Idaho te overleven op zijn zoektocht naar de waarheid, krijgt de biomedicus Hatsu Hamada het gevoel dat ze niet op haar plaats is en komt de waarheid hard aan bij Willem Gerson, een vooraanstaande CEO van een groot financieel bedrijf.

Auke neemt je mee op een tocht vol gevoel en onzekerheden. Van angst voor het onbekende tot het verval van het vertrouwde. Zijn figuren zijn mooi weergeven. En dat is het sterke van dit verhaal. Auke kan goed schrijven. Het is daarom ook jammer dat het als SF verhaal mislukt is. Hij zet een uitgewerkte wereld neer en heeft goed zijn research gedaan over de onderwerpen die erin voorkomen. Maar hij doet er zo weinig mee. Zijn hoofdfiguren hadden net zo goed in Amsterdam kunnen leven als in het toekomstige De Archipel. De persoonlijke belevenissen van de hoofdfiguren zou het zelfde zijn geweest. Het verhaal zou sterker zijn geweest als hij juist wat dit totalitaire systeem met de mens doet verwerkt had in het verhaal. Nu is het een boek geworden over persoonlijke verhalen van mensen met een SF sausje.

Dit boek is een aanrader als je een verhaal wilt lezen over wat mensen beweegt, wat mensen doormaken. Als je verrast wilt worden op SF gebied kan je hem beter links laten liggen.