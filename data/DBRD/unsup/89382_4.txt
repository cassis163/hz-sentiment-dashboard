Universitair docent Peter de Haan raakt betrokken bij een reeks gebeurtenissen die voortvloeien uit de gewelddadige moord op de voorzitter van de plaatselijk vrijmetselaarsloge in Leiden. Vrijwel gelijktijdig aan de moord wordt er in het archief een manuscript gevonden waarin een anonieme auteur de tot dan toe verborgen geschiedenis onthult van de Pilgrim Fathers, de Founding Fathers van de Verenigde Staten die van 1609 tot 1620 in Leiden woonden, waarna een deel van hen naar Amerika vertrok.

Waarom bleef een groot deel van de Pilgrim Fathers in Leiden achter? Wat hebben de vrijmetselaars daarmee te maken? En welke relatie onderhield Peters vriendin met de vermoorde voorzitter? Je leest het in ‘Het Pilgrim Fathers complot’.

“Het waren toch altijd weer dezelfde vragen die gesteld werden, logisch natuurlijk. Op basis van wat hij van Willem opgevangen had, zou hij inmiddels zelf in staat zijn een rondleiding te geven.

Een intrigerende combinatie van feit en fictie. Een beeldende schrijfstijl en een bijzonder kunstige en intelligente verhaalconstructie vanuit verschillende perspectieven belicht. Dát is ‘Het Pilgrim Fathers complot’ in een notendop. Het grootste talent van deze auteur is echter met afstand het vertellend vermogen waarmee hij zijn lezers overtuigt.

“Een van de agenten in het bootje had het slachtoffer bij de kraag van zijn jas gevat. De boot ging in zijn achteruit en zo sleepten ze het lichaam langzaam mee. Met een aantal man hesen ze het de kade op.”

Auteur Windmeijer laat aan het begin van het boek zijn lezers op een sneltrein stappen. Uitstappen is geen optie. Afremmen doet deze trein ook niet. Er trekt wél een geweldig verhaal aan de reizigers voorbij, dus ga achterover zitten en laat u meevoeren! De reis gaat door nauwe straatjes in Leiden tot aan het weidse Cape God tot aan de Sinaïwoestijn in Egypte. Overigens brengt Windmeijer diverse hiaten in de Bijbelse en vaderlandse geschiedenis aan het licht en laat zien wat er zou gebeuren als deze ontdekkingen aan het licht zouden komen.

Is Jeroen Windmeijer onze eigen Dan Brown? Wat mij betreft kan Windmeijer deze ‘krachtmeting’ aan.

Over de auteur
Antropoloog Jeroen Windmeijer (1969) debuteerde in 2015 succesvol met ‘De bekentenissen van Petrus’, een thriller waarin Romeinse en Bijbelse geschiedenis verweven worden met de geschiedenis van zijn woonplaats Leiden. Met het ‘Pauluslabyrint vestigt Windmeijer zijn naam definitief.

Uitvoering
Uitgever: HarperCollins
ISBN 9789402701623
Paperback, 496 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/