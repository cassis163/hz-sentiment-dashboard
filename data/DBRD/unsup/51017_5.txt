Alle lof die Luijten hier krijgt toegezwaaid is niet overdreven: Verast is gewoon een zeer goed boek. Was zijn vorige (de oorlogsroman 'Offer voor een verloren zaak') nog te vergelijken met Kate Mosse, dan zit Verast meer in de hoek van Arne Dahl en Soren Sveistrup. Al wordt de donkere duisternis van veel Scandinavische thrillers hier regelmatig weggeblazen met een robuuste pot Vlaamse humor.
Maar waar het bij een thriller om gaat: het is heel erg spannend. Knap ook om vast te stellen dat je nauwelijks kunt zien hóe Luijten dat doet, met deze eerder clichématige ingrediënten. Maar de schrijver verstaat zijn stiel en weet met de eeuwige 'uitgebluste commissaris', die natuurlijk een 'altijd boze' chef heeft, tóch een razend spannende thriller af te geven. Eentje die je nog aan het denken zet ook, want de thematiek is uit de actualiteit geplukt en daar moest ik wel een paar keer door slikken.
Kortom: Luijten is een vakman, ik kan niet wachten op zijn volgende thriller!