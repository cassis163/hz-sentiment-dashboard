Deze recensie kan ik aanvangen met het opnieuw uiten van mijn bewondering voor Tomas Ross en zijn boeken. Veel liever ga ik direct op de inhoud in van King Kong, het laatste deel van de trilogie ‘Voor koningin en vaderland’.

We schrijven februari 1943, de Tweede Wereldoorlog raast over het Europese continent en kent vele slachtoffers. Het verzet organiseert zich steeds beter en weet goede resultaten te boeken. Daan Kist is zo’n verzetsman, hij is ex-geheimagent en staat vanwege het doodschieten van een Duitser op de dodenlijst van een Sonderkommando in Den Haag. Hij probeert Nederland te verruilen voor veiliger gebied en trekt naar Vichy-Frankrijk. Tijdens zijn tocht wordt hij geholpen door vele andere verzetsstrijders. Kist krijgt echter ook te maken met verraad, spionage en gruwelijke afrekeningen.

Het sluitstuk van de trilogie ‘Voor koningin en vaderland’ werd vooraf gegaan door De dubbelganger en De anjercode. Voor het lezen van King Kong is het nuttig wanneer de eerdere delen reeds verslonden zijn, maar essentieel is het absoluut niet. In King Kong probeert Ross de waarheid achter het Englandspiel en de mislukking van de bevrijding van Arnhem boven tafel te krijgen. Hij doet dit op Rossiaanse wijze: er worden personen en gebeurtenissen aan de geschiedenis toegevoegd opdat een prachtig verhaal ontstaat. Ross heeft veel en nauwgezet onderzoek gedaan naar WO II. De beschreven gebeurtenissen berusten op de waarheid, tijd- en plaatsbepalingen kloppen en veel van de hoofdpersonen zijn niet gefingeerd. Ross laat de lezer kennis nemen van een aantal bekende en minder bekende belangrijke gebeurtenissen uit de vaderlandse geschiedenis, binnen een geromantiseerde context. De angst, verwarring en wanhoop die oorlogen met zich meebrengen weet Ross als geen ander over te brengen. Hoofdpersoon Daan Kist kent midden in het oorlogsgeweld momenten van intens geluk, wanneer hij in contact komt met zijn dochtertje, van wie hij het bestaan niet kende.

Het wordt thrillerschrijvers vaak verweten dat ze karakters niet uitdiepen, geen verhaallijnen met elkaar weten te versmelten en daardoor weinig inhoud geven aan een verhaal. Het tegendeel is waar voor de boeken van Tomas Ross, aan inhoud geen gebrek! Het verhaal is spannend, grijpt je bij de keel en houd je in de greep, maar is ook behoorlijk complex. Door die complexiteit kan ik me voorstellen dat King Kong niet een heel breed publiek zal aanspreken. Ross had bij wijze van spreken evengoed voor een vijfluik kunnen kiezen in plaats van voor een trilogie. Voor het grote publiek maakt dat het verhaal behapbaarder, de fans hebben dan alleen maar méér om van te genieten. Maar goed, een oorlog is niet te simplificeren en Ross probeert dat dan ook niet. Bedrog, corruptie, spionage, chantage en complotten, niets wordt achterwege gelaten. En eerlijk is eerlijk, het maakt het boek alleen maar beter. Voor de liefhebber van faction en oorlogsverhalen is King Kong een absolute must!