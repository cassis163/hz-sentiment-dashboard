Karen Rose ontmoette haar man, Martin, op een blind date toen ze beide zeventien waren. Ze waren afgestudeerd aan de Universiteit van Maryland; Karen in chemical engineering. Ze ging voor een groot bedrijf voor consumptiegoederen werken, maar kon zich moeilijk op haar werk concentreren. Ze begon verzinsels, die in haar opkwamen, op te schrijven. Haar voor de lol te schrijven resulteerde uiteindelijk in haar auteurschap. Ze staat bekend als een schrijfster die het genre 'romantic suspense' beheerst. Ze debuteerde in 2003 met Niemand zeggen, het eerste boek van een serie die in Chicago speelt. Niets te vrezen is het derde boek in deze serie. In 2019 verschijnt al haar 22ste boek, getiteld Say You're Sorry.  

Beveiligingsadviseur Ethan Buchanan krijgt een telefoontje van Stan Vaughn die smeekt hem te helpen Stan's zoon Alec, waarvan Ethan peetoom is, te vinden. De dove Alec is ontvoerd en Stan weigert de politie of de FBI in te schakelen uit angst dat Alec iets wordt aangedaan. Ethan gaat met zijn vriend en zakenpartner Clay op zoek naar Alec. Stan en Ethan weten niet dat Sue Conaway de kidnapper is. Nadat Sue tien jaar gevangenisstraf heeft uitgezeten, zoekt ze wraak op degenen die haar in het verleden dwars gezeten hebben. Sue neemt Alec mee naar het Hanover House, een opvanghuis voor mishandelde vrouwen, dat gerund wordt door Dana Dupinsky, een maatschappelijk werkster, die de auteur in Niemand zeggen introduceerde. Sue doet zich voor als Jane Smith die het haar zoontje Erik haar gewelddadige man ontvlucht is.  

Het verhaal heeft een ingewikkeld geconstrueerde verhaallijn – in feite zijn er verschillende verhaallijnen - waardoor het in het begin moeilijk is om in het verhaal te komen. Doorlezen wordt echter beloond, want de schrijfster weet behendig de verhaallijnen in elkaar te laten vloeien. Het boek zit boordevol actie, hetgeen de spanning erin houdt. Daarbij hanteert Karen Rose een heldere, strakke schrijfstijl.  

Niets te vrezen heeft niet de gebruikelijke vraag “wie is de moordenaar?'' als vertrekpunt, maar de vraag “wat is de reden voor de misdaden?”. Daarmee is het evengoed een spannende thriller. De auteur vermengt actie en spanning met een behoorlijke portie romantiek. Als lezer kan men zich afvragen of dit soms niet te ver gaat, want Ethan lijkt daardoor zijn oorspronkelijke opdracht wel eens uit het oog te verliezen. Hij gaat bijvoorbeeld romantisch dineren, terwijl de moordenaar blijft toeslaan en het opsporen van Alec toch topprioriteit zou moeten zijn.  

De twee hoofdpersonen Dana en Ethan zijn goed uitgewerkte personages. Beide hebben ze een gecompliceerde achtergrond die in de loop van het verhaal uit de doeken wordt gedaan. Dana is vriendelijk en zorgzaam. Ze doet er alles voor om vrouwen die hun gewelddadige man ontvlucht zijn, te helpen. Daarbij schuwt ze het niet om risico's te nemen en ook al staat ze onder druk, toch weet ze het hoofd koel te houden. Sue is de slechterik, die niet vies is van het plegen van gruwelijke moorden. Geleidelijk ontvouwt Karen Rose Sue's karakter, waardoor ze een geloofwaardig personage wordt. Alle vrouwelijke personages in dit verhaal blijken sterke persoonlijkheden. In de meest moeilijke situaties blijven ze overeind.  

Ook de plot zit vol actie en spanning. De auteur heeft enige plotwendingen in petto die de lezer niet ziet aankomen. Lezers die de boeken van Karen Rose niet kennen en die houden van spanning en romantiek hebben aan het bijna 450 pagina's tellende Niets te vrezen vele uren leesplezier.