Deze debuutroman van Fiona Davis heeft twee verhaallijnen. De eerste speelt zich af in het jaar 2016. Rose, een journaliste, heeft haar geliefde appartement opgegeven en is gaan samenwonen met de rijke Griff in het Barbizon, een appartementencomplex in Manhattan met een rijke geschiedenis. Ze werkt inmiddels bij WordMerge nadat haar carrière als nieuwslezeres op vervelende wijze is afgelopen.

In het Barbizon komt ze medebewoners tegen die er al woonden in de tijd dat het nog een meisjeslogement was. Een van deze dames is Darby, de hoofdrolspeelster in de tweede verhaallijn, die zich afspeelt in de jaren 50.

Darby komt als jong meisje naar Manhattan om de opleiding tot secretaresse te volgen bij Katherine Gibbs. Hier ontmoet ze Stella, een model en Esme een meisje die in het Barbizon werkt. Rose is geïntrigeerd door Darby en besluit een verhaal te schrijven over het leven van de meisjes die in die tijd in het Barbizon woonden.

Langzaamaan geeft het boek steeds meer details weg van het leven van Darby en de andere meisjes in de jaren 50. Daarnaast verandert het leven van Rose ook, wat ervoor zorgt dat ze wat twijfelachtige keuzes maakt en geobsedeerd raakt door de geschiedenis van Darby.

Het boek is heerlijk vlot geschreven, door de wisselende verhaallijnen blijf je geboeid en wil je weten wat Darby allemaal heeft meegemaakt en hoe het leven in het Barbizon in die tijd was. Tussendoor krijg je nog een inkijkje in het leven van Rose, maar de nadruk ligt vooral op het leven van Darby die mijns inziens ook het interessantst is.