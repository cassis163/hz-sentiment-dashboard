Hoe zou jij reageren als je na 20 jaar ineens een email van je allereerste grote liefde krijgt?
Wordt je nieuwsgierig, laat je het voorbij gaan of....zet het je aan het denken over wat had kunnen zijn?
Vermoedelijk het laatste.

En wat dan als je aan jezelf moet bekennen dat je huwelijk niet al te goed is en dat dit mede komt doordat je die eerste grote liefde nooit helemaal hebt kunnen vergeten?
Kans is groot dat je zo nieuwsgierig wordt dat je een email terugstuurt om te horen hoe het die grote liefde vergaan is in de jaren dat je geen contact gehad hebt, en is die grote liefde nu ook getrouwd, en gelukkig?

Maar wat dan als die grote liefde je ineens uitnodigt voor een week vakantie, samen met de huidige partner van die grote liefde?
Ga je? Is het slim om dat te doen....waarschijnlijk niet, maar kun je het tegengaan of wint je nieuwsgierigheid, en misschien zelfs wel die eigenlijk nergens op gebaseerde hoop?

Dat is wat Adam Sharp overkomt!

Twintig jaar geleden speelde hij piano in een bar in Australië waar hij Angelina leerde kennen.
Ze vallen als een blok voor elkaar, maar na een paar weken samen komt er noodgedwongen een einde aan hun prille geluk als Adam voor zijn werk maandenlang naar het buitenland moet.
In het boek worden vele herinneringen aan die tijd opgehaald, vaak aan de hand van de liedjes die Adam op de piano speelde en die Angelina zong.

De huidige situatie is dus een week vakantie in een Frans vakantiehuis met Angelina en haar man, je voelt al dat dit niet goed kan gaan....
Toch zijn de wendingen die dit verhaal neemt bijzonder en origineel waardoor het blijft boeien en je wilt weten hoe het af gaat lopen.
Alles weer gepaard met vele liedjes gespeeld op de piano door Adam en gezongen door Angelina.

Het is 'de klassieke twee mannen, één vrouw en de strijd om het hart van die vrouw-situatie' waarin ze belanden, dit wordt op een humoristische en vlotte manier verteld en ergens heb je toch wel te doen met Adam, door de onmogelijke situatie waarin hij verzeild raakt....

Wederom een vermakelijk verhaal van Greame Simsion, maar in mijn ogen kan het toch niet tippen aan de twee vorige boeken; "Het Rosie project" en "Het Rosie effect".

Leuke toevoeging is wel de afspeellijst achterin het boek met daarop alle liedjes die in het verhaal van Adam en Angelina voorkomen.