Deze roman is het eerste deel van de saga over zeven door een zeer rijke man geadopteerde zussen. In dit eerste deel gaat de oudste zus, Maia, op zoek naar haar roots nadat Pa Salt gestorven is en voor elk van zijn dochters een aanwijzing heeft achtergelaten voor het geval zij willen uitzoeken waar zij vandaan komen.
Maia's familiegeschiedenis voert haar naar Parijs en naar Rio de Janeiro.
Het verhaal wordt afwisselend verteld door Maia in de ik-vorm en door een stuk familiegeschiedenis die zich vanaf het begin, ruim honderd jaar geleden, ontwikkelt. Uiteindelijk weet Maia waar zij vandaan komt en is het tijd het verleden los te laten en een nieuw start te maken.
Prachtig verhaal, mooi geschreven met veel emoties, interessante stukjes geschiedenis, liefde, opoffering, vriendschap, trouw, geboorte en dood. Na het lezen van dit boek wilde ik onmiddellijk door naar het volgende deel over de zeven zusters.