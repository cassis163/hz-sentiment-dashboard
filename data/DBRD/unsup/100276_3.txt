Gregg Olsen heeft veel boeken op zijn naam staan en geniet in zijn geboorteland Amerika grote bekendheid. Het laatste dat ze deed is het eerste boek van zijn hand dat in het Nederlands is vertaald.

Liz en Owen wonen in een oude bungalow aan de oever van de rivier Deschutes in het stadje Bend. In hun ogen hebben hun buren en vrienden Carole en David het beter voor elkaar. Zij hebben een droomhuis laten bouwen en leven het rijke leven van geslaagde zakenmensen die lijken te beschikken over een onuitputtelijke hoeveelheid geld. En ze hebben een schattig zoontje, Charlie.

Als Liz op een ochtend in grote haast haar huis verlaat en Charlie op de uitrit aanrijdt, neemt zij een rampzalig besluit dat verstrekkende gevolgen voor de twee echtparen zal hebben. Niemand begrijpt wat er is gebeurd behalve een oude buurman die aan de overkant van de rivier woont en die zijn eigen geheimen heeft.

Gregg Olsen heeft een prettige manier van schrijven. Hij is heel goed in staat de aandacht van de lezer vast te houden en dat is een verdienste want het gaat in het boek om een aantal personen die geen enkele sympathie uitstralen. Zij nemen voortdurend en bewust verkeerde beslissingen omdat zij bang zijn dat het nemen van de juiste beslissing een einde zal maken aan hun aangename leven of de grote plannen die zij voor de toekomst hebben, zal frustreren. Het zijn doortrapte mensen waar de lelijkheid en karakterloosheid van afstralen. Dit lijkt niet echt een uitnodiging om het boek te lezen maar toch is Gregg Olsen erin geslaagd er een aangenaam en boeiend verhaal van te maken.

Het verhaal begint met een schokkende gebeurtenis die zich twintig jaar geleden voordeed en die blijvende sporen in het leven van Liz heeft achtergelaten. Deze inleiding is spannend en dat geldt ook voor de eerste hoofdstukken van het boek. Daarna is het met de spanning wel gedaan en kabbelt het verhaal in een aangenaam tempo voort en zijn de plotwendingen verrassend genoeg om verder te lezen.

De ontknoping van Het laatste dat ze deed is teleurstellend want het laatste dat Liz doet is mager uitgewerkt. Er zijn uiteindelijk teveel onbeantwoorde vragen om van een bevredigend slot te kunnen spreken. Desondanks is Het laatste dat ze deed een goede thriller die garant staat voor een aantal uren plezierige ontspanning.