Met Arizona Blues vertelt Elvin Post (1973) het verhaal van Karen Hart, een journaliste van de New York Times die door autopech strandt in de buurt van Snowflake in de zuidwestelijke staat Arizona.

Het dorp blijkt bekend. Een van de inwoners, Gerald Treadway beweert in het verleden te zijn ontvoerd door aliens. Over zijn belevenissen met de ufo heeft hij een boek geschreven dat later is verfilmd. In het Snowflake waar Karen opduikt heeft hij een opvanghuis voor mensen die hetzelfde hebben meegemaakt als hij. Dit verhaal is koren op de molen van Karen en zij besluit in het dorp te blijven om over Gerald te verhalen in haar krant. Een missie die door omstandigheden niet geheel zonder gevaren blijkt te zijn als misdadiger Nixon probeert geld los te peuteren van Gerald met behulp van zijn na√Øeve vriendin Peggy Sue.

Het gegeven van de ontvoering met een ufo kan tot absurdistische beschrijvingen van aliens leiden. Post vliegt echter nooit uit de bocht. De auteur houdt het verhaal realistisch met een komische ondertoon. Voor Arizona Blues heeft hij zich terdege ingelezen in de feiten waarop het verhaal is gebaseerd, de belevenissen van Travis Walton die beweert ooit door een ufo te zijn ontvoerd.

De auteur zorgt voor een compleet beeld door diverse personages aan het woord te laten. De kracht bestaat vooral uit het in het midden laten van een aantal zaken uit het verleden. Het heden is van belang. Dat is wat telt in dit verhaal. Arizona Blues is een ontdekkingsreis waarbij in het midden blijft of deze naar de ruimte leidt of een ervaring is die met beide voeten stevig op de grond wordt beleefd.