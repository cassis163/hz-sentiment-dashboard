Lotte en Søren Hammer zijn zus en broer en hebben met Verraad hun derde boek geschreven in een serie thrillers met politieman Konrad Simonsen in de hoofdrol. Nadat het eerst zes jaar duurde vooraleer hun uitgever bereid werd gevonden om hun eerste boek te publiceren (Misbruik, 2011), verschijnen hun boeken nu vlot na elkaar. Nog in 2011 verscheen Wraak, en nu ligt deel drie al in de winkels. Delen vier en vijf zijn inmiddels in de maak; de publicatiedata liggen nog niet vast.
Wanneer Konrad Simonsen na een zware hartaanval weer rustig aan mag beginnen werken, krijgt hij een onderzoek met weinig prioriteit toegeschoven: de dood van een postbode waarvan iedereen denkt dat het om een ongeluk gaat. Al gauw blijkt er toch meer aan de hand te zijn, en zijn er linken naar een schokkende schietpartij op een school en de onopgeloste verdwijning van de jonge Engelse Lucy, veertig jaar geleden. Simonsen duikt in het verleden van de postbode en als vanzelf komen herinneringen naar boven aan zijn eigen jonge jaren in de roerige jaren 60 en 70 van de vorige eeuw. Een tijd waarin hij, als beginnend agentje, een heftige relatie had met de anarchistische activiste Rita.
Lotte en Søren Hammer hebben weer een mooi en spannend verhaal in elkaar gezet met opnieuw de sympathieke Deense hoofdinspecteur Konrad Simonsen in de hoofdrol. De verschillende verhaallijnen zijn goed opgebouwd, hoewel sommige zijpaden minimaal worden uitgewerkt, waardoor hun functies in het verhaal niet helemaal helder worden. Dat leidt soms af. Afgezien daarvan is Verraad een intrigerende politieroman met levensechte karakters. Er wordt wel doorgeborduurd op voorvallen uit eerdere boeken, zoals bijvoorbeeld de ontvoering van Pauline Berg, maar dat is niet hinderlijk voor de leesbaarheid van het geheel en het inzicht in de verwikkelingen in dit boek. De plot is goed uitgewerkt en verbindt het verleden met het heden  de verdwijning van de jonge Lucy wordt opgelost, geheimen worden openbaar en de moord op de postbode krijgt een onverwachte wending.
Naast het spannende misdaadverhaal is er gedoseerde en op zijn plaats zijnde aandacht voor de privéperikelen van de hoofdpersonen en met name van de charismatische Konrad Simonsen.
De opmerking op het achterplat van het boek dat het echt iets is voor de liefhebbers van de tv-serie 'The Killing' vind ik wat overtrokken. Verraad en zijn voorgangers zijn geen thrillers waarbij je nagelbijtend op het puntje van je stoel zit, maar vlot leesbare en prettige boeken met voldoende pit en suspense om lekker in weg te duiken. Zoals eerder opgemerkt een enkele onnodige zijweg, maar verder een prima aanvulling op het Scandinavische thrillerrepertoire.