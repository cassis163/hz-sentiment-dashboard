We beginnen in 1980. Een voorval in een speeltuintje waarbij twee jonge meisjes zijn betrokken is de inleiding op een verhaal wat zich niet kan laten raden. Eén van de meisjes vindt de dood, gewelddadig om het leven gebracht. Een moord die de boeken ingaat als onopgelost. Het andere meisje voor de rest van haar leven getraumatiseerd en vol schuldgevoelens en vragen. Vervolgens komen we in 2011 waar rechercheurs Luca en Sanne worden gewaarschuwd als er een oude vrouw onder zeer verdachte omstandigheden wordt vermist. Niet veel later stuiten ze toevallig op een verlaten landgoed in Hoorn waar ze vier lichamen vinden, opgestapeld in een tuinhuis. Op de meest gruwelijke manier om het leven gebracht, dat is al snel duidelijk. En al snel wordt duidelijk wie de slachtoffers zijn. Maar de hamvraag is natuurlijk waarom deze mensen zijn gedood. En waarom zijn ze hier achtergelaten? En wat hebben zij met elkaar gemeen dat ze op het landgoed, waar ooit een gezin heeft gewoond dat alleen maar drama met zich meedroeg, zijn achtergelaten? Een gezin waaromtrent vele onbeantwoorde vragen rijzen. De ouders blijken namelijk 25 jaar eerder te zijn omgekomen bij een zwaar auto-ongeluk waar de zoon, Jack Tildro, de enige overlevende én erfgenaam was. Maar ook rondom hem weer vragen, hij is op zijn beurt namelijk 20 jaar geleden als vermist opgegeven door zijn vriendin Sarah, vijf jaar na de dood van zijn ouders. Van de ene op de andere dag was hij weg, zonder ooit nog een teken van leven te hebben gegeven. Maar hij heeft wel hun zoontje Sam meegenomen, Sarah heeft hen nooit gevonden. Zoveel vragen dus en zo weinig antwoorden. Want wat hebben de slachtoffers in het tuinhuisje, de verongelukte ouders en de vermissing van Jack en zijn zoon met elkaar te maken? Het meest onwaarschijnlijke blijkt het antwoord op deze vraag te zijn……
Het leven van Sarah loopt als een rode draad door het verhaal, vanaf haar jeugd tot aan het einde van het verhaal loop je als lezer met haar mee, zij is de spil in het verhaal. Op het moment dat ze Jack leert kennen is ze zich niet bewust van wat er komen gaat. Haar vriendin waarschuwt haar, want zij voelt dat er iets niet goed is, er is iets, maar haar mening en gevoel worden niet erkend. Ook niet door Sarah. Had ze het maar wel gedaan…….
Van verliefdheid naar mishandeling, van geluk naar ongeluk. Van samen naar alleen. Van alles naar niets…… Vanaf het begin is het verhaal intrigerend, beklemmend en spannend. Dat je door diverse periodes en personen wordt meegenomen is alleen maar een pluspunt. Dat moet je wel goed aanpakken als schrijver want ik ervaar het zeker niet altijd in het voordeel van een verhaal. Hier is dat gelukkig niet het geval en is het genieten. En dat heeft als resultaat dat je met onverdeelde aandacht in het boek zit en, net als in “Virtuele tango”, maar één ding wilt en dat is lezen totdat je weet hoe het zit! Het verhaal in “Verboden tranen” gaat over vriendschap, teleurstelling, verdriet en de wraak van zieke, bezeten geesten. Een mix van zoveel emoties zorgt dat je het boek niet weglegt, niet weg kán leggen. Je proeft als het ware de spanning, nog meer dan in “Virtuele tango”. Ik heb het in één ruk uitgelezen.
Zoals gezegd word je meteen het verhaal ingetrokken dat je vervolgens ook voorlopig niet loslaat. Het is spannend, het leest gemakkelijk, het zet je aan het denken. Wie, wat, waar en waarom? Vier vragen waar het om draait in dit verhaal maar die allesbehalve gemakkelijk beantwoord worden. Daarvoor zul je dus echt het boek zelf moeten gaan lezen en dat zul je graag doen. Ondanks dat ik in dit deel het aandeel van Sanne en Luca jammer genoeg kleiner vond, die twee vragen toch écht om meer aandacht!, was het een heerlijk spannend boek, gedurfd en ietwat mysterieus. De plot had ik deze keer eerder door, gedeeltelijk weliswaar, maar dat heeft geen enkele invloed gehad op mijn beleving van het verhaal. Het is ijzersterk, goed in elkaar gezet en uitgewerkt.
En ja, dus weer een voltreffer van Melissa!! De 2e op rij!! Een ongekend goed doordacht verhaal. Met twee hoofdrolspelers die nog zoveel potentie in zich hebben om verder uitgediept te worden, kan het naar mijn mening niet anders of er komt een derde deel met Luca en Sanne.
Toch?