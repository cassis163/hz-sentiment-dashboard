Een cover met een kindertekening op, de letters Tijd voor wraak, een half gezicht dat je doordringend aankijkt, de titel Uitgebroed met de vermelding Literaire thriller. Kortweg, de cover van de debuutthriller van Pat Craenbroek.
De auteur is ook onmiddellijk voor een dik boek gegaan want Uitgebroed telt niet minder dan 324 pagina’s. Dus ze heeft heel wat te vertellen in haar debuut dacht ik.
Uitgebroed begint een beetje warrig vind ik. Je krijgt een aantal personages voorgeschoteld in korte hoofdstukken maar de link is er nog niet.
Je maakt kennis met het jonge stel Alex en Kell die op straat leven en waarbij Alex uiteindelijk gevangen genomen wordt door een labiele vrouw. Dit is het begin van een verhaal dat voor heel veel mensen verstrekkende gevolgen heeft.

Ik zeg hem maar niet dat ik een groot keukenmes in mijn nachtkastje verborgen houd, het ligt er voor het grijpen. Er zit iets in mij te broeden, het is vaag, de vorm is nog niet afgelijnd, nog geen hoe, geen wat of wanneer. Wel een waarom. Hij gaat naar de badkamer om zijn tanden te poetsen en ik kijk nog even naar het mes. Ik laat mijn fantasie de vrije loop. Het is een stevig vleesmes, het verbaast me eigenlijk dat mijn man het nog niet gemist heeft. Ik fantaseer erop los en het is geen stukje mooi gebraad, dat in mijn verbeelding wordt aangesneden. Ja, je zou wel kunnen zeggen dat ik aan het broeden ben gegaan.

De titel alleen zegt het allemaal, uitgebroed. De auteur heeft hier wel degelijk een zwaar ei uitgebroed, maar niet alleen dit, ook uitgewerkt tot in de kleinste details. Niet alleen omwille van haar kennis als gerechtsarts maar ook omwille van het nodige researchwerk dat ze ontegensprekelijk voor dit boek heeft gedaan.
Een verhaal dat zo goed georchestreerd is dat het bijna het manuscript is voor de perfecte moord (ik zou toch maar oppassen als je ruzie krijgt met Pat).
Geen enkel moment heeft dit boek me verveeld, het heeft me zelf tot op de rand van mijn stoel gekregen omdat de rechercheur in dit verhaal de dader zo hard op de hielen zit.
Verraad, moord, wraak, verminkingen, mishandelingen, noem maar op… Pat Craenbroek heeft de lat heel hoog gelegd met haar debuut maar ik kan al met recht en rede zeggen dat Vlaanderen een nieuw misdaadauteur rijker is geworden.

En als laatste kleine tip: don’t ever underestimate the power of a determined woman!

Rating: 4,5/5