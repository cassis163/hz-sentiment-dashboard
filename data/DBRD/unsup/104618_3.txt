Eerste Reserve geschreven door Rijan van Leest en uitgegeven in haar eigen opgerichte uitgeverij, is een verrassend literair debuut. Hoofdpersoon Simon woont in het dorp Veendijk, een in zichzelf gekeerd vissersdorp. Al vanaf zijn jeugd wil Simon weg, zijn saaie geboortedorp verlaten en op reis. Misschien zelfs samen met Neva? Zij is de kleindochter van de boekhandelaar in het dorp en jeugdliefde van Simon. Maar terwijl zij zich wel los weet te maken van het dorpsleven, lukt het Simon niet zijn wereldse dromen waar te maken en hij slijt zijn dagen als visfileerder.

In het boek wisselen het heden en het verleden af. Zo kom je er onder andere achter waarom Neva vertrok uit Veendijk en wat er is gebeurd met Thijs, de oudere broer van Simon. Van Leest hanteert een prettige schrijfstijl, gebruikt mooie zinnen en geeft zo mondjesmaat informatie over de gebeurtenissen in het dorp. Precies genoeg om nieuwsgierig te blijven, om vervolgens te overrompelen met een verrassende plotwending.

Er worden verschillende thema's aangesneden zoals verraad, verantwoordelijkheid, bedrog en vertrouwen. Het zet aan tot nadenken over je eigen leven. Ben je wie wilt zijn? Doe je wat je wilt doen? Jaag je dromen na, laat je niet weerhouden. Een prettig debuut van Rijan van Leest.