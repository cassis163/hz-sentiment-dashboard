Julia, een Amerikaanse violiste, koopt in Rome een oude handgeschreven partituur getiteld "Incendio". De muziek is zeer mooi en intrigerend, maar blijkt een nefaste invloed te hebben op haar dochtertje van drie. De kleine meid jaagt haar moeder angst aan en krijgt zeer agressieve neigingen ... Julia wil dan ook op zoek gaan naar de oorsprong van dit muziekstuk, ondanks tegenkanting van haar familie, die van mening is dat de problemen eerder bij Julia liggen.

VenetiÃ« 1938. De zeer getalenteerde jonge violist Lorenzo Todesco repeteert met zijn vriendinnetje voor een muziekconcours ... maar dan blijkt dat hij niet mag deelnemen omdat hij Joods is.

Ik dacht een thriller te gaan lezen, maar kwam terecht in een mooi geschreven roman, deels een oorlogsroman. Dit boek was echt iets voor mij, aangezien het over jonge muzikanten gaat en over de Tweede Wereldoorlog ... intrigerend, meeslepend, en aangrijpend, en ook een beetje spannend.

Aanrader voor wie op sleeptouw wil genomen worden in een verhaal over jonge talenten die de kans niet gekregen hebben zich te ontwikkelen. Tess Gerritsen kan dus blijkbaar meer dan thrillers schrijven.