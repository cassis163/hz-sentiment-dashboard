Sarah Lark, bekend van haar historische romans, schreef met De dag van de zonnewende een derde deel in de 'Kauri'-trilogie. Net als de twee vorige delen speelt deze roman zich voor het grootste deel af in Nieuw-Zeeland. Het boek begint met een proloog waarin we kennismaken met enkele van de jonge hoofdpersonen uit dit boek. Atamarie, dochter van een van de protagonisten uit het vorige boek, en Rawiri, een Maori die van jongs af aan reeds geboeid is door het maken van vliegers. Daarnaast vertelt de proloog ons iets over de titel van het boek. De inleiding verhaalt immers over een ritueel van de Maori’s op de dag van de zonnewende. Ze begroeten het zevengesternte de Plejaden wanneer dat 's nachts opkomt boven de zee. Het nieuwjaarsfeest is een tijd van wachten en herinneringen ophalen. De oude mensen denken na over het verleden, het heden en de toekomst en over het oude en het nieuwe. Ze huilen nog een laatste keer over de doden van het afgelopen jaar. Vol dromen over hun toekomst laten de jongeren overdag hun vliegers op om de goden gunstig te stemmen. Atamarie fantaseert dat het mogelijk moet zijn om zonder wind te vliegen. En zo zijn we na slechts acht pagina’s al helemaal in de sfeer van het verhaal en komen we onmiddellijk bij één van de hoofdthema’s van het boek: de geschiedenis van en de zoektocht naar de eerste bemande motorische vlucht.

Naast Atamari en Rawiri volgen we ook Richard Pearse, een jonge vliegenier wiens personage en verhaal gebaseerd is op waargebeurde feiten. Vervolgens is er Roberta, een vriendin van Atamari. Roberta is de dochter van Violet, een hoofdpersonage uit het vorige boek. En dan heb je Rosie, de jongere zus van Violet. Als laatste in het rijtje volgen we ook Kevin, een jonge dokter en tevens oom van Atamari. Allemaal zijn ze op zoek naar de ideale liefde. Maar zullen ze die liefde ook vinden? En zal hun liefde beantwoord worden?

Het lijken veel personages, maar het boek is dik genoeg om iedereen lang genoeg aan bod te laten komen. Als je de twee eerdere delen al gelezen hebt, heb je meer voeling met de achtergrondfiguren.  Maar omdat het in dit boek allemaal nieuwe karakters zijn kan je het los van de andere delen lezen.

De hoofdpersonages komen afwisselend aan bod en er vormen zich kleine afgeronde verhalen die elkaar chronologisch opvolgen. Aan het eind van ieder verhaal is er meestal een cliffhanger zodat je geboeid blijft doorlezen. Een heel kluwen van menselijke liefde en intriges met bijhorend leed wordt verweven in enkele historisch waargebeurde verhalen. Naast de vliegtuiggeschiedenis wordt de strijd van de Nederlandse voortrekkers in Zuid-Afrika tegen de Zoeloes en tegen de Engelsen en de Nieuw-Zeelanders heel mooi weergegeven. Het is wonderbaarlijk hoe Sarah Lark je bij elk personage betrekt en je met iedereen laat meeleven, welke achtergrond de persoon ook heeft. Ze combineert feilloos natuur, avontuur, religie, ras, liefde, afgunst, techniek en historie.

Sarah Lark gebruikt een rijke woordenschat en de zinnen laten zich vlot lezen. Door het verhaal op te delen in kortere stukken is dit boek ondanks zijn meer dan 600 pagina's heel goed te behappen. Het is een ideale manier om toch weer wat extra wereldkennis op te doen en een zaligheid om te lezen en je erbij te ontspannen.