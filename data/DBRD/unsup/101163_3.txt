Ik ben zonder enige voorkennis over het verhaal aan Het diner begonnen en dat werkt misschien wel het beste. Omdat ik niet wist wat ik van het boek kon verwachten werd ik helemaal meegetrokken in het verhaal. Als lezer kom je aan tafel te zitten bij Paul, Claire, Serge en Babette. Gedurende één diner in een enorm luxe restaurant ontrafeld zich een mysterieus verhaal.

De schrijfstijl van dit boek sprak me aan, lekker vlot en het maakte me een aantal keer hardop aan het lachen. De flashbacks vond ik hier en daar wat langdradig en het tempo van het boek vertragen. Het verhaal zelf, ik weet het niet. Het thema van het boek roept in ieder geval een dilemma op. Wat doe je als ouders als je ontdekt dat je kind een misdaad heeft begaan? En geef je - zoals Paul en Claire - je kind een vrijbrief om een tweede misdaad te begaan?

Ik vond Het diner een spannend boek met veel onverwachte wendingen. Hier en daar wat langdradige flashbacks, maar toch zeker een vermakelijk verhaal voor tussendoor, dat je ook nog eens aan het denken weet te zetten..