De magische wereld Ravka wordt bedreigd door de Schaduwvlakte, een ondoordringbare duisternis waarin bloeddorstige wezens ronddwalen. Alina en Mal, twee weeskinderen, maken deel uit van een van de vele regimenten die het land proberen te beschermen. Als Alina haar vriend tijdens een aanval probeert te beschermen, ontketent ze haar lang verborgen krachten. In deze krachten schuilt mogelijk de redding van Ravka, maar haar gave gaat gepaard met een grote verantwoordelijkheid en vele gevaren.

Auteur Leigh Bardugo liet zich voor Ravka inspireren door Rusland ten tijde van de Tsaar en dat uit zich in de terminologie. De vele ingewikkelde namen vragen een geconcentreerde lezer en het is niet altijd gemakkelijk om ze van elkaar te onderscheiden. Maar laat je hierdoor niet afschrikken. Vergelijk het lezen van Schim en Schaduw met een reis naar een ver land. Het vraagt enige aanpassing, maar het duurt niet bijster lang voordat je je er thuis voelt en de meest wonderbaarlijke ervaringen opdoet.

Het relaas van Alina boeit van de eerste pagina tot en met de laatste. Het opzet van het verhaal is vrij klassiek (weeskind ontdekt toevallig dat ze ongekende krachten bezit), maar Bardugo weet qua uitwerking de platgetreden paadjes te ontwijken en een fascinerend avontuur te vertellen in en degelijk uitgewerkte én duidelijk omschreven wereld.

Halverwege het tweede deel neemt het boek door een ingrijpende onthulling een nieuwe wending, wat de spanning aanzienlijk verhoogt. Door Schim en Schaduw dwaalt soms een zweem van voorspelbaarheid en ook de welbekende driehoeksverhouding komt om de hoek loeren, maar in dit geval versterken de vaste ingrediënten het geheel. Dit boek van Leigh Bardugo heeft alles in huis om ook jouw lezershart te veroveren.