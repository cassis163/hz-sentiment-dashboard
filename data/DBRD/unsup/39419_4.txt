Lucy van Alphen heeft een succesvolle carrière als theatertechnicus en timmert aardig aan de weg om een blijvende podiumplaats als cabaretière te bemachtigen. Wanneer ze op een dag wordt bezocht door twee rechercheurs die haar willen spreken in verband met haar eventuele betrokkenheid bij een misdrijf, start er een cyclus van gebeurtenissen waaraan ze moeilijk kan ontsnappen.

Het slachtoffer blijkt Clarice Woltering te zijn, ex-psychologe bij het Nederlands Meerlingen Instituut. Lucy heeft namelijk een tweelingzus, Daniëlle, waarmee ze samen één van de koppels vormde in het onderzoek van Woltering. De dood van de psychologe haalt veel herinneringen naar boven bij Lucy. Zo is Daniëlle aan lagerwal geraakt door drugsproblemen en heeft ze het gezin Van Alphen meer leed dan liefde bezorgd. Na jarenlang geen contact te hebben onderhouden, staat Daniëlle plots weer voor de deur. Als Lucy besluit haar nog één kans te geven, beseft ze niet dat ze haar gelukkige leven vaarwel heeft gezegd.

Nicolet Steemers schrijft met Tweedracht haar vijfde thriller. Haar boek Overspel (2011) werd bewerkt tot een succesvolle televisieserie. De thrillers Lichtval en Zachte heelmeesters werden tevens in Duitsland gepubliceerd.

Waar Steemers met name in uitblinkt in haar verhaal is het overbrengen van de gespannen sfeer die heerst tussen de zussen Van Alphen. Daniëlle is manipulatief en heeft een verborgen agenda waardoor ze haar zus een rad voor ogen draait. Voor Lucy wordt het met elke stap moeilijker om zich te verdedigen voor de ingrepen van haar zus. Hetzelfde maar toch zo verschillend.

Het is dan ook niet gek dat de lezer mee gaat voelen met de hang naar wraak die bij Lucy door haar hoofd spookt. Steemers brengt haar verhaal uit het perspectief van Lucy die de lezer meeneemt naar hun jeugd, plotsklaps terugbrengt in het heden bij een politieverhoor en langzaam meevoert naar de verrassende ontknoping.

Tweedracht is een intense thriller, waarbij het eens niet een keer exact draait om wie het uiteindelijk gedaan heeft, maar waarom iemand wordt gedreven tot fatale daden die tot vandaag de dag nog invloed kunnen hebben.