De Britten Zoe en Kate zijn al jaren elkaars grootste rivalen in het baanrijden. Tijdens de Spelen van 2008 zit Kate thuis met haar pasgeboren baby, terwijl haar partner Jack en Zoe de races van hun leven proberen te rijden. Jaren later, als Jack en Kate zich opmaken voor de Spelen van 2012, wordt hun dochter ernstig ziek. De ziekte lijkt niet alleen haar te slopen, maar vormt ook een bedreiging voor de Olympische deelname van haar ouders. Zoe heeft hier geen last van en leeft in een cocon waar ze elke dag met haar eigen kunnen wordt geconfronteerd. Hun levens komen samen in de aanloop naar de Spelen, want in het baanrijden is geen plek voor beide dames...
Cleave heeft een pakkende, mooie roman geschreven over ziekte, verdriet, familie, sport en geluk. Het is een emotionele achtbaan, en sommige plots waren wat te ver gezocht of wat overdreven beschreven. Het is daarom niet een absolute topper, maar wel een boek waarvan je wilt weten hoe het afloopt en wat je nog lang bij zal blijven.
Cleave heeft voor deze roman goed gekeken naar Olympische deelnemers en geprobeerd hun doorzettingsvermogen en fysieke en mentale gesteldheid zo goed mogelijk te beschrijven. Dat lijkt gelukt te zijn!