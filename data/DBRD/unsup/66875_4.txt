Voor een peuter of kleuter is er niets heerlijker dan veilig op schoot bij mama of papa een eng boek lezen. Tijdens het voorlezen lekker griezelen is een manier om angsten in goede banen te leiden. Het is heel gewoon dat kinderen bang zijn voor een krokodil onder het bed of enge monsters in de kast. Door het lezen van een boek leer je deze angsten te overwinnen in een veilige setting. Datgene wat je bang maakt zit meestal in je hoofd en lijkt enger dan het in werkelijkheid is.  

Marcs grote gevaarlijke tanden sluit uitstekend aan bij dit gegeven. Marcs tanden zien er eng en gevaarlijk uit. Ze glimmen en glinsteren en zijn vlijmscherp. Marc – een alligator uit een familie vol Buitengewoon Gevaarlijke alligators – jaagt iedereen in het oerwoud de stuipen op het lijf. Iedere ochtend, nadat hij uitgebreid zijn toilet heeft gemaakt gaat hij op pad. Alle dieren schrikken zich een hoedje en gaan voor hem op de loop. Ze weten niet dat die gevaarlijke tanden van Marc vals zijn! Tot op een ochtend Barry Bever het valse gebit in de struiken vindt en meeneemt. Vanaf dat moment kan Marc doen wat hij wil, maar het lukt hem niet meer om de dieren de stuipen op het lijf te jagen. Ze lachen hem recht in zijn tandeloze gezicht uit! Wat een afgang, wat nu? De dieren uit het oerwoud willen Marc zijn gebit wel teruggeven, maar wel onder voorwaarden. Je kunt met een vals gebit immers veel meer doen dan stuipen op het lijf jagen.  

In de kleurrijke illustraties in gemengde techniek valt veel te zien. De emoties op het gezicht van Marc zijn goed getroffen en de sfeer lijkt op die in een oerwoud. De strooitekstjes zullen de leeshonger van oudere kleuters stimuleren. Het voorlezen van de ‘tandeloze’ tekstjes zorgen vast en zeker voor hilariteit: ‘Flaap lekker, tanden. Droom Facht, mijn fcherpe fnijderf.’  

Marcs grote gevaarlijke tanden is een heerlijk prentenboek, spannend, vrolijk en aandoenlijk. Om lang en vaak van te genieten.  

Jarvis ontwierp platenhoezen en beschilderde kastelen. Uiteindelijk stortte hij zich op het maken van prentenboeken. Binnen één jaar wist hij drie prentenboeken aan drie grote Engelse en Amerikaanse uitgevers te verkopen. Marcs grote gevaarlijke tanden is zijn debuut bij Lemniscaat.  

Op de website van de uitgever staat een klein animatiefilmpje als teaser.