In ‘De vader die terugkwam’ verbindt Hans Ulrich zijn Twents-Oostenrijkse familiegeschiedenis met de wereldgeschiedenis van de twintigste eeuw.
De vader van Ulrich arriveert op zevenjarige leeftijd vanuit Wenen in Hengelo. Hij is daar eerst tijdelijk om op krachten te komen; later wordt hij geadopteerd en zal hij in Hengelo blijven. In de Tweede Wereldoorlog duikt hij onder om aan de Duitse dienstplicht te ontkomen.

Ulrich heeft een zeer gedetailleerde vertelstijl en zijn boek is een fraai geheel van fictie en non fictie. Een familiegeschiedenis die zich afwisselend afspeelt in Wenen, Rusland en Twente, verweven met een haast luchtige en erudiete beschrijving van de wereldpolitiek.

“Toen de kanonnen uitgebulderd waren, was er opeens een ander geluid, het leek wel of een van de auto’s in het gevolg van Frans Ferdinand een klapband had gekregen. Er was geschreeuw, er was tumult. De klapband bleek een bom, maar niemand was ernstig gewond, een Habsburgse officier was lichtgewond geraakt en voor de zekerheid werd hij overgebracht naar het ziekenhuis.”

De toegankelijke schrijfstijl die Ulrich hanteert, maken het boek tot een aangename leeservaring, waarbij de geschiedkundige feiten een boeiende aanvulling zijn voor hen wiens interesse dit heeft. De research die Ulrich heeft gedaan voor zijn boek, blijkt duidelijk uit zijn boek. Feiten zijn goed onderbouwd en op waarheden gebaseerd. Natuurlijk is het verhaal er omheen geromantiseerd, maar de geschiedenis is nergens geweld aangedaan.

“Nederland werd in de crisisjaren voornamelijk geregeerd door kabinetten waar de RKSP, de ARP en de CHU de dienst uitmaakten. Deze drie confessionele partijen beschikken steeds over een (krappe) meerderheid in het parlement.”

Wanneer je je verdiept in het werk en de variëteit ervan, kun je tot geen andere conclusie komen dan dat Ulrich een ware alleskunner is. Een zeer veelzijdig auteur. Zijn oeuvre wekt bewondering en verbazing. Wat heeft deze man nog niet gedaan op schrijfgebied? De waardering van zijn lezers is groot. Leuk is te ontdekken dat ook zijn jonge lezers, en dan heb ik het over de doelgroep van Ulrichs’ geschiedenisboeken, uiterst lovend over hem zijn en enthousiast reageren op de lezingen die hij op scholen geeft.

Over de auteur
Hans Ulrich (Hengelo, 1939) studeerde Nederlands en Geschiedenis voordat hij redacteur werd van het Utrechtsch Dagblad. Hij gaf les in Middelburg en Leiden aan de plaatselijke gymnasia en hij ontwikkelde verschillende geschiedenislesmethoden. Ulrich is 17 jaar redacteur van het blad Reflector geweest en werkte enkele jaren voor NRC Handelsblad. Zijn oeuvre is inmiddels indrukwekkende te noemen en strekt zich over verschillende genres. Geschiedenisboeken, schoolboeken, romans, non fictie. www.hansulrich.nl

Uitvoering
Uitgeverij Verbum
ISBN 9789074274845
Paperback, 200 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/