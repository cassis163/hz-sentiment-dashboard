De proloog maakte me meteen ontzettend nieuwsgierig naar de beschreven persoon die zijn aftandse mountainbike in te trein naar Rotterdam tilde en toen al wist dat een nog door hem te verrichten daad het nieuws zou halen.
Wie was hij en wat ging hij doen?

Ik kon niet anders dan verder lezen en hetgeen ik las in deze proloog overtuigde me er van dat dit een ander soort thriller zou kunnen zijn dan de thrillers ik vaak las.
ZIVA is bestaat uit vier delen, die steeds onderverdeeld zijn in korte hoofdstukken.

Onderzoeksjournalist Ziva Berkowitz ontmoet op een feestje voor bedrijfsmakelaars een nogal dronken Evert Verburg. Ze krijgt van hem een tip over grootschalige fraude binnen de gemeente Woerden waar hij als hoofd bouwprojecten werkzaam is. Als gedreven onderzoeksjournaliste kan ze dit niet naast zich neerleggen en ze gaat op onderzoek uit. Maar wanneer ze dieper in de materie zit en allerlei vuiligheid boven water brengt, komt Ziva meer te weten dan goed voor haar is.

De personages zijn goed uitgediept en zoals ik al eerder aangaf is het geen gebruikelijke thriller met een rechercheur in de hoofdrol; hier is hij een van de vele personages die hun plekje vinden in dit verhaal. Deze andere insteek werkt verfrissend. De diversiteit in karakters is geen belemmering, ze zorgen er voor dat je aan het papier gekluisterd blijft en het boek vlot uitleest.
Ook de dialogen zijn geloofwaardig.
Ik ben onder de indruk van de kwaliteit van dit thrillerdebuut van John Winkel; dat belooft nog wat voor de toekomst!