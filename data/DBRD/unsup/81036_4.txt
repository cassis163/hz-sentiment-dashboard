Met de debuutthriller ‘Virtuele tango’ introduceerde de Hoornse auteur Melissa Skaye zichzelf in 2013 ook in het genre van het spannende boek. Al eerder zette ze een soortgelijke stap in de wereld van Fantasy waar ze met de Jeremy Jago-reeks aan haar naamsbekendheid werkte.
Voor de bestrijding van de criminaliteit schiep ze de rechercheurs Sanne Philips en Luca Borra. Beide protagonisten opereren in haar thrillers als een homogeen functionerend team. Dat soms de gevoelens voor elkaar iets verder gaan dan voor een professionele relatie goed is, laat zich makkelijk raden. Met ‘Verboden tranen’ bouwt ze verder aan de VT-serie die zich voornamelijk rondom en in haar eigen woonplaats, Hoorn afspelen.

In een tuinhuis in Hoorn, dat onderdeel uitmaakt van een groot landhuis, worden de stoffelijke overschotten van drie vrouwen en één man gevonden. Het complex is eigendom van Jack Tildro die echter al 20 jaar spoorloos is. Identificatie toont aan dat enkele lichamen toebehoren aan bewoners van het landhuis die voorheen in dienst waren bij de verdwenen eigenaar. Het rechercheurs duo Philips-Borra is verantwoordelijk voor oplossing van dit Hoorns drama en hebben in eerste instantie de beschikking over meer vraagtekens dan antwoorden over het hoe, waarom en wie.
Vrij snel na de start van het onderzoek wordt duidelijk dat de oplossing van dit hedendaags probleem, in gebeurtenissen van het verleden gezocht moet worden.

Een tweede verhaallijn, 20 jaar eerder afspelend, introduceert de 19-jarige Sarah Melder die dan samenwoont met haar vriendin Melanie van Bil. Sarah loopt de nog jonge en knappe Jack Tildro letterlijk tegen het lijf en raakt al snel tot over haar oren verliefd op hem. Tegen het advies van haar vriendin in, trekt ze bij Jack in het grote landhuis, wordt snel zwanger en bevalt van Sam, hun zoon. Het huwelijk is niet zonder conflicten, Jack verdwijnt met zijn zoon en Sarah doet aangifte maar verdwijnt dan vervolgens zelf ook spoorloos.

‘Verboden tranen’ is een verhaal van een heel ander kaliber dan haar voorganger ‘Virtuele tango’. In feite is ‘Verboden tranen’ opgebouwd uit twee volledige en volwaardige verhalen. Het is de plotselinge dood van Mevrouw de Beer, buurvrouw van Melanie, dat aanleiding geeft om verbanden te gaan zoeken tussen alle gebeurtenissen in het heden en uit het verleden.
Met dit tweede verhaal in de VT-reeks heeft Melissa Skaye met overtuiging aangetoond dat ze meer kan dan een ‘politie-boefje verhaal’ op papier zetten. ‘Verboden tranen’ zit vol raffinement en emoties en heeft een duidelijke en stabiele basis in de opzet van de zaak die aan het speurders duo is toevertrouwd. Hoewel Philips en Borra wel wat evolueren, is de hoofdrol dit keer niet voor hun weggelegd maar voor alles wat er nu speelt en in het verleden heeft gespeeld rond de persoon van Sarah Melder.
De ontknoping is er een volgens het boekje. Onverwacht en met veel spanning omgeven leidt alles uit het verleden tot een climax in het heden dat zijn weerga niet kent.

Mocht iemand nog beweren dat een tweede boek doorgaans van iets mindere kwaliteit is dan een goed debuut, Melissa Skaye bewijst met ‘Verboden tranen’ juist het tegendeel. Voor haar zal het best een uitdaging zijn om dit niveau te handhaven, hoewel er een flinke dosis potentie aanwezig moet zijn om een kwaliteitssprong van dergelijke omvang met één boek te kunnen maken. De lezers wachten met hooggespannen verwachtingen het verschijnen van ‘Verleden tijd’ (VT3) af.

Eindoordeel: 4 sterren

Spanning: 4 sterren
Plot: 4 sterren
Leesplezier: 4 sterren
Schrijfstijl: 4 sterren
Originaliteit: 4 sterren
Psychologie: 4 sterren