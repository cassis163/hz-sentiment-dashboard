Achter het pseudoniem Rosee Bentana schuilen twee vriendinnen: Christel Costijn en Richelle van den Dungen Gronovius. Samen schreven zij dit boek, Black Mamba.
Claire en Nikita verhuizen in het jaar 2012 onverwachts naar Bonaire, waar ze bij Nikita’s moeder en haar vriendin intrekken in een groot landhuis, de voormalige plantage Black Mamba. Dan ontdekken ze onder het huis een heel grottenstelsel, en samen met hun nieuwe vrienden Kirza, Francis, Roy en Alvin trekken ze op onderzoek uit. Dingen pakken dramatisch uit als ze tijdens hun ontdekkingsreisje botsen op een oude geest van Atlantis, Farah, die hen confronteert met het verleden, het heden en de toekomst, waarvoor het zestal voor het redden ervan een cruciale rol krijgt toebedeeld. Ze rollen zo in een ongewoon en spannend avontuur, wat nog vreemder wordt als ze beseffen dat ze al vanaf hun vertrek uit Nederland worden geschaduwd door een gevaarlijke man.
Het boek is een beetje braafjes. Ondanks de vele drastische gebeurtenissen, zit het vol met anticlimaxen: wanneer je denkt dat er eindelijk iets heel spannends gaat gebeuren zakt de spanning af naar een wat braver niveau. Ook zijn de personages wat vlak. Het populaire blonde meisje dat stiekem bang is, het 'grijze-muizen-meisje' dat dapper blijkt te zijn, het stille meisje en de stoere jongens met hun gevoelige kant, en ze hebben ook nog eens allemaal iets met elkaar. Het boek leest erg vlot, als je door de eerste paar ‘inleidende’ hoofdstukken heen bent en als de personages en de spanning wat beter ontwikkeld waren, had het zelfs erg goed kunnen zijn. Het is nu zeker niet slecht: de schrijfstijl is leuk, de plot is origineel, maar er ontbreken een aantal cruciale ingrediënten voor een goed boek en er had veel meer van gemaakt kunnen worden. Daarom geef ik dit boek twee sterren.