De eerste vijf delen van deze serie las ik lang geleden, bij het lezen van dit zesde deel moest ik weer even nadenken, wie die Vegter, zijn vriendin/collega Renee en sidekick Talsma ook weer waren. Of dat al niet ingewikkeld genoeg was, leken de eerste hoofdstukken over diverse verschillende personages te gaan, met ieder een eigen verhaallijn. Ik sprong van het ene verkeerde been op het andere.
Totdat, toch al vrij snel, alles op zijn plaats viel.
Het verhaal gaat vooral over Charlotte, dochter van rijke ouders, die nog steeds in haar ouderlijk huis woont. Naar het schijnt samen met haar vader, die boven in bed ligt en die zij trouw verzorgt.
Het huis (en Charlotte zelf) zijn hevig in verval. Huisschilders komen om het ergste wat bij te werken. Eerder waren deze zelfde schilders ook al in het huis bezig geweest, nu zou de buitenboel geverfd worden.
Het loopt anders. De schilders raken vermist, Vegter en co. moeten op onderzoek uit. Aanvankelijk lopen ze niet zo hard, maar dan wordt duidelijk, dat er wat vreemds aan de hand is.