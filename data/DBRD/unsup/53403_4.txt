Het vierde deel over Tara en Diego en ditmaal op Hawai! Een mooi avontuur, op een bijzondere locatie, met een vulkaan die op uitbarsten staat en Tara en Diego die allebei persoonlijk met hun verleden worstelen.

Hun baas Benno, van dagblad de Dageraad stuurt hen naar Hawai, een eilandengroep waar Diego als researchjournalist aan de slag gaat en Tara vlogs gaat maken over De Trip, een tv-programma vergelijkbaar met Expeditie Robinson met zware sportieve proeven.

Bij aankomst op de luchthaven wordt Tara door een onbekende vrouw aangesproken die een soort helderziende is en haar iets verteld waardoor Tara echt voelt dat ze in contact moet komen met deze vrouw. Hierdoor vertrekt ze snel naar een ander eiland dan waar de TV opnames worden gemaakt en probeert eerst zelf uit te zoeken wie deze vrouw is en of ze haar kan helpen met het verwerken van een trauma uit haar jeugd.

Tegelijkertijd valt de Nederlandse mannelijke deelnemer van De Trip uit waardoor Diego spontaan voor hem invalt, maar fysiek valt dit helemaal niet mee.

Kunnen Tara en Diego elkaar helpen en zijn ze op tijd van het eiland af waar een vulkaan op het punt van uitbarsten staat?

Het boek leest heel makkelijk weg, een hele beeldende en prettige schrijfstijl. Ik vind het vooral leuk dat de schrijfster in ieder deel even weer kort de levensgeschiedenis van Tara en Diego vertelt zodat ook lezers die de eerdere delen niet gelezen hebben, hun band en samenwerking begrijpen. Als je al meerdere delen heb gelezen is het vooral een gevoel van herkenning en o, ja momenten! Als lezer leer je Tara en Diego steeds een beetje beter kennen.

Je herkent de schrijfstijl van de schrijfster aan de duidelijke beschrijvingen van de omgeving en het land waar Tara en Diego op dat moment zijn en de snelle afwisseling van het avontuur tussen de hoofdpersonen.

Een leuk detail is dat alle kaften van de vorige delen aan de binnenkant van de kaft staan en dat voorin het boek een couplet van De Dijk staat met “Dansen op de vulkaan”!

Ik zeg; “Kom maar op met deel 5 over Tara en Diego”, ik ben heel benieuwd in welk land ze hun volgende avontuur zullen beleven!