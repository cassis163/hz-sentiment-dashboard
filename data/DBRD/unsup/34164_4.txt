Filosofie voor een weergaloos leven is een moderne en luchtige introductie voor meer filosofie en bewustwording in je dagelijkse leven. Volgens de schrijver creëer je door te filosoferen een gezonde ruimte tussen jou en je vastgeroeste gedachtepatronen, waardoor je flexibeler wordt in je hoofd en vrijer bent in je denken. Filosofie kan je wereld verrijken met bijzondere perspectieven, empathisch vermogen en denkvaardigheden waardoor je beter kunt relativeren.

Het boek is ingedeeld in de drie grote relaties die je als mens hebt te onderhouden: de relatie met jezelf, met anderen en met de wereld. Iedere relatie is weer onderverdeeld in zes thema’s. Zo wordt het potentiële zware onderwerp filosofie in hapklare brokken geserveerd. Er is dus voor ieder wat wils. Zo had ik met sommige thema’s niet zoveel (over de smartphone en over het geloof), maar sloegen anderen thema’s de spijker op z’n kop (over non-conformisme en over ontevredenheid). Het boek geeft geen antwoorden, maar reikt vooral handvatten aan voor verdere verdieping.

Het boek is geschreven in een vlotte en humorvolle stijl. De eeuwenoude maar ook recente filosofische ideeën worden vaak doorgetrokken naar het heden, en dan vooral naar de hedendaagse popcultuur (Marco Borsato, Netflix). Dit geeft een frisse kijk op de ideeën, maar is minder interessant als je niet zoveel hebt met popcultuur. Het boek kent een enkele spelfout maar waar ik mij gaandeweg steeds meer aan ging storen, was het massale gebrek aan een komma tussen twee persoonsvormen (zie deze zin ter illustratie). Het leest gewoonweg minder prettig door de ontbrekende interpunctie. Overigens geen reden om het boek niet aan te schaffen.

Filosofie voor een weergaloos leven is van harte aan te raden voor iedereen met een open en nieuwsgierige geest, of als je altijd al interesse in filosofie hebt gehad maar niet goed weet waar je moet beginnen. Dit boek is een prima startpunt.