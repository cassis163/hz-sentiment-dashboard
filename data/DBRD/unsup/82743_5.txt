Terry Hayes is voornamelijk bekend geworden als screen writer voor films als Mad Max, Dead Clam, Cliffhanger en nog een aantal spannende en zeer beroemde films. I am Pilgrim  is zijn boekdebuut.

I am Pilgrim  is het verhaal van een man met vele namen. Teleurgesteld door zijn werk voor een geheime Amerikaanse dienst trekt hij zich terug in Parijs om een boek te schrijven over forensische technieken. Hij wordt met de neus op de werkelijkheid gedrukt als op een dag iemand een moord pleegt die blijkbaar zijn boek heel goed heft gelezen. Deze zaak blijkt uit te monden in de jacht op een uiterst gevaarlijke man die op zeer ingenieuze wijze wraak wil nemen op heel Amerika. Hij ziet kans om in zijn eentje een plan uit te werken dat gegarandeerd voor miljoenen doden zal zorgen.

Het verhaal brengt de hoofdpersonen samen in een jacht over de gehele wereld. Dit boek heeft alles waardoor je het na uitlezen onmiddellijk nog een keer wil lezen. De hoofdpersonen zijn niet alleen heel sterk neergezet, elk detail klopt en de lezer krijgt een diep inzicht in de manier van denken en de drijfveren van de vijand. Gelukkig zijn 'de goeden' niet lelieblank en 'de kwaden' hebben ook nog goede trekjes, maar de gruwelijkheden die beschreven worden zijn, ondanks de sobere bewoordingen, echt onbegrijpelijk. De plot is een wervelvind, een draaikolk, waarin alles op elkaar aansluit en waarbij uiteindelijk alles duidelijk wordt, hoewel dat gelukkig niet van meet af aan al overduidelijk is. (Door: Jannelies Smit)