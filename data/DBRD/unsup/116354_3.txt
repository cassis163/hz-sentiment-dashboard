Uitstekende spionageroman, schreef ik nog geen week geleden over Methode Boone van Percy Kemp. Ik vrees mezelf te moeten herhalen. Ook de Deen Jens Henrik Jensen leverde dit jaar een goeie spionagethriller af. Daarin speelt, net als in zijn vorige, De heks van Kraków, de CIA-agent Jan Jordi Kazanski de hoofdrol. Hij wordt naar Moermansk gestuurd, de Russische haven in de verste uithoek van Europa, en de basis van enkele atoomduikboten. Het vermoeden bestaat dat er op grote schaal radioactief afval in zee gedumpt wordt. Kazanski wordt ernaartoe gestuurd wanneer er foto's opduiken van een getatoeëerde arm, waarschijnlijk van Viktor Sjapkin, die aan de CIA onthullingen wou doen over de Russische afvalpraktijken. Ter plaatse komt Kazanski in aanvaring met een aantal duistere figuren: in de eerste plaats de Hofnar, een albino die aan veel touwtjes lijkt te trekken. Bovendien trekt Kazanski de aandacht van verschillende inlichtingendiensten, die elk hun eigen reden hebben om hem in het oog te houden, en om elkaar naar het leven te staan. Kortom, De Hofnar van Moermansk is een spannende thriller rond een actueel thema, met véél spionnen en nog meer intriges. Zo hebben we ze graag.