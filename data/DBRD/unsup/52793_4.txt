Wanneer je merkt dat jij, en nog een paar enkelingen, je alleen bevindt op de wereld. Wanneer je op zoek gaat naar mensen die je zo ontzettend hard mist. Wanneer je nieuwe mensen ontmoet, maar ze een lichte vorm van krankzinnigheid vertonen. Wat is er toch in hemelsnaam gebeurd? En wat heeft die mist met deze aarde gedaan?Voor het hoofdpersonage Sam zijn bovenstaande feiten pure realiteit. In een zoektocht gaat hij op zoek naar zijn moeder, maar dat is uiteraard niet zonder gevaar. Het is niet omdat er weinig mensen zijn, dat er helemaal geen mensen zijn, toch?

Als ik eerlijk moet zijn, dan heeft de cover van een boek zeker een impact in de beoordeling of ik het boek ga lezen of niet. Bij dit boek was dat niet anders. Ondanks dat er op de cover niet veel staat en misschien niet zoveel zegt, sprak het me toch aan. Ik geloof dat het vooral het mysterieuze kantje was dat me hierbij aantrok.
Niet alleen de cover, maar ook de achterflap vond ik erg belangrijk. In een bibliotheek kom je namelijk best vaak dezelfde boeken tegen, maar dit was een boek dat daar niet toebehoorde. Ondanks dat het misschien niet zo’n ontzettend origineel idee is, leek het me wel een interessant boek. Dat bleek het uiteindelijk dan ook te zijn.

De schrijfstijl en het plot zijn beiden erg mysterieus. Dat maakt het boek dan ook erg interessant. In het begin leest het boek misschien nog niet zo vlot omdat je er nog niet in zit, maar nadien werd ik wel steeds meer benieuwd naar hoe het verder ging. Zeker toen het meer richting het einde ging.

Het einde van het boek – waarover ik natuurlijk niets kan zeggen – is eigenlijk niet iets wat je verwacht dat het is en dat is in dit boek helemaal niet erg. Het is verrassend en maakt het boek ook aangenaam. Deze waarheid komt dan ook stilletjesaan aan het licht, wat een leuk effect heeft op het boek.

Na het lezen van dit boek, zou ik er zeker voor kiezen om nogmaals van deze auteur een boek te lezen door de aangename én mysterieuze schrijfwijze die me gedurende het hele verhaal heeft vastgegrepen. Jammer genoeg heeft deze auteur nog maar één echt YA boek geschreven, wat dit boek blijkt te zijn.

Ik zou het boek vier sterren geven. Het is namelijk echt wel een aanrader, maar het is jammer dat veel mensen deze schrijfster (nog) niet kennen. Ze heeft immers ook nog niet veel soortgelijke boeken geschreven, maar ik hoop om meer van haar te lezen in de toekomst!