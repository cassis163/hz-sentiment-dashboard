Met deze prachtige cover vol ijs, een donker wak, een rode handschoen en glinsteringen is het alsof je zelf in het koude Lost Creek bent aanbeland. Een dorp dat je buitensluit of dat zo ver gaat dat het de werkelijkheid aanpast aan wat ze willen geloven.
“Wees voorzichtig. Er gebeuren soms rare dingen.”

In Alaska, het dorpje Lost Creek zijn Corey en Kyra samen opgegroeid en onafscheidelijke vriendinnen geworden. Corey moet met haar moeder mee verhuizen en bij hun afscheid beloven ze contact te houden en dat Corey terug zal komen. Een paar dagen voordat Corey terug gaat krijgt ze te horen dat Kyra niet meer leeft. Corey gaat terug om afscheid te nemen en om antwoord te zoeken op de vraag wat er met Kyra is gebeurd. Wat volgt is een zoektocht in een wereld die Corey niet meer herkent, vol met verhalen en mysteries. Wat is waarheid, wat is vriendschap en kun je wel geloven wat je leest?

De schrijfster heeft een prachtig verhaal neergezet, waarbij je goed wordt meegenomen in de psyches van Corey en Kyra en in de ontwikkeling van Lost Creek. De kou van de omgeving en van de sfeer dringt in je botten, terwijl je leest.
“En hoe ze ook hun best deden, deze lost souls, zelf in Lost konden ze niet ontkomen aan hun lot” …….. of aan Lost

De ontknoping is iets minder heftig dan verwacht, maar na het lezen van dit boek geloof je nooit meer zomaar in de waarheid van de ander, want het zou ook een verhaal kunnen zijn……….