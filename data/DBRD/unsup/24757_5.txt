Het grote verhaal van de klimaatverandering: een actueel onderwerp, een noodzakelijk onderwerp en sommigen zullen zich afvragen of dit niet een te zwaar onderwerp voor een jeugdboek is?
Nee. Zeker niet. De omslag, aanpak en opzet van dit boeiende boek nodigt juist uit om jezelf hierover te informeren.

Het voorwoord, waarin de titel wordt verklaard, maakt ook voor de jonge lezer duidelijk dat het klimaat een ingewikkeld verhaal is. De auteur heeft op veel plaatsen zijn informatie verzameld zodat het een begrijpelijk onderwerp wordt voor iedereen.

De hoofdstukindeling geeft een goed overzicht welke deelonderwerpen worden behandeld en maakt nieuwsgierig of je bijv. kan vliegen op frituurvet. Het boek is logisch opgebouwd van de vroege geschiedenis van het klimaat, het ontstaan van de aarde, naar de mogelijke energie van de toekomst.
Daartussen komen ook vragen aan de orde waarom er meer andere insecten zijn, er veranderend weer optreedt of waarom iemand doorlopend hooikoorts kan hebben.
Dat de discussie over het milieu geen gezeur is, staat goed uitgelegd in hoofdstuk 10 Welles & Nietes.

De klimaatbingo achterin het boek zal de bewustwording van o.a. het dagelijks handelen en het wel of niet gebruiken van producten stimuleren en ontwikkelen. Wat je zelf kan doen aan klimaatverbetering is puntsgewijs genoemd onder de kop ‘Doe het zelf’. De auteur geeft de tip om klein te beginnen door bijv. drie punten uit te kiezen en daarna uit te breiden.

Het boek is zeer verzorgd met een compleet register, een wereldkaart en is gedrukt op klimaatvriendelijk papier. Een groot compliment ook voor de illustrator Wendy Panders. Zij heeft aansprekende en bijpassende illustraties gemaakt die tevens de tekst kunnen verduidelijken. Palmen op de Noordpool geeft blijk van een goede samenwerking tussen auteur en illustrator.

Dit goed leesbare boek met zelfs een vleug humor is een aanrader voor thuis en moet op iedere school aanwezig zijn. Dit boek is van belang voor ieders toekomst en voor de politiek verplichte kost.
Een boek dat ertoe doet. Ga het halen in de boekhandel, leg het op tafel. Je blijft lezen in dit informatieve boek voor de leeftijd vanaf ong. 9 tot 99 jaar! Een prijs waardig!
Zien we Ter Horst & Panders volgend jaar op een klimaatvriendelijk podium?