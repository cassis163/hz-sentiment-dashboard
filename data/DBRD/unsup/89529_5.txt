"De vrouw van een jonge advocaat verdwijnt spoorloos. Is zij het slachtoffer van een seriemoordenaar... of is zij zelf medeplichtig aan een misdaad?", deze teaser is te lezen onder de titel van het boek De tweelingmoorden van de voor mij volledig onbekende James Grippando. Op een of andere manier is het de uitgever gelukt om direct mijn interesse te wekken. Met een nogal hooggespannen verwachting begon ik in het boek, waarin je snel kennismaakt met de hoofdpersonen in het verhaal: Andie Henning en Gus Wheatley. Annie is een zeer innemende, jonge FBI-agente en Gus is dus die jonge advocaat, wiens vrouw plotseling van de aardbodem verdwenen is. Wat het mij betreft een schot in de roos. Andie is leuk, sympathiek en erg doelbewust. Gus - die door zijn carriere zijn gezin uit het oog verloren was - zie je zienderogen veranderen in een zeer aimable mens. Grippando weet met veel warmte het lege gevoel dat Gus heeft te beschrijven, zeker als hij erachter komt dat hij zijn vrouw eigenlijk helemaal niet zo goed kent en dat hij ook niets weet over het dagelijks leven van zijn dochtertje van zes. De angst neemt toe, als er steeds meer doden vallen die precies op Beth, zijn vermiste vrouw, lijken.

James Grippando heeft dik 400 pagina's volgeschreven en op iedere pagina weet hij wel iets over te brengen. Spanning, wanhoop, liefde, spijt, avontuur en aktie. De plot zit meer dan goed in elkaar. De schrijver schakelt bijzonder gemakkelijk tussen de verschillende verhaallijnen, waardoor je steeds als je denkt grip op het verhaal te krijgen weer met lege handen komt te staan. Grippando is meesterlijk verteller. De tweelingmoorden een ware pageturner. Vijf sterren.