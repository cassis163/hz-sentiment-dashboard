Met dank aan Uitgeverij Houtekiet voor het recensie-exemplaar.

Auteur: Aloka Liefrink

Uitgever: Houtekiet

Aantal pagina’s: 293

Genre: Psychologische Thriller

Verschijningsvorm: Paperback/E-book

Verschijningsdatum: september 2016

Over de auteur:

Aloka Liefrink (1979), geboren in Kerala te India en geadopteerd door een Nederlands-Vlaams echtpaar, debuteerde succesvol in 2010 met haar sterk autobiografische roman Verweesd. Haar thrillers worden door de pers en haar schare aan fans omschreven als ‘beklijvende pageturners’. Haar vijfde boek Onderhuids, in co-auteurschap, werd een bestseller.

Cover:

Wat een prachtkaft! De liggende vrouw, de beklemmende sfeer en het kleurgebruik op de zwarte achtergrond. Prachtboek om te zien.

Achterflap:

Als de 27-jarige Lisa, succesvol debuterend auteur, ontdekt dat haar vriend Sander haar bedriegt met Miro, een prostituee uit het voormalige Oostblok, komt haar hele leven op de helling te staan. Tijdens een signeersessie loopt ze de knappe, mysterieuze Richard, met wie ze ooit een korte romance had, opnieuw tegen het lijf. Hij is flamboyant, werkt als gesprekstherapeut en biedt haar een luxueuze flat aan tegen een vriendenprijs. Lisa tuimelt halsoverkop in een nieuw leven maar dan komt ze er langzaamaan achter dat Richard een erg gewelddadig kantje heeft. Met welke motieven is Richard opnieuw binnengedrongen in het bestaan van Lisa? En hoe is hij gelinkt aan Miro?

De voyeur is een onthutsende en ijzingwekkende psychologische thriller met een vleugje erotiek.

Mening:

Dit is mijn eerste kennismaking met Aloka Liefrink. Ik ben echt fan van de psychologische thriller en een vleugje erotiek? Hou ik van, dus ik sla vol verwachting het boek open.

De eerste bladzijden zijn direct spannend en pakkend! Een pistool, geweld en een zieke geest. Vanaf nu gaat het terug in de tijd en wordt het verhaal verder verteld vanuit verschillende personen met Lisa en Richard als hoofdpersonages. Met name Richard weet je tenen om te krullen, de wolf in schaapskleren. Goed beschreven en uitgewerkt! Lisa, Sander, Miroslawa, Eric en side-kick Kat. Hoe zijn deze personages met elkaar verbonden en hoe komt dit samen tot de uiteindelijke escalatie?

Een prima concept en toch ben ik over het middenstuk van het boek niet heel enthousiast. Het relationele gekonkel overheerst, de dialogen zijn uitgebreid maar regelmatig van hetzelfde. Het lukt me op dit niveau maar niet om feeling te krijgen met de gedachtegangen van de personages en de factor thriller had ik graag nog meer aanwezig gezien. De schrijfstijl zorgt er wel voor dat je toch zeer vlot doorleest, Liefrink beheerst een kundige pen, maar het blijft allemaal wat lang in hetzelfde hangen.

Richting einde wordt de spanningsboog weer aangespannen. Enigszins abrupt, dat je denkt : zo waar kwam dit vandaan! Maar het plot in zijn geheel op de plaats en afgerond.

Conclusie:

Schrijfstijl: 3

Plot: 3

Psychologie: 2.5

Spanning: 2.5

Leesplezier: 2.5

Originaliteit: 3

2.8 wordt afgerond naar een krappe drie sterren.

En een volgend boek pak ik zeker op, op één been kun je niet lopen.

Karin Meinen.