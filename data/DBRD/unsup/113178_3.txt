Kentucky Killer begint met de gedachten van de Zweed Lars-Erik Hassel tijdens zijn marteling en uiteindelijke moord. Deze moord vertoont grote kenmerken met eerder moorden gepleegd door de Kentucky Killer, maar deze is vijftien jaar eerder bij een ongeluk om het leven gekomen.

Omdat de moordenaar van Hassel naar Zweden vertrokken is, wordt een speciaal team van de Zweedse politie ingeschakeld. Aan hen nu de moeilijke taak de Kentucky Killer op te sporen. Dit doen ze in samenwerking met de FBI, die de zaak jarenlang in behandeling heeft gehad. Tot ze het spoor bijster waren.

Kentucky Killer is deels spannend, deels niet. De gedeelten die spannend zijn, spelen zich in hoog tempo af en zijn uitermate leesbaar. De niet-spannende delen zijn soms nog wel eens verwarrend. Dan is het wel nodig om er als lezer de aandacht vast te houden. En dat is niet altijd even gemakkelijk.

Ik ben bewust dit boek als eerste gaan lezen omdat, vanwege het jaar van uitgifte, de indruk wordt gewekt dat dit boek de eerste is waarin het A-team de hoofdrol speelt. In Kentucky Killer wordt echter diverse keren verwezen naar een eerdere zaak en ook de karakters van de belangrijkste personages vond ik niet voldoende uitgediept. Achteraf blijkt dat dit in het boek Misterioso is gebeurd.

Desondanks is Kentucky Killer zeker een boek dat de moeite om te lezen waard was. In feite is het niet zozeer een superspannende achtervolgingsthriller, maar is het onderzoek naar de moord het belangrijkste gegeven. En zo'n onderzoek gebeurt in de regel niet spectaculair. Ik denk dat in dit boek een politieonderzoek realistischer wordt weergegeven dan in andere boeken wel eens het geval is.