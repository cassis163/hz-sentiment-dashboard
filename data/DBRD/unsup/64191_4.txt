Mia Sheridan is een Amerikaanse auteur met passie voor het schrijven van liefdesverhalen. Stilte is het eerste in het Nederlands vertaalde boek uit de twaalfdelige serie A Sign of Love. In ieder boek heeft het hoofdpersonage een connectie met een sterrenbeeld. In Stilte is Archer het hoofdpersonage en dit is dan ook de Boogschutter-titel van de serie.

Stilte gaat over Bree, die wegens een traumatiserende ervaring uit haar woonplaats wegvlucht naar het dorpje Pelion. In dit dorp maakt Bree kennis met Archer, een op het eerste gezicht wat vreemde, onverzorgde man die niet praat. Bree is direct ge√Øntrigeerd door de mysterieuze Archer en zoekt toenadering. Uiteindelijk ontstaat er een bijzondere, stille liefde tussen hen.

Stilte is een bijzonder verhaal met een uniek thema. Het verhaal wordt afwisselend geschreven vanuit de perspectieven van Bree en Archer en het verhaal draait dan ook echt om hen. De bijpersonages worden niet uitgebreid uitgewerkt, maar dat is voor dit verhaal ook niet nodig. De personages van Bree en Archer worden daarentegen goed uitgewerkt en beide personages maken gedurende het verhaal grote persoonlijke ontwikkelingen door. De schrijfstijl en de opbouw van het verhaal is prettig, alhoewel je op sommige punten merkt dat het boek een vertaling is. Daarnaast is het verhaal ietwat voorspelbaar.