Dit bijzondere boek ‘Bakken met haver’ van Natascha van der Stelt ligt sinds kort in de winkel. Waarom bijzonder? De recepten zijn écht 100% suikervrij, ze gebruikt dus ook geen honing, agavesiroop of andere zoetstoffen. Alle baksels zijn bovendien tarwevrij en voor een groot deel ook glutenvrij of vegetarisch. Kun je dan nog wel iets lekkers bakken waarvan de smaak goed is? Ja, dat kan absoluut! Je zult op zoek moeten gaan naar andere bindmiddelen en smaakmakers. Zo vervangt Natascha bijvoorbeeld de suiker door de meer subtielere smaken van echte vanille, kokos of kaneel. En het toevoegen van een extra ei doet vaak wonderen om van de losse ingrediënten een geheel te maken. Dankzij ‘Bakken met haver’ kunnen we nu, net als Natascha, toch dagelijks blijven genieten van een koekje bij de koffie of thee en een lekker stukje taart op een feestelijke dag.