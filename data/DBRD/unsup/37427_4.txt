En Passant - Esther Kreukniet
Paperback 311 bladzijden
Uitgever - The House of Books
2014

***

Achterflap;

Michelle ligt in een coma na een ernstig auto-ongeluk. Herinneringen aan haar zorgeloze leven komen in flarden voorbij. Een luxe leven in Kralingen met haar succesvolle man, twee kinderen, een vakantiehuis in Zuid-Frankrijk, vrienden, en alles in overvloed. Toch hunkert ze naar meer. Michelle stort zich in een hartstochtelijke affaire met de stoere Jacob, maar ze beseft niet dat iemand haar nauwlettend in de gaten houdt. Terwijl ze aan haar ziekenhuisbed gekluisterd is, lijken al haar geheimen aan het licht te komen. Kan ze haar familie wel vertrouwen?


Cover;

Op de cover zie ik vooral blond haar van een vrouwenhoofd, waarvan de ogen donker, bijna onzichtbaar zijn. Eigenlijk spreekt dit me totaal niet aan. Wat me echter zeer nieuwsgierig maakt is de titel van het boek ‘En Passant’, geen idee wat ik daarvan moet verwachten. Het lettertype op de cover is niet storend, maar persoonlijk vind ik het jammer dat er in de rechterbovenhoek nog tekst staat, voor mij eigenlijk overbodig. Op de achterflap staat de korte inhoud van het boek die ik, na het lezen, een beetje overroepen vind. Verder een korte tekst over Esther zelf, wat ze doet en welke thrillers ze al heeft uitgegeven.

***

Door een auto-ongeluk ligt Michelle in een coma en ziet haar leven aan zich voorbij trekken. Er zijn bepaalde gebeurtenissen die haar zelfs in haar coma blijven bezighouden. Haar huwelijk met de knappe, rijke Lennart. Haar vurige relatie met Jacob. Haar kinderen en haar rechterhand Maartje, haar moeder en haar broer. De woorden van haar vader: "Vertrouw niemand, en zorg goed voor jezelf, want ze zijn allemaal op één ding uit. Eigenbelang", blijven in haar hoofd rondspoken. Is alles dan toch niet wat het lijkt en wie kan ze nog vertrouwen?
Het boek is opgedeeld in hoofdstukken die elk voorzien zijn van een titel, wat ik niet onaangenaam vind. Hoofdstuk 1 begint na een ‘inleiding’ met een terugblik op het verleden, iets wat je toch mee moet hebben om het boek te begrijpen. Het is echter goed op letten als je het boek leest, omdat er verschillende verhaallijnen door elkaar heen lopen die aangevuld worden met notities vanop een smartphone. Ik heb mezelf verschillende keren afgevraagd wat het één met het ander te maken had, maar eens je in het verhaal zit, word je meegezogen en naar het eind wordt alles duidelijk.

***

Het was voor mij een eerste kennismaking met Esther en ik wist dus niet wat ik mocht verwachten, maar ze heeft een fan bij. Het boek is vlot en realistisch geschreven. Eens je in het verhaal zit slokt het je volledig op. De onderhuidse spanning die ik voelde tijdens het lezen is moeilijk te beschrijven, maar ik ‘moest’ doorlezen, een echte page-turner, het leest als een trein!! Het verhaal liet mij als lezer meedenken en ik zag het als een film voor me. Hoewel ik al vrij snel doorhad wie de dader zou kunnen zijn, was de plot voor mij erg verrassend!

Het boek krijgt van mij 4 sterren en is het dat meer dan waard!