Val is het tweede boek dat ik lees van Roderik Six. Ik ontmoette de schrijver een hele tijd geleden in een boekenwinkel waar hij dit boek voorstelde. Een sympathieke jongeman van 37 die als hij zo doorgaat, een veelbelovende schrijverscarri√®re voor de boeg heeft.

Ik vind Val zo mogelijk nog donkerder als zijn debuut en ook zeker heel gruwelijk. Sam verhuist naar het plaatsje Fall, een klein vissersdorpje om de verdwenen dokter Lyndon te vervangen. Je leert enkele kleurrijke personages kennen met heel specifieke verhalen, in een vrij kleine dosering. Sam zelf heeft ook een heel aparte geschiedenis achter de rug, wat nog een understatement is. Het is werkelijk een genadeloos thrillerverhaal maar in een gestileerde, literaire jas gegoten.

Six heeft een aparte schrijfstijl en schrijft gedoseerd en puntig. 'Gestileerd' wordt zijn stijl ook wel genoemd. Dit verhaal is net zoals het vorige best indrukwekkend. De schrijver schreef ook al heel wat korte verhalen en misschien is het daardoor dat hij zich niet in overdaad verliest. Het wordt helemaal nergens vervelend en soms wil (moet) je bepaalde stukken tweemaal lezen vooraleer verder te gaan. Toch verliest hij me hier en daar met wat hij ermee werkelijk zal bedoelen, denk ik. Je moet echt wel je aandacht erbij houden en op alle details en betekenissen letten. Vandaar dat ik wat twijfel tussen drie en vier sterren, maar ik rond toch naar boven af omdat hij zo veelbelovend is.

Roderik Six vertelde zijn publiek in die boekenwinkel dat hij op het punt stond te verhuizen naar Amsterdam omdat 'het daar nu aan het gebeuren is' voor beginnende schrijvers, zowel met Nederlandse als Vlaamse roots. Misschien woont hij er nu al ondertussen. Dat schrijvers zo flexibel zijn en de hartklop willen voelen van de uitgeverijen die veelal vanuit Nederland opereren, vind ik heel positief. Die vermenging kan ook alleen maar goede dingen meebrengen. Toch hoop ik ook een beetje dat de Belgische schrijvers daar boven de Moerdijk hun eigenheid en roots niet verliezen, en gewoon hun eigen stijl ontwikkelen die overal aantrekking kan genieten. Een aanrader!