De vader van Robbert van Lierde heeft een kleine sigarenfabriek waar hij de sigaren nog met de hand rolt. Met veel moeite weet hij het hoofd boven water te houden. Toen Robberts moeder met zijn vader trouwde, had zij een heel ander toekomstbeeld.
Als “Reis naar mijn vader” begint, is Robbert 6 jaar en heeft een zus, Sara (12 jaar), en twee broers, Maxime (10 jaar) en Thomas (9 jaar). Moeder reageert zich af op Robbert, de andere kinderen behandeld zij wel met liefde. Robbert weet niet wat de reden hiervan is. Moeder zegt dat zij altijd pijn heeft door een gebroken stuitje en dat dat komt door de geboorte van Robbert en hij daarvoor gestraft moet worden. Hoe ongelukkiger hij zich voelt door de houding van zijn moeder, hoe meer hij naar de aandacht en steun van zijn vader zoekt. Maar zijn vader heeft het te druk, of zoals Robbert het zegt: “Ik was elf jaar en vader was dertien mensen” “Voor de veertiende mens, vader zijn, had hij geen tijd. Ik nam het hem niet kwalijk”. Gelukkig bekommeren zijn grootouders zich wel om hem.
Gedurende het boek zien we Robbert opgroeien, zien we dat hij steeds zijn best doet zijn moeder blij te maken, maar alleen maar afwijzingen krijgt. De momenten die belangrijk zijn in relatie tot zijn ouders komen in het boek naar voren. De momenten dat hij zoekt naar de aandacht van zijn vader en steeds weer probeert de liefde van zijn moeder te krijgen.
Als Robbert gaat studeren, gaat hij op kot bij Louise en na verloop van tijd krijgen zij een relatie.
Door het boek heen komt drie keer Van Snick voor, een man die zijn vrouw vermoordde. De eerste keer, omdat hij geld nodig heeft om naar Amerika te gaan, hij krijgt het van de vader en opa van Robbert en belooft het terug te betalen. Als Robbert en Louise op reis zijn in Amerika, ziet Robbert hem met een vrouw en kinderen en later komt hij hem vlak bij huis tegen. Als Robbert hem aanspreekt, betaalt hij een deel van het geld terug.
Als Robbert en Louise een keer samen naar Brussel gaan, ziet Robbert iets wat hij liever niet gezien had. Lag daarin de reden dat zijn moeder niet van hem hield? En betekent dat ook dat wat zijn moeder op een briefje schreef en zijn vader na het overlijden van zijn moeder aan Robbert geeft waar is? Voor Robbert is het van geen belang. Hij laat zich niet meer door zijn moeder pijnigen en kiest voor zijn vader.

Het sterk autobiografische boek heeft veel korte hoofdstukken en de schrijfstijl is kort en bondig. De regelmatig poëtisch aandoende stijl en de humor die in het verhaal verwerkt zijn, zorgen dat het, ondanks het onderwerp, toch geen zwaar boek geworden is. De cover is overduidelijk een sigarenkistje zoals de vader van Robbert ze zelf maakte om zijn sigaren in te verpakken en ziet er erg mooi en bijzonder uit.
“Reis naar mijn vader” is vanuit het perspectief van Robbert geschreven en we zien hem in de loop van zijn leven evolueren van kleine jongen naar volwassen man.

Roel Richelieu Van Londersele (Ninove, 30 juni 1952), pseudoniem van Raoul Van Londersele, is actief als dichter, romanschrijver, thrillerauteur, redacteur en docent en was de eerste stadsdichter van Gent.