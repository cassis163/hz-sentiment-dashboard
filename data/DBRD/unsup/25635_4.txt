Met Trofee debuteerde de Deense auteur Steffen Jacobsen (1956, Kopenhagen, DE) in het Nederlands taalgebied. Voor die tijd zijn er in Denemarken reeds drie thrillers uitgegeven. Trofee is het eerste boek waar de exclusieve privé detective Michael Sander en de inspecteur van politie Lene Jensen hun opwachting maken. Inmiddels is er een tweede deel vertaald met dit duo (Vergelding,2016) en in Denemarken een derde (Et bjerg af løgne, 2015) waarvan nog niet bekend is of dit boek vertaald gaat worden naar het Nederlands.


Elsiabeth Caspersen, een puissant rijke erfgenaam van een Deens industrieel imperium vind in de kluis van haar overleden vader een dvd met daarop beelden van een executie na een jachtpartij. Ze denkt op de dvd in het jachtgezelschap haar vader te herkennen. Om te onderzoeken wat de achtergrond is van deze uiterst bizarre video huurt ze de exclusieve privé detective Michael Sander in.

Kim Andersen, een meervoudig gedecoreerde elite militair van de Deense Koninklijke Garde besluit één dag na in het huwelijk te zijn getreden zichzelf van het leven te beroven. Hij laat een vrouw en twee jonge kinderen achter. Inspecteur van politie Lene Jensen wordt voor wat een routine onderzoek lijkt, naar de plaats waar Andersen zich heeft verhangen geroepen en besluit al snel om de vreemde omstandigheden diep te gaan onderzoeken.

Gedurende het onderzoek van zowel Sander als Jensen volgen de ontwikkelingen zich snel op en komen de twee onderzoeken bij elkaar. Sander en Jensen worden min of meer gedwongen te gaan samenwerken om een pikzwart spel van de rijken op deze aarde te ontmantelen.

Met Trofee heeft Jacobsen een onderwerp gekozen dat niet volstrekt uniek is, maar wat ook weer niet al heel veel aangeroerd is. De nietsontziende gruwelijkheid wordt soms redelijk expliciet beschreven, rauw en mensonterend maar je hebt nooit het idee dat dit om effectbejag gaat maar juist om de extreme krankzinnigheid van de jagersgroep te onderstrepen. Grote kracht van het boek is het plot. Vakkundig en gedegen worden alle lijnen opgebouwd en komen ze uiteindelijk prachtig bij elkaar. Een ander groot pluspunt zijn de twee sterke karakters Lene en Michael, totaal verschillend, eigenzinnig en soms nukkig dragen zij het verhaal.


Soms lijkt het wel of de bron van Scandinavische auteurs die meer dan gemiddelde thrillers afleveren onuitputtelijk is. Uiteraard is dit niet zo en verschijnt er ook vertaald werk wat niet zo’n hoog niveau haalt. Steffen Jacobsen heeft met dit eerste vertaalde werk wel een boek geschreven wat je op het puntje van je stoel laat zitten. Het vermelde “door de critici geroemd en vergeleken met Mankell en Larsson” begrijp ik echter niet. Al was het alléén maar omdat de twee genoemde voorbeelden buiten hun Scandinavische afkomst al weinig met elkaar gemeen hebben.
Het zou mooi zijn als Jacobsen wel het grote lezerspubliek krijgt wat deze twee hebben gekregen in Nederland.

4,5 sterren