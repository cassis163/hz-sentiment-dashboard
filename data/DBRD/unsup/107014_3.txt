‘Payback’ is het eerste deel in de Kaapstad-trilogie.
Mace Bishop en Pylon Buso zijn na een carrière als wapensmokkelaars een beveiligingsservice voor welvarende toeristen begonnen. De zaken lopen goed, maar na een noodzakelijke verhuizing lukt het Mace niet om zijn verplichtingen bij de bank na te komen. Dit heeft tot gevolg dat ze nog eenmaal hun oude ‘beroep’ oppakken. Het is een onderneming die niet bepaald ongevaarlijk is en heeft Sheemina February, een prachtige advocate, iets met dat gevaar te maken? Wie is zij?

Het is een boek met veel verschillende personages, met namen die voor ons Westerlingen allemaal even ‘vreemd’ zijn. Bovendien gaat het verhaal van de hak op de tak. Er is regelmatig bijna geen touw aan vast te knopen waar het over gaat. De Zuid-Afrikaanse woorden die nu en dan gebruikt worden helpen ook niet bepaald mee voor de leesbaarheid. Het was voor mij een reden om het boek bijna aan kant te leggen en was het een bibliotheekboek in plaats van een recensieboek geweest, dan was dat ook zeker gebeurd.
Op de achterkant staat onder andere: ‘Een fantastische leeservaring, snel, cool, taai en venijnig.’. Ik kon me daar in de eerste helft totaal niets bij voorstellen. Wat een warboel. Na de helft werd het al beter en bij ongeveer bladzijde 300 gebeurde een wonder: ik kon het boek niet meer aan kant leggen. Wauw, wat een heerlijk goed boek!
Terugkijkend op de eerste helft werden nog niet alle situaties mij duidelijk, maar wel erg veel. Wel erg jammer dat die eerste helft zo was. Ik zou herschrijven of zou de vertaler een verkeerde, oudere versie ontvangen hebben?

Een aanrader? Ja al met al toch wel en vraag dan tijdens het lezen desnoods iemand die het boek gelezen heeft wat er precies bedoeld wordt.
Die volgende twee delen wil ik toch nog graag lezen en dat had ik toen ik met de eerste helft bezig was totaal niet verwacht.

De eerste helft krijgt van mij 2 sterren en de rest 5. Dat betekent dat ik het totale boek met 3 1/2 ster beloon.