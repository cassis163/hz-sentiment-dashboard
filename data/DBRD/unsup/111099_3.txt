'Ze is zoek' is het debuut van de schrijfster Emma Healey. De schrijfster kiest voor een bijzonder originele invalshoek door als hoofdpersoon een vrouw met dementie te kiezen, gecombineerd met een onopgeloste misdaad.
Zeventig jaar geleden verdween de zus van Maud. Nu is ook haar vriendin Elizabeth zoek. De lezer wordt de mogelijkheid geboden door de ogen van Maud te kijken voor wie zowel de wereld als het eigen lichaam steeds onvoorspelbaarder worden. Op vloeiende wijze wisselen het heden en Mauds herinneringen uit het verleden elkaar af. Ondanks de dementie, maar met behulp van haar koppigheid en vasthoudendheid komt Maud steeds dichter bij de waarheid. Bij de ontknoping boet het verhaal echter wat aan geloofwaardigheid in. Toch is deze veelbelovende schrijfster er een om in de gaten te houden.