Na haar studie communicatie aan de Universiteit van Loyola, Chicago, en diverse baantjes als personal trainer, regieassistent, freelancer en barkeeper besloot Theresa Schwegel in 2002 op advies en onder begeleiding van haar docent en mentor Leonard Schrader haar scriptie (scenario) uit te werken tot een boek. En met succes, want in 2005 won Schwegel de Edgar Poe Award For Best First Novel voor haar debuut Officer Down. Haar tweede boek, Probable Cause, was in januari 2007 een New York Times Editor Choice. De veroordeelde is Schwegels derde boek.
Het leven lacht Leslie en politierechercheur Craig McHugh niet echt toe. Hun huwelijk staat op springen en ook de problemen met hun tienerdochter Ivy stapelen zich op. Alsof dit niet genoeg is, heeft Craig het op zijn werk ook niet bepaald makkelijk. Hij werkt undercover en moet een gevaarlijke Chinese bende, die in vervuilde drugs handelt, ontmaskeren. Hij maakt weinig vorderingen en de zaak lijkt vast te lopen. Gefrustreerd door de stand van zaken sluit Craig zich steeds meer af voor Leslie. Op haar beurt ziet Leslie Craigs slechte humeur en afwijzingen aan voor een vermoedelijke buitenechtelijke affaire. Verdrietig en teleurgesteld in haar huwelijk denkt Leslie troost te kunnen vinden bij de knappe Niko, het vriendje van haar dochter. Leslie voelt dat er een soort aantrekkingkracht is tussen haar en Niko maar kan ze hem wel echt vertrouwen? Dan doet zich een verschrikkelijke gebeurtenis binnen de familie voor en worden Leslie en Craig gedwongen om weer met elkaar te communiceren en hun familieproblemen op te lossen.
Hoewel De veroordeelde een zwakke start kent, ontpopt dit boek zich na een tijdje tot een boeiend en spannend verhaal. Schwegel beschrijft op een indringende manier een gezin in crisis. Het verhaal wordt zowel vanuit het perspectief van Craig verteld, als dat van Leslie. Deze twee verhaallijnen zorgen ervoor dat je een duidelijk beeld krijgt van wat dit gezin uit elkaar dreigt te drijven. Frustraties, miscommunicatie en onbegrip lijken hier de belangrijkste oorzakken van te zijn.
Niet alleen heeft de auteur realistische personages gecreÃ«erd ook de omgeving en het milieu waarin Craig werkt zijn behoorlijk realistisch beschreven. Door Craigs ogen maakt de lezer kennis met een wereld waarin Chinese bendes de dienst uitmaken en iedereen die hen voor de voeten loopt, moet vrezen voor zijn leven. Een keiharde wereld vol meedogenloze criminelen dus. De aparte rituelen en gebruiken van deze bendes zijn beeldend beschreven en maken het lezen nog interessanter.
De veroordeelde is een geslaagd boek te noemen. Schwegel heeft knap werk afgeleverd door het verhaal niet alleen vanuit het perspectief van een gefrustreerde en complexe politierechercheur te vertellen, maar ook vanuit het perspectief van zijn vrouw. Het is bijzonder origineel, want in vrijwel geen enkele thriller wordt aandacht besteed aan de vrouwen van de complexe politiemannen. Hun stem horen we veel te weinig, terwijl hun aanwezigheid een verhaal duidelijk meer diepgang geeft.
Het duurt even voor De veroordeelde echt op gang komt maar dit maakt de auteur uiteindelijk wel goed. Niet een van de beste boeken in dit genre maar wel een boek om aan te raden.