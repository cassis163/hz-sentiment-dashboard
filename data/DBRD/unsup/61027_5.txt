Halsoverkop gaat over Nicole van Klaveren. Haar leven is vrij eentonig en mislukt, vindt ze zelf. Ze heeft geen diploma, geen relatie en zit vast in haar baan waar ze al jaren werkt. ’s Avonds zit ze met een wijntje en een boek op de bank. Haar favoriete moment van de dag is als ze haar boek kan lezen en verslind er dan ook veel. Gelukkig heeft ze ook nog ‘echte’ vriendinnen. Lora en Krista zijn totaal verschillende vrouwen, maar vormen samen een hechte vriendinnengroep.

Maar dan komt er halsoverkop verandering in het leven van Nicole, wanneer ze tijdens haar lunchpauze naar haar favoriete bankje in de zon loopt, zit daar tot haar verbazing een man. En deze man leest een boek! Nog een goed boek ook.

Halsoverkop is geschreven door Aline van Wijnen. Ze won de schrijfwedstrijd van uitgeverij Zomer & Keuning en het tijdschrift Vriendin. Het boek bevat 207 bladzijdes en dat is veel te weinig! Wat een heerlijk sprankelend verhaal om te lezen. Als echte boekenliefhebster is Nicole een herkenbaar personage waar je je helemaal in kunt inleven. En als ze dan de man van haar dromen tegenkom gun je dat haar enorm. Ondanks dat je Nicole meteen in je hart sluit, blijft haar personage wat aan de vlakke kant. Ze maakt een persoonlijke ontwikkeling door, maar heel erg diep gaat het niet. In tegenstelling tot haar vriendinnen. Zij spelen een kleinere rol in het verhaal, maar maken enorme ontwikkelingen door, wat hun vriendschap op de proef stelt, maar voor meer diepgang zorgt.

In het begin van het verhaal moest ik wennen aan de grote tijdsprongen tussen de hoofdstukken en vond dat er af en toe weinig aansluiting zat tussen de hoofdstukken. Maar dit had geen effect op de kwaliteit van het verhaal. Het is zelfs verfrissend en een positief voor je leeservaring. De schrijfstijl van Aline is prettig en toegankelijk. Je vliegt door het verhaal heen en moet lachen of een klein traantje laten om de avonturen die Nicole meemaakt. En de verassende plottwist laat een enorm schrijftalent zien!

Een persoonlijke boodschap die ik uit het verhaal haal is neem niet genoegen met je leven als je er niet tevreden over bent. Een prachtig en meeslepend feelgooddebuut! Hopelijk mogen we nog meer (en dikkere boeken) lezen van Aline van Wijnen in de toekomst.