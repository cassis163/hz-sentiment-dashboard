In Het krasse-breindieet lees je hoe je met je eetpatroon je kans op alzheimer, geheugenverlies en aftakeling van de hersenen kunt verkleinen, het ouder worden kunt vertragen. Gezond eten kan bijdragen aan een lang leven zonder dat de kwaliteit van denken vermindert.
Vooral dat laatste sprak me enorm aan.
Inmiddels ouder dan vijftig jaar, ben in mijn directe omgeving vaker het verdriet tegengekomen van een partner of kind van iemand met dementie of Alzheimer. Vooral de onmacht is enorm bij iedereen die er mee te maken krijgt. Ook ik had dat gevoel.
Maar door het lezen van dit boek is een stukje van dat gevoel van onmacht verdwenen.
Het gaat ook hier om de keuzes die je maakt in je leven; welk eetpatroon kies jij?

Preston Estep is Director of Gerontology bij het Personal genome Project (PgP) - Harvard Medical School. Voor dit prestigieuze PgP bestudeerde hij de voedingspatronen maar ook de gewoonten van mensen uit verschillende landen en culturen.
Uit dit onderzoek volgt een innoverend nieuw wetenschappelijk perspectief op eten en het ouder wordende brein; als je boven de veertig bent, heeft je brein andere behoeften dan toen je jonger was.
Estep is voorzitter van de Mind First Foundation, een organisatie voor geestelijke gezondheid die hij samen met professoren van Harvard Medical School oprichtte.

Het krasse-breindieet bestaat uit drie delen.
In het eerste deel Mindspan – de basisprincipes legt hij in grote lijnen uit wat de bedoeling is van het boek. Ook lees je hier dat een goed eetpatroon vaak meer resultaten oplevert dan medicijnen voor de kwaal.
Mindspan is vrij vertaald: de levensduur van het verstandelijk vermogen. Een goed eetpatroon kan de mindspan-maximalisator zijn!

Het tweede deel met de titel De leiding nemen, wordt nog een keer op de basisformule gewezen: genen + omgeving = eigenschap. Het zijn niet alleen de genen die bepalen hoe het met je zal gaan, maar hoe je leeft (en waar je woont). De belangrijkste genen die betrokken zijn bij het regelen van mindspan zijn te beheersen door voedingsfactoren. In dit deel wordt uitgebreid gesproken over macronutriënten in de voeding, die je de brandstof geven om alles te doen wat je doet. Je leest wat deze macronutriënten zijn, en hoe deze in het eetpatroon passen.

Het derde deel heeft de titel Alles onder controle met het krasse-breindieet.
In dit deel neemt Estep ons mee op reis naar verschillende plaatsen op onze aardbol waar de mindspan-elite woont; mensen die gezegend zijn met een lang leven, gezond van lichaam en geest.
Deze streken (Naha, de hoofdstad van Okinawa in Japan, Nicoya in het zuiden van Costa Rica, Provence-Alpes-Côte d Ázur en Ligurië in Frankrijk en Italie) hebben duidelijk gemeenschappelijke kenmerken gemeen die belangrijke factoren zijn in de gezondheid en het cognitieve welzijn. Cognitieve vaardigheden of vermogens hebben te maken met de mate waarin je in staat bent om kennis en informatie op te nemen en te verwerken.
Maar nog belangrijker is dat de gemeenschappelijke kenmerken van deze gebieden níét gedeeld worden door mensen en culturen met een slechte gezondheid en korter cognitief welzijn op hoge leeftijd.
Je leest ook dat de veroorzakers van dementie in welvarende landen niet alleen fastfood en andere ongezonde koste zijn, maar ook veel voedsel dat afgeschilderd wordt als gezond. Je zult verbaasd staan over hetgeen je leest. Er worden voedingsadviezen gegeven die vaak lijnrecht tegen die populaire diëten ingaan. In plaats van volkoren, biologisch of rauw voedsel, blijken op latere leeftijd bijvoorbeeld bewerkte granen juist gezond voor je.
In dit deel volgen een voorbeeld van een eetpatroon en een aantal recepten die passen in gebruik van Het krasse-breindieet.

Het krasse-breindieet is naar mijn mening een boek dat je zou moeten lezen. Niet alleen als je ouder bent dan veertig, maar liever al eerder zodat je op de hoogte bent van de werking van ingrediënten die je gebruikt om je maaltijden samen te stellen en wat deze ingrediënten doen voor je totale gezondheid.
Een aantal onderwerpen zijn belangrijker voor de Amerikaanse lezer dan voor de Nederlandse lezer omdat de genoemde toevoegingen in voedingsmiddelen in Europa niet voorkomen.
Voor mij was dit boek een ware eye-opener!
Een aantal dingen wist ik natuurlijk wel, zoals het feit dat bewegen goed is voor lichaam en geest en dat teveel van iets nooit goed voor je is. Maar wat de goede uitwerkingen van bepaalde ingrediënten op je lichaam zijn was mij niet bekend. Zoals gefermenteerd, ingelegd en geconserveerd voedsel, zoals azijn en gedroogde vis een van de gemeenschappelijke kenmerken is van de genoemde mindspan-elite. Ook een glas rode wijn wordt aangeraden.

Dit boek is geen kookboek, maar een boek over keuzes maken.
We willen allemaal gezond oud worden, tenslotte.