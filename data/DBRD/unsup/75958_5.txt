Auteur Keigo Higashino geeft met zijn derde vertaalde thriller, Afrekening in midzomer, een visitekaartje af voor de Japanse misdaadroman. Met wereldwijd al meer dan twee miljoen verkochte exemplaren, mag hij zich plaatsen in de rij vooraanstaande misdaadauteurs.

In Afrekening in midzomer wordt de kleine Kyohei  door zijn drukbezette ouders naar Harigaura gestuurd, een vervallen badplaats aan de Japanse kust waar zijn oom en tante, de familie Kawahata, een herberg runnen. Tijdens zijn treinreis ontmoet hij de fysicus Yukawa, bijgenaamd professor Galileo, die naar later blijkt ook op weg is naar dezelfde bestemming. Op de dag van aankomst verneemt Kyohei dat er in Harigaura een informatieavond was georganiseerd door een bedrijf dat serieuze plannen heeft om ertslagen uit de zeebodem te ontginnen. Dit heeft behoorlijk wat onrust gezaaid onder de bevolking van het kuststadje. Aangezien het toerisme is teruggelopen zien sommigen een kans op een nieuwe broodwinning, maar vanuit de milieubeweging rijzen er felle protesten. Narumi Kawahata, de dochter van de herbergier, is een van hen en ze wil koste wat het kost de schoonheid van de zee beschermen.

Nadat Kyohei zich in zijn kamer heeft geïnstalleerd hoort hij dat professor Yukawa ook zijn intrek heeft genomen in de herberg van zijn familie. De professor was op uitnodiging van het bedrijf als deskundige aanwezig bij de informatieavond en had op het laatste moment besloten om niet in het aangewezen hotel te overnachten.
Dan kondigt zich in de herberg nog een gast aan. De man checkt in maar later op de avond is hij ineens verdwenen.  Een zoektocht levert niets op. De volgende dag wordt hij dood gevonden op een rotsblok, onder aan de kustweg, niet ver van de herberg vandaan.  De man is oud-rechercheur Tsukahara van de hoofdstedelijke politie, en als blijkt dat hij ook aanwezig was op die informatieavond rijst al snel de vraag wat hij daar te zoeken had. Professor Galileo wordt via een bevriende rechercheur betrokken bij het onderzoek naar zijn dood en al snel heeft de professor het vermoeden dat het overlijden van Tsukahara mogelijk geen ongeval is geweest. Gaandeweg zijn speurtocht raakt de professor er steeds meer van overtuigd dat deze zaak te maken heeft met een familiedrama uit het verleden.

Professor Yukawa, alias Galileo, is net als in de vorige thrillers van Higashino, een centrale figuur. Ook voor dit misdrijf wordt hij ingeschakeld door de hoofdstedelijke politie en ondanks dat hij op de achtergrond opereert, is hij de recherche steeds een stap voor. Deels komt dit omdat de politie in Japan is opgedeeld in diverse korpsen die weliswaar samenwerken, maar elkaar ook de loef willen afsteken in belangrijkheid. In het begin is het even wennen aan de vele Japanse namen die de revue passeren, maar gelukkig staat er voor in het boek een lijst met personages. Tevens is er achter in het boek een verklarende woordenlijst opgenomen. Ben je eenmaal gewend aan de setting van de Japanse leefgemeenschap, dan leest Afrekening in midzomer als een thriller die het niveau van de groten der aarde kan evenaren. Het verhaal bevat een ingenieuze plot met tal van verrassende wendingen, tot aan de laatste bladzijden toe. De sfeer van de Japanse cultuur voegt iets extra’s toe aan deze whodunit van grote klasse: tussen de regels door vind je een schat aan oosterse wijsheden en levensfilosofieën, maar ook de kunst van het zwijgen. Hulde voor dit Japanse pareltje.