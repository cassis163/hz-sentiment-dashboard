De Amerikaan Val Emmich (1979) is auteur, acteur en singer/songwriter en woont in New Jersey samen met zijn vrouw en twee kinderen. Vergeet me niet (2017, vertaling door Elise Kuip) is zijn debuutroman en er zijn plannen voor de verfilming ervan. De oorspronkelijke Engelse titel is The Reminders.
De 10-jarige Joan Lennon Sully is een bijzonder meisje. Ze leeft met HSAM, oftewel Highly Superior Autobiographical Memory, wat betekent dat ze zich elke dag precies kan herinneren. Haar ouders houden haar uit de publiciteit en weg van onderzoekers zodat haar leven zo normaal mogelijk is. Haar lievelingsplek is haar vaders studio aan huis, waar hij muziek maakt voor films en reclame.
Gavin Winters is acteur in een populaire tv-serie. Als zijn partner Sydney plotseling overlijdt is hij erg in de war. Hij trekt in bij zijn vrienden van vroeger: de ouders van Joan. Dan ontdekt hij de gave van Joan om zich alles precies te herinneren en ze sluiten een pact. Zij vertelt hem alles wat ze weet van Sydney's bezoekjes en hij helpt haar om een liedje te schrijven voor een songwriters wedstrijd. Maar dan hoort hij dingen over Sydney die hij niet wist en dat zet zijn leven nog meer op z'n kop.
De eerste twee hoofdstukken zorgen voor enige verwarring. Het eerste hoofdstuk wordt verteld vanuit het perspectief van Joan in een ik-vorm. Het tweede hoofdstuk lijkt daar totaal niet op aan te sluiten, omdat het wordt verteld vanuit het perspectief van Gavin, maar ook in ik-vorm zonder enige aanwijzing in die richting. Pas in het derde en vierde hoofdstuk wordt duidelijk dat er wordt afgewisseld tussen deze twee personages, terwijl de verhaallijn gewoon doorloopt. Eenmaal gewend aan deze manier van schrijven gaat het lezen beter, maar de verwarring blijft gedurende het boek de kop opsteken. Toch be√Ønvloedt dat het verhaal niet, het boeit vanaf het begin en brengt zo veel naar boven dat de verwarring op de koop toe kan worden genomen.
Val Emmich weet zijn personages goed uit te werken, met name Joan en Gavin krijgen met elk hoofdstuk een duidelijker karakter. Als lezer leer je meer over hun leven, hun gedachten en wensen. Joan tobt met het feit dat ze niets kan vergeten, maar is bang dat men haar vergeet, Gavin realiseert zich dat hij niet alles wist van zijn levenspartner en moet onder ogen zien hoe Sydney zijn eigen keuzes maakte. De combinatie van Gavin en Joan samen is bijzonder, ze blijken elkaar goed aan te vullen. Joan groeit en is behoorlijk ondernemendvoor haar tien jaar en Gavin leert omgaan met zijn verlies en uit te kijken naar de toekomst, hoe onzeker die ook is.
Muziek speelt een grote rol in dit boek. Naast de vele verwijzingen naar de Beatles is in dit verhaal duidelijk terug te vinden dat de auteur zelf singer-songwriter is. De wijze waarop een lied tot stand komt, het schrijven van de tekst en het vinden van de juiste melodie en begeleiding van instrumenten, tot en met het opnemen en het mixen is geheel opgenomen in het verhaal. Het lied dat Gavin en Joan samen schrijven is te beluisteren op de site van Val Emmich, het luisteren na het lezen maakt het verhaal helemaal af.
Vergeet me niet is een bijzonder mooie roman vol diversiteit en muziek, maar de kracht van het boek ligt toch echt in de vriendschappen en relaties. Het laat zien hoe belangrijk familie en vrienden zijn en dat de angst om vergeten te worden door het samenzijn ineens niet meer bestaat.