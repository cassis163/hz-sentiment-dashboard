Hier is het zoveelste boek dat gaat over een jacht op een verloren gewaand relikwie. Religie is blijkbaar nog steeds in. Bill Napier doet zijn duit in het zakje met een zoektocht naar het kruis waaraan Jezus 2000 geleden gekruisigd werd, ten minste, naar het gedeelte daarvan dat de eeuwen doorstaan zou hebben. De jacht wordt geleid door Harry Blake, een boekhandelaar die gespecialiseerd is in antiquariaat. Een opdrachtgever laat hem een zestiende eeuws document zien, dat de speurtocht in gang zet. Dat er veel op het spel staat, blijkt als iemand bereid is 100.000 pond ervoor te betalen Ã©n als de opdrachtgever en eigenaar vermoord wordt.

Het zestiende eeuwse document is een soort scheepsjournaal, geschreven door James Ogilvy. In het boek van Napier wordt afwisselend de zoektocht van Blake en de reis van Ogilvy naar de nieuwe wereld beschreven. De uitgever heeft beide verhaallijnen een eigen lettertype meegegeven, wat een minder gelukkige keus is. Het lettertype dat voor Ogilvy's avonturen is gebruikt, is minder prettig om te lezen.

Napier zelf maakt in het begin geen sterke indruk. Al op de eerste pagina switcht hij zonder aanwijsbare reden van de derde persoon ("Een schaduw flitst over de man heen") over naar de ikpersoon ("Heftig geklapwiek achter mij..."). Op andere plekken in het boek schakelt hij abrupt van de verleden tijd op de tegenwoordige tijd over. Hij gebruikt de tegenwoordige tijd meestal in situaties die spanning moeten oproepen, maar niet altijd. Het eerste hoofdstuk bestaat eigenlijk uit twee vooruitblikken en had naar mijn mening beter als een proloog neergezet kunnen worden.

Erg sterk is Beeldenstorm niet. Veel hangt samen met het feit of je als lezer kunt geloven dat de wens om een stuk van het kruis te bezitten tot moord (en veel meer dan moord; maar dat kan ik niet vermelden zonder teveel weg te geven) motiveren kan. Bovendien is niet elk personage even goed neergezet. Hoofdpersoon Harry Blake blijft voor mij een tweedimensionaal figuur. Feitelijk is het scheepsjournaal van Ogilvy dat vooral boeit, hoewel ik ook mijn vraagtekens plaats bij sommige plotontwikkelingen. Beeldenstorm steekt daarom niet boven de middenmoot uit.