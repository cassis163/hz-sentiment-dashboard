Dit is een heerlijk dik boek, waar je een paar uur ondergedompeld wordt in een meeslepend verhaal. Robert Langdon is weer de held in dit verhaal. Hij raakt verwikkeld in een spannend avontuur, doordat een goede vriend van hem vrij in het begin van het boek vermoord wordt. Er begint een zoektocht, met veel intriges en verhaallijnen in Barcelona. Een aanrader is om af en toe even te googlen op de plaatsen en kunst die in het boek genoemd worden, zo gaat het verhaal nog meer leven. Ik had het geluk vooraf een uitleg over de gebruikte kunst te krijgen, dit voegt zeker wat toe. Robert werkt samen met een mooie vrouw, de toekomstige kroonprinses van Spanje. Dit gegeven zorgt voor extra ontwikkelingen. Er spelen meerdere lijnen door elkaar, die op een knappe wijze vervlochten zijn. Je blijft als lezer steeds weer gissen hoe het zit. Langzaam aan wordt toewerkt naar ‘het mysterie’ waar het allemaal om draait… Omdat het zo’n lekker lang verhaal is, wordt de spanning goed opgebouwd. Minpuntje vond ik zelf dat de uiteindelijke onthulling van dit mysterie bijna een anticlimax was. Je leeft zolang toe naar de onthulling en die wordt als zo ‘bijzonder’ gebracht, dat de werkelijke onthulling me tegenviel. Maar dit is natuurlijk persoonlijk. Het verhaal zelf is dan nog niet afgelopen en krijgt nog een, voor sommige lezers misschien, verrassende ontknoping. Zelf vermoedde ik dit al wel, maar gaandeweg het verhaal was me dit ook weer ontschoten. Al met al een boek wat zeker de moeite waard is van het lezen en je heerlijk meevoert in een spannend verhaal.