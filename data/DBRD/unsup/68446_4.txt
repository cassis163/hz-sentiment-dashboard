Redacteur Greer Hendricks en haar vriendin, auteur Sara Pekkanen, besloten hun krachten te bundelen en hieruit kwam The Wife between Us. Het boek neemt ons mee naar New York, waar Vanessa Thompson net van haar man Richard is gescheiden. Ze woont bij haar tante en heeft een baantje bij Saks, waar ze veelvuldig te laat komt omdat ze slapeloze nachten heeft van haar ex. Op een dag is ze aan het werk en komt ze een oude, gemeenschappelijke vriendin van Richard en haar tegen, die haar vertelt dat Richard verloofd is met een nieuwe meid. Haar invalster...

Deze samenwerking is een uitstekende zet geweest van de dames, want we krijgen een sappig verhaal vol onverwachte twists die ervoor zorgen dat je het boek in één ruk uit wil lezen. Een thriller zou ik het niet noemen, wellicht is een spannende roman met een psychologisch tintje een betere verwoording.

De authentieke karaktereigenschappen die geschetst worden zorgen ervoor dat je in het verhaal wordt gezogen en het boek nauwelijks weg wil leggen. Constant is de drang aanwezig die wil weten hoe het afloopt. De personages zijn erg goed neergezet en doordat het verhaal wisselt tussen vroegere gebeurtenissen en het heden, kun je eigenlijk geen betere uitdieping in de karakters krijgen.

De auteurs hebben een paar leuke verrassingen in hun boek gezet, die je echt even na laten denken en zelfs misschien terug zullen laten bladeren. Grote 'WHATTHAF...'- factor! Wat was dit een genot om te lezen! 4,5 dikke sterren.