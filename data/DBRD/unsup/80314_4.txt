Een debuut, eentje dat helemaal oké is. Clare Mackintosh heeft dit boek vanuit haar eigen ervaringen als rechercheur bij het politiekorps van Oxford geschreven. Een zaak van een doodgereden jongen met vluchtmisdrijf speelde in haar begin jaren op de achtergrond en maakte zo een indruk dat het meteen de inspiratie voor haar eerste boek werd.
Het boek heeft twee delen. In deel 1 krijg je afwisselend het wedervaren en de vlucht van Jenna te lezen en de ontwikkeling van het onderzoek van Ray en Kate. Ray heeft daarnaast ook nog wat huiselijke problemen. Dit deel leest op het gemak, traag maar toch vlot. Er gebeurt niet zo veel en het heeft een hoog roman gehalte. Pal aan het eind van dit deel is er dan een plotwending die heel erg verrast. Je hebt de neiging om terug te bladeren om te zien of dit wel juist is, zo onverwacht is het.
Vanaf deel 2 wordt het spannend. Er komt een invalshoek bij waarmee de hoofdstukken afgewisseld worden. Hiermee wordt het echter wel ongeveer duidelijk in welke richting de plot gaat evolueren. Maar de schrijfster houdt de spanning er goed in en weet de lezer toch nog te verrassen op tijd en stond.
Mackintosh heeft mooie personages maar ze zijn uitgediept op slechts bepaalde stereotype karaktertrekken. Jenna is een dramatisch persoon en dat wordt net iets teveel beschreven. Maar verder is het wel oké.
Al bij al is dit een zeer goed debuut, alhoewel ik denk dat het vooral een vrouwelijk publiek zal aanspreken. Het leest vlot en vanaf deel twee is het spannend ook al blinkt het niet uit in originaliteit. Wat wel zeker origineel is, zijn de zeer verrassende plotwendingen, knap gedaan.