Kell, een Antari uit het magische Rode Londen, kan door middel van voorwerpen uit andere Londens door onzichtbare magische deuren van de ene stad naar de andere reizen. Hij brengt op deze wijze boodschappen over tussen de verschillende heersers.
Ooit heeft er ook een Zwart Londen bestaan, maar men spreekt hier niet over en sommige denken zelfs dat het eigenlijk een afschrikwekkend sprookje is.
Kell heeft altijd al interesse gehad voor voorwerpen uit de andere Londens alhoewel dit verboden is.
In Grijs Londen loopt hij zakkenroller Lila tegen het lijf en door onvoorzichtig gedrag van Kellâ€™s kant neemt hij vanuit Wit Londen het kwaad met zich mee. Een kwaad dat niet had horen te bestaan.
Dit is het begin van een strijd tussen de verschillende Londens en de strijd rondom macht en magie.

In dit eerste deel van de serie maak je kennis met de verschillende Londens, de mensen die daar wonen en hun leefwijze.
Het verhaal wordt afwisselend verteld uit verschillende hoofdpersonen, maar de grootste gedeelten lees je vanuit Kell en Lila.
Beide vind ik sterke personages alhoewel ik mijzelf het meest aangetrokken voelde tot Lila. Een personage dat niet alleen dapper is, maar ook haar fouten heeft die haar maken tot wie zij is. Zij maakt bepaalde keuzes in het verhaal en gaandeweg het verhaal leer je haar en haar beweegredenen beter kennen.
Kell vond ik een interessant personage door de Antari magie die hij beheerst, maar ik twijfel nog of ik hem zie als een hoofdpersoon. Hij voelde voor mij in dit verhaal meer als een rode draad alhoewel hij een volledig aandeel in het verhaal heeft.
Verder ben ik zeer gecharmeerd van het personage van prins Rhy. Hij heeft voor mij een absolute toevoeging aan het verhaal en het zou mij niets verbazen als zijn rol in de volgende boeken groter is.
De bad characters in dit boek zijn naar mijn mening briljant omschreven. Ze bezitten een duivels karakter dat de duistere kant in dit verhaal ook daadwerkelijk duister maakt. Een mooi balans tussen goed en kwaad.

Het verhaal was voor mij direct magisch. Te beginnen met de jas van Kell. Het boek had voor mij niet beter kunnen beginnen. Je wordt meegenomen in een avontuur dat zich afspeelt in verschillende werelden met hun eigen karakteristieke kenmerken en volken. Je reist mee met de hoofdpersonen van de ene naar de andere wereld en zo krijg je van elke wereld iets mee. Achtergrond informatie is dus absoluut voldoende en het plot en de opbouw waren goed in elkaar gezet evenals de opbouw van de spanning.
Er zit een open einde in het verhaal al voelde dit voor mij niet perse zo.

De schrijfstijl was absoluut prettig met voldoende dynamiek met de verschillende gebeurtenissen. Dat maakte het voor mij lekker leesbaar.
Ik zat vanaf pagina 1 al in het verhaal en dat is tot het einde toe zo gebleven.

Als conclusie kan ik dan ook niets anders meer zeggen dan dat V.E. Schwab een prachtig fantastyverhaal heeft geschreven in een unieke en nog onbekende wereld, waar enerzijds magie letterlijk magisch is maar waar ook duisternis bestaat, en waarvan het laatste mij zeker de volgende boeken wil laten lezen!
Ik hoop dat de uitgeverij al bezig is met het binnenhalen van de vertaling, want ik kan niet wachten!