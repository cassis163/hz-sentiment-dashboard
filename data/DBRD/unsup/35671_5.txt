Het lichaam van een verdwenen studente wordt gevonden in een vuilcontainer. Een afschuwelijk einde voor een jonge vrouw, maar dat is nog niets vergeleken met de horror die zij heeft moeten doormaken in haar laatste uren: gedrogeerd en gemarteld voor het plezier van een online publiek van zieke sadisten.
Rechercheur Manny Alvarez en de jonge, ambitieuze assistent officier van justitie Daria DeBianchi moeten samenwerken om de zaak op te lossen. Hun onderzoek legt een nieuw patroon bloot tussen een verbijsterend aantal onopgeloste moorden en vermissingen door het hele land - en hun enige aanwijzing is de getuigenis van veroordeelde seriemoordenaar William Bantling. Hij is persoonlijk bekend met de gruwelijke praktijken van de organisatie achter deze misdaden. Bantlings informatie is te koop: hij wil zijn terdoodveroordeling ongedaan gemaakt zien. Maar voor Manny en Daria is dit pas het begin van de nachtmerrie, en wat betekent dit voor officier van justitie C.J. Townsend?

Bij het zoeken naar boeken van deze schrijfster kwam ik erachter dat dit de derde van een driedelige serie is. Ik moet zeggen dat die bij de bibliotheken niet te vinden waren maar alleen als e-books. Ik besloot het te laten voor wat het is en ik heb deze op zichzelf staand gelezen. Dat was prima te doen! In de eerste instantie sprak het me niet aan omdat ik het gevoel had dat ik een boek over alleen rechtszaken te pakken had. Niets was minder waar. Met de mooie personages werd de spanning opgebouwd tot bijna ondraaglijk tot het boek uit moest! Ik heb ervan genoten! Intussen meerdere boeken van haar hand gevonden die ik graag ga lezen!