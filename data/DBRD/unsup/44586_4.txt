Voor het eerst laat Soetewey een hoofdpersonage opnieuw opdraven in zijn nieuwe boek.
Journalist Matthias De Wolf kennen we nog van “Bewijs het maar”, boek waar in “Terecht” ook vaak wordt naar gerefereerd.
Matthias is in “Terecht” nog steeds journalist en ontvangt in zijn brievenbus een USB-stick. Ondanks het verbod om de inhoud kenbaar te maken bij de politie, brengt hij de USB-stick toch naar de politie en gaan de poppen aan het dansen.
Op de USB stick staat een filmpje waar een onbekend iemand wordt vermoord.
Matthias wil niets te maken hebben met de moord op het filmpje, maar willen of niet, hij zit tot over zijn oren verstrikt in het web van de onbekende moordenaar.
De politie en de Staatsveiligheid interpelleren Matthias over het filmpje en zijn boek “Bewijs het maar” en zetten hem vervolgens onder druk om alles stil te houden en niets te publiceren op geen enkel wijze, zoniet staan ze niet in voor de gevolgen.
Vervolgens komt een priester – met een dubbele agenda blijkt later – Matthias ervan inlichten dat hij van de moordenaar de biecht heeft afgenomen.
Deze moordenaar eist via de priester dat Matthias alles in de media brengt en kenbaar maakt bij het grote publiek.
Matthias verkeert in dubio.
Matthias’ saaie leven, krijgt een drive wanneer hij op de housewarming party van zijn buurvrouw Vera, verliefd wordt op diens vriendin Christine.
Zijn liefde en aandacht lijkt Christine erg te waarderen, doch loopt aanvankelijk niet van een leien dakje.
Het wederzijds respect en de gevoelens die spelen worden door de auteur mooi verwoord.
Rudy Soetewey weet de lezer van begin af aan te boeien en mee te nemen in het verhaal.
De verschillende verhaallijnen leiden naar een verrassende plot met tussendoor aandacht voor gruwelijke feiten, aandacht voor de macht van de rijken, aandacht voor de minachting voor de gewone man en vrouw in de straat, aandacht voor de straffeloosheid van machtige personen in de maatschappij en de bescherming die zij van hogerhand krijgen,…
Door de ogen van Matthias worden we ook geconfronteerd met tal van maatschappelijke problemen en ongerijmdheden, zoals de plaats van de vrouw in de maatschappij, …
Matthias neemt uiteindelijk een beslissing, en van dat punt af wordt de titel van het boek duidelijk.

Rudy Soetewey heeft opnieuw een spannende maatschappij kritische en literaire thriller geschreven.
Met zijn fijn en vlot taalgebruik weet hij de lezer te boeien en te bekoren.
Hij verstaat de kunt als geen ander om de juiste verhouding te vinden tussen spanning en maatschappelijke thema’s. deze laatste weet hij duidelijk maar toch subtiel weer te geven.
Ik ben benieuwd of Matthias De Wolf in zijn volgende boek opnieuw een prominente rol zal krijgen. Het lijkt me alleszins een leuk gegeven om die weg verder te bewandelen.