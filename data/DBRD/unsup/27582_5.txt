Van sommige boeken zou je wel eens willen dat er geen eind aan komt…PAAZ is er zo eentje! Wat een fantastisch boek is dit zeg. Werkelijk adembenemend emotioneel op sommige momenten maar ook zeer geregeld biggelen de tranen van het lachen over je wangen. ‘Een echte Kerstboom heeft ballen!’, hoe kom je er op. En dit is maar een van de weinige hilarische stukjes die er in staan. Het evenwicht is duidelijk gevonden in het weergeven van haar periode op de PAAZ. Waarom ze daar zat, waarom andere mensen daar zitten en hoe ze omgaat met haar emoties en gedachten. De boodschap die ze over heeft willen brengen is echter zo goed geslaagd, dat het ineens ‘eenzaam’ voelde toen het boek uit was. Op de een of andere manier ben ik van de hoofdpersoon gaan ‘houden’ als ware het een zeer goede vriend.

Het leven op de PAAZ lijkt voor Emma zoiets warms met zich mee te hebben gebracht dat ik niet zeker weet of het leven op de PAAZ of uit de PAAZ haar meer voldoening zal geven. Uiteraard hoop ik op het laatste. Voor mij is PAAZ een pareltje in haar eigen soort en ik kan iedereen die zich enigszins kan vereenzelvigen met haar gevoelens dit boek dan ook van harte aanraden. Echt een topper van Myrthe van der Meer. Hij krijgt een speciaal plekje in de boekenkast in ieder geval!