Petra Kruijt heeft een lekker leesbaar boek geschreven over twee zussen, Susan en Lisan, en hun weg naar volwassen worden. Susan laat baan, vriend en familie achter en vertrekt halsoverkop naar San Francisco. Lisan mag het appartement van haar zus huren en wordt aangenomen voor de vacature die is ontstaan door Susans vertrek.
Waar Susan zich in CaliforniÃ« in het avontuur stort en zichzelf op een heel andere manier leert kennen, overheerst bij Lisan aanvankelijk vooral de onzekerheid en het opkijken naar haar grote zus, die in haar ogen alles beter doet dan zijzelf. Beide komen op een kruispunt in hun leven te staan waar een keuze gemaakt moet worden.
Het boek leest lekker weg. Vlot bouwt de schrijfster het avontuurlijke verhaal uit. De hoofdstukken zijn ingedeeld naar de maanden die het verhaal bestrijkt en krijgen ieder een titel mee die, niet bijster origineel maar wel leuk, afkomstig is van een song.
Kruijt laat de zussen afwisselend hun verhaal doen, wat een overzichtelijke verteltrant oplevert. Wel hadden beide karakters veel meer ieder een eigen stijl van vertellen kunnen hebben, wat mij betreft. De verschillen tussen de zussen komen zo niet goed uit de verf.
Het boek is vooral heerlijk leesvoer voor jonge vrouwen, die zich kunnen herkennen in de zussen en de dilemma's waar zij voor komen te staan. Aanradertje.