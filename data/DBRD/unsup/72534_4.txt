Denk je bij het woord ‘managementboek’ ook: “Dat is saai en niets voor mij?”
Stel dan je mening maar even bij!
Sommige managementboeken behandelen immers boeiende thema’s die voor iedereen interessant zijn.
Neem nu bijvoorbeeld ‘Het Groot Complimentenboek’.
Dat heeft als uitgangspunt – hoe kan het ook anders – het geven van complimenten.
Geef jij vaak complimenten thuis en/of op het werk? En hoe reageer je als je er zelf krijgt? Vind je elk compliment geslaagd?

VOOR HET LEZEN

Het geven van complimenten is een soort 2e natuur bij mij. Vaak merk ik echter dat mensen verbaasd zijn als je hen een compliment geeft. Nochtans ben ik van mening dat het leven zoveel mooier zou zijn mocht iedereen wat meer complimenten geven!

Het was dan ook een aangename verrassing dat dit thema, dat mij nauw aan het hart ligt, het uitgangspunt vormt van een origineel managementboek.

Hoewel ik er naar uitkeek om ‘Het Groot Complimentenboek’ te lezen, vroeg ik mij wel af: Wat kan je daar allemaal over zeggen? En vooral: kan je daar een heel boek mee vullen?
De antwoorden daarop zijn ‘veel’ en ‘ja’.
Dat de auteurs Frank van Marwijk en Hans Poortvliet erin geslaagd zijn om het thema ‘compliment’ vanuit elke mogelijke invalshoek te benaderen, kan je hieronder lezen:

OPBOUW VAN HET BOEK

Het boek is opgebouwd uit 14 hoofdstukken waarin telkens een ander aspect wordt toegelicht.
Zo kom je in hoofdstuk 1 te weten dat er vier vormen van de basisbehoefte ‘erkenning’ bestaan, namelijk gezien worden, erbij horen, onderscheidend zijn en gewaardeerd worden.
Aangezien die laatste vorm nauw samenhangt met het geven van complimenten, ga je daar in hoofdstuk 2 verder op in.
Heb jij, net zoals veel mensen, moeite met het maken van een compliment? Dan leer je in hoofdstuk 3 wat daar de oorzaak van is.
Dat het geven van een goed compliment niet altijd even eenvoudig is, dat wordt duidelijk in hoofdstuk 4, waarin een hele reeks van fouten en valkuilen besproken wordt.
Hoe het dan wel moet? Dat lees je in de tips uit hoofdstuk 5.
Een compliment is de positieve tegenhanger van kritiek. Over de verschillen tussen beiden wordt ingegaan in hoofdstuk 6.
Op veel werkvloeren is er een ware afbrandcultuur waarbij werknemers elkaar onderlinge verwijten maken. Leer in hoofdstuk 7 hoe je die kunt veranderen in een complimentencultuur waardoor de sfeer er aanzienlijk op vooruitgaat.
Hierop aansluitend kan je je misschien de vraag stellen in hoeverre het geven van complimenten dan eigenlijk een vorm van manipulatie is. Hoofdstuk 8 biedt hier het antwoord op.
Vis jij soms zelf ook naar complimentjes? Daar is niets mis mee. Meer hierover lees je in hoofdstuk 9.
Daden zeggen meer dan woorden. Zo ook bij het geven van complimenten. In hoofdstuk 10 wordt er stilgestaan bij het belang van non-verbale communicatie.
Hoofdstuk 11 leert ons dat we niet enkel anderen, maar ook onszelf regelmatig een compliment mogen geven.
Veel mensen hebben het moeilijk om een compliment in ontvangst te nemen. Hoe dit komt en wat je eraan kan doen, dat staat beschreven in hoofdstuk 12.
Tegen het einde van het boek heb je al heel wat geleerd over het geven van complimenten en wil je de theorie omzetten naar de praktijk. Daarom wordt er in hoofdstuk 13 ingegaan op speciale redenen en momenten voor het uitdelen van complimenten.
Zeg jij regelmatig dankjewel? Wat is het effect hiervan en wanneer doe je dit? Als originele vorm van dankwoord lees je in deze afsluiter wordt er in het laatste hoofdstuk dieper ingegaan op het bedankje.

EINDOORDEEL

Het eerste wat opvalt als je dit boek in handen hebt, is de originele vormgeving.
Geen saaie doorlopende teksten, maar wel duidelijk uitgelegde theorie die doorspekt is met vele foto’s, quotes en gekleurde kadertjes waarin telkens leuke weetjes of voorbeelden van mooiste complimenten aangehaald worden. Dit zorgt voor een afwisselende en ontspannende leeservaring.
Wil je dit zelf beoordelen? Neem dan eens een kijkje naar de preview! Deze vind je terug op de website die rond het boek opgebouwd werd: http://www.complimentenboek.nl/
Klik op ‘bekijk de preview’ onder het icoontje met de boekcover.

Heb je het wat moeilijker met het geven of ontvangen van complimenten? En ben je benieuwd hoe je daar verandering kan in brengen? Dan bevat dit boek heel wat interessante informatie.
Is het geven van (goede) complimenten als een 2e natuur voor je? Dan zal je misschien niet zo veel nieuws lezen. Toch vormt dit boek dan een aangenaam feest van herkenning en een bevestiging van het feit dat je juist bezig bent.

Hoewel het een ‘managementboek’ is, ben ik ervan overtuigd dat dit boek voor iedereen geschikt is, ongeacht of je nu een managementpositie bekleedt of niet.
Want zeg nou zelf: zou het leven niet veel mooier zijn mochten we met z’n allen wat meer complimenten geven?

Tenslotte wil ik jou, lezer van deze recensie, bedanken voor je aandacht ;-)
En een speciaal woordje van dank gaat ook uit naar Frank van Marwijk en Hans Poortvliet om dit belangrijke thema op een boeiende manier uit te werken en via dit boek onder de aandacht te brengen van zo veel mogelijk mensen :-)

DISCLAIMER
Met dank aan uitgeverij Haystack voor het beschikbaar stellen van het boek.
Bovenstaande recensie bevat uitsluitend mijn persoonlijke en eerlijke mening.