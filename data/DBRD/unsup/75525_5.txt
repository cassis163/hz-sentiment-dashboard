‘Lang, lang geleden, hier ver vandaan, werd eens een jongen geboren en zijn ouders noemden hem Thé Tjong-Khing. Tjong-Khing kan goed tekenen en hij besloot dat het weer eens tijd was om bestaande sprookjes opnieuw te vertellen en her en der wat aan te vullen of te veranderen. Bij het navertellen van bekende en minder bekende sprookjes kwam ook dit keer weer zijn tekentalent goed van pas…...’

In deze nieuwe bundel van De sprookjesverteller komen de verhalen uit meerdere Europese landen en zelfs uit het oude Perzië en Japan. Er zijn overeenkomsten in de sprookjes. In alle landen zijn er hoepelrokken, slechteriken, monsters of stiefmoeders. Een uitzondering lezen we glimlachend onderaan het sprookje over Prinses Hase uit Japan, daar worden Hase en de nieuwe moeder dikste vriendinnen.

Een bekend sprookje wordt afgewisseld met een onbekender sprookje. We lezen over dieren in de hoofdrol, een jongen met een dier of alleen meisjes als hoofdpersonen. Bijv. De drie biggetjes uit Engeland, Rosa uit Zweden, Joris en de draak uit Afrika of Klein-Azië of Rafelkap uit Noorwegen. Ja, sprookjes van overal.

Ieder sprookje bevat een moraal, bijv. dapper zijn of tevreden zijn met wat je hebt. In begrijpelijke en directe woorden wordt met humor een verhaal verteld. De manier van schrijven maakt dat je als jonge of oudere lezer af en toe moet grinniken. De auteur heeft aan het eind van de dertien sprookjes een regel toegevoegd waardoor het sprookje wordt gerelativeerd en interactie kan ontstaan. De bijpassende illustraties zijn een plezier om naar te kijken. Voorlezen uit dit deel van De sprookjesverteller vanaf ong. 5 jaar.

De veelzijdige talenten van de gerenommeerde Thé Tjong-Khing komen in deze zeer verzorgde bundel, zelfs met leeslint, weer goed tot uiting. De vlotte schrijfwijze, de goede typografie, de bladspiegel en de grotere en kleinere illustraties maken voor jong en oud het voorleesfeest compleet!

‘..…. en met dit prachtige en vermakelijke boek in ons midden leven wij nog lang en gelukkig.’