Auteur
Joanne Carlton is het alter ego van Sandra J. Paul, ongetwijfeld gekend van De eilanden – serie en de Azerty moorden.
Sinds kort is zij dus ook begonnen met Engelstalige boeken en dit is haar debuut.

Het verhaal
“Als het leven ons zo hard aanpakt, moet het toch nog wat betekenis hebben. Op een of andere manier moet het positief eindigen. Ik kan niet zomaar afwachten en toekijken en bidden dat onze tijd samen nog wat langer mag zijn. Dat heeft geen nut. Het gaat niet over de kwantiteit in uren en dagen, maar over de kwaliteit ervan.”

Sam en Jasper zijn beste vrienden. Zij is een intellectuele meid, hij is een hardwerkende student. Jasper heeft een geheime droom dat hij bewust opzij schuift om een andere carrière te volgen en zo in de voetstappen te kunnen wandelen van zijn vader, die een bloeiende zaak in architectuur heeft.
Als Jasper op een dag doodziek blijkt te zijn en hij het einde van zijn leven ziet naderen, verandert de toekomst voor zowel Sam en Jasper. Aan de hand van zijn bucketlist beslissen ze een gewaagde trip te ondernemen om zijn grootste droom waar te maken.
Met het risico van zijn slechte gezondheid laten ze iedereen achter dat hen dierbaar is en stellen ze alles in het werk om dit avontuur tot een goed einde te brengen.
“Daarin verschillen wij enorm. Jasper twijfelt over elk detail in zijn leven, terwijl ik iemand ben die najaagt wat ze wil. Hij is te bang, terwijl ik geen angsten ken.”

Mijn mening
De eerste paar hoofdstukken ervaarde ik al een rustige inleiding. Omdat ik thrillers gewend ben moest ik af en toe even doorzetten, maar dat ging me nog goed af. De nieuwsgierigheid naar de combinatie van zijn ziekte en toekomstplannen, alsook het verschillende karakter van de twee vrienden maakten het zeer gemakkelijk om verder te lezen.
De schrijfster hield een mooie balans vast doorheen het verhaal, ik heb gelachen, gehuild, gevloekt en moest af en toe naar adem happen.
De intense vriendschap die Sam en Jasper hebben maakt dit een zeer mooi feelgood boek.
Ik trok zelf ook enkele belangrijke lessen uit het boek, die ik zal blijven koesteren.
Voor verhaal, personages en schrijfstijl krijgt dit boek van mij 4,5 sterren!