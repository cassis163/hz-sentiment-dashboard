Ik heb Pas op: breekbaar mogen lezen voor de Hebban Leesclub. Allereerst sprak het boek me erg aan, omdat het een YA boek is. De cover en de titel maakten mij nieuwsgierig naar het verhaal.
Het boek lijkt op de tv-serie Gossip Girl, omdat de rijke privéschool Waverly centraal staat met haar rijke studenten, die allemaal geheimen hebben en hoger op de ladder proberen te komen. Centraal staan Kate en Olivia. Het doel van Kate is de beste vriendin worden van de populaire Olivia, die ervoor kan zorgen dat Kate uiteindelijk op Yale kan komen. Kate is manipulatief en leugenachtig. Ze heeft een zware jeugd gehad, waarbij haar vader haar bijna vermoordt had. Olivia lijkt de ideale studente en dochter te zijn. Maar schijn bedriegt. Olivia hecht een grote waarde aan de vriendschap van Kate, omdat ze zich minder eenzaam voelt. Alles verandert wanneer de knappe Mark Redkin de nieuwe sponsorwerver wordt. Mark blijkt een compleet ander persoon te zijn dan hij zich voordoet.
Kate en Olivia maken een verandering door in het verhaal. Aan het begin is Kate egoïstisch en denkt ze alleen maar aan haar einddoel. Ze denkt niet aan de gevoelens van anderen. Hier komt een verandering in als Mark Olivia in haar macht heeft en haar langzamerhand ruïneert. Kate probeert Mark te ontmaskeren en zo Olivia te redden. Door deze ontwikkeling wordt de ‘neppe’ vriendschap tussen Kate en Olivia ware vriendschap. Olivia heeft in de buitenwereld altijd een masker op, maar door Kate weet ze wat ware vriendschap is en hoeft ze zich niet anders voor te doen.
Het verhaal is geschreven vanuit verschillende perspectieven, zodat ik als lezer steeds vanuit twee gezichtspunten lees en ik ook de gevoelens en gedachtes van Kate en Olivia weet. De flashbacks zorgen ervoor dat ik als lezer langzamerhand achter het verhaal van Kate en Olivia kom, waardoor alles klopt.
De auteur heeft ervoor gekozen om het verhaal een open einde te geven. Ik als lezer wilde weten wat er verder gaat gebeuren met Kate en Olivia (in mijn ogen een pluspunt voor de auteur). Ik zou graag een tweede deel willen lezen (als die er komt). Een minpunt voor mij is de schrijfstijl. Ik vond het niet fijn om korte zinnen te lezen. Korte zinnen zijn oké, maar die moeten wel afgewisseld worden met lange zinnen.
Kortom dit is spannend verhaal met een geweldige ontknoping. Een verhaal over sterke vrouwen met een Gossip-Girl randje. Het verhaal krijgt van mij vier sterren.