Karin Slaughter schrijft sinds 2001 zowat jaarlijks een boek en ze is hiermee niet weg te denken uit de bestsellerlijsten. 'Koningin van de suspense' is de titel die ze internationaal verwierf.
Triptiek is het eerste boek met Will Trent en Angie Polaski in de Atlanta-reeks. Versplinterd is het tweede in deze reeks en meteen de laatste want in 2009 heeft ze de personen van deze reeks met die uit de Grant County-reeks samengevoegd.
Slaughter werkt haar personages heel erg goed uit, aangezien ze terugkomen heeft ze hier ook alle tijd voor. Ze hebben allen een toch wel zwaar verleden en dat schetst ze op een gedegen manier. In dit eerste boek legt ze de basis die ze in boek twee verder uitdiept. Aangezien ik dit boek al eerder had gelezen had ik voorkennis en ik moet zeggen dat dit wel aangenaam was.
Alle situaties, gesprekken, gebeurtenissen voelen ook zeer levensecht en natuurlijk aan. Ook al zijn de verschillende maatschappelijk milieus niet dadelijk gelijkaardig aan die van de lezer, toch zijn ze zo goed beschreven dat je je er volledig kunt in verplaatsen. Je ziet alles z√≥ voor je, je proeft en ruikt het zelfs bijna. Leuk om te lezen was zo bijvoorbeeld hoe Will Trent de hoede krijgt over de hond van zijn zieke buurvrouw, een chihuahua die luistert naar de naam Betty. Zo brengt Slaughter humor in haar boeken. Ook de conversaties en rake observaties durven al eens op de lachspieren werken.
Maar bovenal heeft ze hier een schitterende plot bedacht. Het zit ongelooflijk knap in elkaar. Verrassend, origineel en bovenal spannend. Dit laatste kan je niet van al haar boeken zeggen, maar hier wel. Alhoewel de eerste twee delen van het boek, bijna goed voor de helft van het aantal bladzijden, dit niet zijn in de klassieke zin van spannend, word je absoluut gedreven om toch snel verder te lezen. Het verhaal sleept je ontegenzeggelijk mee.
Ik kan niet anders zeggen dan dat dit een top boek is. Karin Slaughter is top!