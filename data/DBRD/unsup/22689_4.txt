Om maar met de deur in huis te vallen: Sneeuwstorm is een heel goed boek. Het heeft alles wat een goed misdaadverhaal nodig heeft: spanning, mysterie, avontuur en goede plotwendingen. Daarnaast is het goed geschreven. Met vaart, een vleugje humor, goede dialogen, mooie beschrijvingen van de stad Oslo en andere Noorse gebieden, maar vooral met geloofwaardige karakters. Sommige uitgesproken, sommige wat vlakker. Maar allemaal even voorstelbaar. De hoogste beoordeling dan maar? Hoewel aarzelend: toch net niet.
Sneeuwstorm begint geweldig. De spanning zit er vrijwel vanaf de eerste bladzijde in. En het wordt al snel nog spannender, mysterieus zelfs en beangstigend. En het fantastische is dat Nesbø deze ongebreidelde spanning en angst lang weet vast te houden, dusdanig dat je het boek nauwelijks weg kunt en wilt leggen. Je wilt weten wat achter de moorden zit. Wie, hoe en waarom. Dat je meegesleept wordt in het willen weten en meegesleept wordt in de angst die sommige momenten zelfs bijna voelbaar is. Een schrijver die dit voor elkaar weet te brengen behoort tot de top. En Nesbø brengt het voor elkaar in Sneeuwstorm. Tot driekwart van het boek. Dan is het ineens over. De spanning verbleekt, de angst verdwijnt, het mysterie is opgelost en er wordt vliegensvlug overgegaan tot het oppakken van de moordenaar. En voor al het onbehaaglijke komt actie in de plaats. Goede actie, dat wel. Spannend ook. Maar het kan niet verhullen dat na driekwart boek met beklemmende en angstaanjagende gebeurtenissen de actie enigszins als een anticlimax overkomt. En al die spannende actie kan niet verhullen dat er hier en daar wat losse eindjes overblijven. Dat de oplossing van het raadsel misschien net iets te veel voor de hand ligt. Of misschien wel net iets te ver gezocht. Voor een boek, voor een verhaal wat zo lang op zon hoog niveau wordt verteld is dat jammer. Maar toch, op de allerlaatste pagina, in de allerlaatste alinea weet Nesbø het onbehagelijke terug te laten komen en sluit het einde alsnog perfect aan bij de driekwart van het boek waar beklemming de hoofdrol speelt.
Sneeuwstorm is een heel goed boek. Het is nu wachten op een absolute top-thriller van Nesbø. Want volgens mij heeft hij alles in huis om ook dat te kunnen.