Milou van der Will heeft wel iets met seksueel getinte misdaden. Voor haar thrillerdebuut Rood licht, dat gaat over loverboy praktijken, liet ze zich informeren door slachtoffers, politie en hulpverleners.
Haar tweede boek snijdt het pedofilie probleem en alle bijkomende randverschijnselen aan. In mijn bloed is de titel van het verhaal en het wordt gebracht als een Benthe Berg thriller wat impliceert dat er nog meer gaan verschijnen.

Misdaadjournaliste Benthe Berg heeft een interview met de van moord verdachte Stefan van Weezel. Hij wordt verdacht van 5 moorden op prostituees, een cold case waar nooit een verdachte voor is opgepakt. Als het artikel in De Vrije Pers verschijnt, zal Van Weezel worden gearresteerd maar de vogel is gevlogen als de politiemacht arriveert.
Dan hoort Benthe dat er in haar woonplaats Ringerdam een pedofiel is gearresteerd. Als ze hoort dat de 28-jarige Rick Vrieskoop ook op de school van haar 5-jarige dochtertje Céline werkzaam is geweest, vreest ze voor het misbruiken van haar dochtertje. Benthe heeft een missie en die stopt pas als de verdachte langdurig achter de tralies verdwijnt. Maar daar zijn wel getuigenissen voor nodig van andere ouders en die blijven uit….

In mijn bloed is een aangrijpend verhaal over de onmacht van een moeder die er achter komt dat haar dochtertje is misbruikt. Haar missie om de dader te laten straffen is een eindeloze solostrijd waarin ze tegen allerlei onzichtbare krachten en bedreigingen moet vechten. Milou van der Will heeft er een spannend verhaal van gemaakt dat verder gaat dan alleen de emoties van de moeder. Ze laat de moeder een stevige strijd aan gaan waarin talloze kansen voor volledige mislukking van haar missie dreigen.
En toch heeft Benthe Berg een schat van creatieve ideeën die ze inzet om haar doel te bereiken. Met veel twists en evenveel spannende scenes nadert de ontknoping die ook weer een complet verrassing op zich blijkt te zijn. Meesterlijk gevonden en even meesterlijk tot het einde verstopt gehouden.
En de sfeer wordt volledig neergezet als je deze zin leest: Hij komt tot heel dichtbij, tot ongemakkelijk dichtbij, tot intimiderend dichtbij.
Veel leesplezier……

Eindoordeel: 4 sterren

Spanning: 4 sterren
Plot: 5 sterren
Leesplezier: 4 sterren
Schrijfstijl: 4 sterren
Originaliteit: 4 sterren
Psychologie: 5 sterren