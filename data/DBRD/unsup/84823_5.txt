Vandaag is me iets interessants overkomen. Ik ben doodgegaan.
Zo begint deze psychologische thriller van Lisa Unger en vanaf dit allereerste begin boeide dit boek me. De vrouw die dood is gegaan is Annie Powers, een aardige jonge vrouw met een liefhebbende man, Gray, en een schat van een dochtertje, Victory. Ze lijkt het summum van het verwende rijkeluisvrouwtje. Maar Annie heeft een verleden; vroeger heette zij Ophelia March en woonde zij met haar godsdienstig-fanatieke moeder in een trailerpark. Haar ouders zijn gescheiden en haar moeder werd verliefd op de ter dood veroordeelde Frank Geary. Zij zorgde ervoor dat zijn proces heropend werd en dat hij werd vrijgesproken. Na zijn vrijlating gaat het inmiddels getrouwde paar met Ophelia en de zoon van Frank, Marlowe, op een afgelegen paardenboerderij wonen. Ophelia is als de dood voor Frank, maar laat zich helemaal inpalmen door Marlowe.
Wanneer Frank wordt vermoord verlaten Marlowe en Ophelia de boerderij. En dan begint de nachtmerrie pas goed: het blijkt dat Marlowe nog veel moorddadiger is dan zijn vader was, maar hij heeft zon invloed op Ophelia dat zij geen kans ziet te ontsnappen. Tot zij de kans ziet zich dood te laten verklaren bij een auto-ongeluk. Zij leert Gray Powers kennen die verliefd op haar wordt en met zijn hulp wordt zij Annie en trouwt ze met Gray. Zij is ervan overtuigd dat Marlowe ook is omgekomen bij het auto-ongeluk.
Gray en zijn vader hebben een geprivatiseerde militaire onderneming en hij reist de wereld rond om ondersteuning te bieden aan overheden en particulieren bij beveiligingswerk, onderhandelingen bij ontvoeringen e.d. Dat werk komt goed van pas wanneer Annie, die veel van haar verleden is vergeten, onrustig wordt omdat er dingen gebeuren: ze vindt een gouden hangertje dat van Marlowe moet zijn, ze wordt op het strand achtervolgt door een duister figuur en er duikt regelmatig een meisje op dat op Ophelia lijkt. Dan wordt haar psychiater vermoord. of niet? De gebouwenbeheerder zegt dat het kantoor waar Annie hem met ingeslagen hoofd heeft gevonden, helemaal niet verhuurd was. Langzamerhand wordt de druk Annie teveel. Wat gebeurt er allemaal? Marlowe is toch dood? Hoe kan het dan dat zij achtervolgd wordt en door wie? Wordt zij wel achtervolgd of is het allemaal een product van haar overspannen brein? Is zij gek aan het worden of wordt er een sinister spelletje met haar gespeeld? Gray en zijn vader zetten hun ervaring in om te achterhalen wat er nu eigenlijk gebeurt. Op het eind ziet Annie nog maar één uitweg: opnieuw doodgaan.
Black-out is een superspannende psychologische thriller. Het verhaal schakelt continu heen en weer tussen het heden en flashbacks uit Ophelias tijd met Marlowe, de tijd dat zij aan hem ontsnapt is en haar leven als Annie in Florida met man en kind. De verhaallijnen lopen zo vloeiend in elkaar over dat deze voortdurende schakeling helemaal niet storend is, maar de lezer iedere keer weer een nieuwe duw geeft om door te lezen. Het boek grijpt je bij de keel en laat je pas weer los wanneer je de laatste bladzijde hebt gelezen.