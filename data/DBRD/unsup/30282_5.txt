De Noor Johan Harstad heeft een tiental boeken (en een aantal toneelstukken) op zijn naam staan. Het aantal prijzen dat hij met zijn werk wist te winnen, spreekt tot de verbeelding. Tot zijn meest bekende boeken behoren 'Darlah, 172 uur op de maan' en 'Buzz Aldrin, waar ben je gebleven?'.

Dat laatste boek noemde ik indertijd een echte topper, ik was helemaal gevallen voor de manier van schrijven van Harstad. Hij is iemand die prachtige zinnen uit zijn pen weet te toveren en vaak dingen zegt om bij stil te staan. Ook 'Darlah' wist me helemaal te overtuigen, maar dan wel om totaal andere redenen. Het boek wordt omschreven als een YA met scifi-elementen. Dat is het ook, en spannend op de koop toe. Zelden zo'n meeslepend YA-boek gelezen.

De NASA organiseert een wedstrijd, tieners tussen 14 en 18 kunnen zich kandidaat stellen voor een ruimtereis naar de maan. Uiteindelijk worden een Noors en een Japans meisje en een Franse jongen uitgekozen. Wie wil weten hoe het hen op de maan vergaat, moet gewoon heel snel dit boek lezen. En er niet van wakker liggen dat op het einde een en ander niet helemaal geloofwaardig is, daarvoor is het boek gewoon te goed.