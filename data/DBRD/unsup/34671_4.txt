Na een evenement te hebben bezocht van uitgeverij Tinteling Romance kreeg ik dit boek mee. Hoewel ik nieuwsgierig was heb ik een ietwat verkeerde timing om dit boek te lezen. Met een dekentje op de bank terwijl buiten de regen en natte sneeuw elkaar afwisselen. Zoals de titel al weggeeft speelt dit boek zich voornamelijk af op het festival Lowlands en heerst daar een heerlijke zomerse sfeer. Tel daarbij op dat ik geen festivaltype ben en dus ook nog nooit in de buurt ben geweest van Lowlands en je zou denken dat dit boek niet aan mij besteed is, in ieder geval niet in deze periode van het jaar.

Wat ben ik blij dat ik dit exemplaar mee heb gekregen (helemaal omdat de papieren versie van dit boek nog niet in de winkels ligt, zonde!) want niets bleek minder waar! Ik werd meegezogen in de verhalen over de zes bandleden en waande mezelf op het festivalterrein. Je kunt merken dat Roos en Lily uit eigen ervaring hebben geschreven, de omgeving en de sfeer van Lowlands kan je niet zo neerzetten als je er nog nooit geweest bent, daar ben ik van overtuigd. Door de goede beschrijvingen van het uiterlijk van personages heb je het idee dat je zelf aanwezig bent en alles ziet gebeuren. Ondanks dat de verhalen door twee schrijfsters zijn geschreven, sluiten ze naadloos aan op elkaar. Het is leuk om in het ene verhaal personages zijdelings mee te krijgen om vervolgens hun eigen verhaal te kunnen lezen wanneer de beurt aan hen is.

Het verhaal over Janus en Ka, waarmee het boek begint, is wel erg karig. Dat had wat uitgebreider gemogen, zij komen eigenlijk te weinig aan bod.
Hoewel de verhalen redelijk voorspelbaar verlopen, leest dit boek wel heerlijk weg. Je houdt constant een goed gevoel ook al hebben de bandleden situaties waar zij mee worstelen. Hoewel er regelmatig scènes voorbijkomen die je aan het blozen maken, worden deze niet grof beschreven. Het is duidelijk de bedoeling om een pittig tintje aan de verhalen mee te geven maar niet om per se te shockeren.

Omdat er redelijk wat Engelse taal in het boek wordt gebruikt is het fijn dat deze cursief gedrukt is. Dat maakt de tekst duidelijk en helpt bij het vlotte lezen. Al met al was ‘Liefde op Lowlands’ een heerlijk tussendoortje en heb ik het boek met veel plezier gelezen.