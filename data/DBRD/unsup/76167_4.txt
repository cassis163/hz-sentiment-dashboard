Titel: De gynaecoloog
Auteur: Saskia van Mieghem
Uitgeverij: AquaZZ
Publicatiedatum: 07 mei 2018

Saskia van Mieghem (1967) heeft na haar debuut met Voor altijd twee de stoute schoenen aangetrokken. Was haar eerste boek gebaseerd op waargebeurde feiten, werd haar tweede boek Door rood verbonden haar eerste stappen in fictie. Ze heeft de smaak te pakken en De gynaecoloog is hiervan het bewijs.

Wanneer Charlotte in het ziekenhuis wakker wordt na wat in eerste instantie een kleine ingreep zou zijn, krijgt ze de schrik van haar leven. Zonder enig overleg is haar baarmoeder verwijderd. De reden is vooralsnog aannemelijk, totdat blijkt dat haar baarmoeder nooit is terechtgekomen in het laboratorium voor pathologisch onderzoek. Gynaecoloog Iris, die de operatie heeft verricht, beweert dat het laboratorium een fout heeft gemaakt. Charlotte is niet overtuigd en gaat samen met haar vriendin Manon, die ook werkzaam is in het ziekenhuis als gynaecoloog, op onderzoek uit. Ze komen erachter dat er meerdere baarmoeders zijn verdwenen tijdens operaties die Iris heeft verricht. Charlotte en Manon starten – niet zonder gevaar –  een eigen onderzoek. Wie waren Iris haar patiënten? Wat gebeurde er met de verwijderde baarmoeders? Wie zit hierachter? Als er een gruwelijke moord plaatsvindt, is er geen weg meer terug en zal Charlotte alles op alles zetten om de waarheid aan het licht te brengen.

Nu Charlotte als alleenstaande moeder een nieuwe vriend heeft komt ook de hoop dat ze met hem een nieuw gezinnetje kan gaan stichten. De wens naar een broertje of zusje voor Bram is weer gegroeid en ze geniet dan ook weer volledig van haar leven. Nadat ze bij haar gynaecoloog is geweest omdat ze zeker wilt zijn dat alles oké is dient er zich toch een kleine ingreep aan. Nietsvermoedend gaat Charlotte ervan uit dat alles in orde komt en vertrouwt ze helemaal op haar gynaecoloog.. De wereld komt op zijn kop te staan als blijkt dat haar baarmoeder tijdens de kleine ingreep verwijderd is.

‘Een vriendelijk gezicht kijkt me met een brede lach aan, groene ogen sprankelen in het felle licht. Ik begrijp het niet. Ik had haar in vertrouwen genomen’

Saskia van Mieghem maakt weer een grote sprong in haar schrijfcarrière. Ze weet met De gynaecoloog je als vrouw zijnde op sommige momenten de rillingen over je lijf te bezorgen. Het verhaal is lekker vlot geschreven met de nodige spanning maar ook met de nodige luchtige momentjes waarmee de auteur echt haar eigen stijl neerzet. De band tussen de verschillende personages zijn realistisch beschreven en je waant je al snel in de wandelgangen van het ziekenhuis.

Waarom is de baarmoeder van Charlotte verwijderd zonder dat daar enige aanleiding toe was? Alle emoties die daarvan het gevolg zijn worden voelbaar en de radeloosheid van Charlotte wordt steeds groter als dan ook nog eens blijkt dat er meer operaties hebben plaatsgevonden waarbij baarmoeders zijn verwijderd zonder dat duidelijk is waarom die beslissing is genomen.

‘Ik ga op mijn hurken zitten en leg een enkele witte roos op het graf. Ik huil van verdriet, van onmacht en van woede’

Na het lezen van deze medische thriller zal een bezoek aan de gynaecoloog nooit meer hetzelfde zijn. Een realistisch verhaal dat je vol spanning blijft volgen en waarbij het plot voor een verrassend effect zorgt.

Ik geef De gynaecoloog 4 sterren.