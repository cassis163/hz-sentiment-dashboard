Liese en Toni, inmiddels een koppel wat niet meer uit elkaar gewrongen te krijgen is. En waarom zou dat moeten? Liese Meerhout ontwikkelt zich in ieder verhaal en de commissaris laat steeds wat meer van zichzelf zien. En dat is goed want zo krijgen de lezers ook een band met haar en blijft er reden genoeg aanwezig om een nieuw avontuur aan te schaffen.
Nu was daar ‘Het laatste oordeel’.

Emma Buijens, de twaalfjarige dochter van Lea Dietvorst en Ivo Buijens verdwijnt spoorloos in haar woonplaats Berchem. Natuurlijk wordt de politie gewaarschuwd en Liese Meerhout begint met verve aan het opsporingsonderzoek. Maar het gaat niet zo als gehoopt en enkele dagen later wordt ook de vermissing van de dertienjarige Femke Fleerackers gemeld. In eerste instantie lijkt er weinig verband in beide vermissingszaken maar rekening houden met een verknipte geest die jonge meisjes ontvoerd, lijkt wel noodzakelijk.
Langzaam wordt informatie verzameld en kunnen de eerste verbanden worden gelegd. Nu de meisje nog levend en wel terugvinden....

Toni Coppers heeft met ‘Het laatste oordeel’ weer een dijk van een thriller neergezet. Met veel onderliggende mogelijke oorzaken en vermoedens weet hij de lezer voortdurend op het verkeerde been te zetten. Door ‘het meelopen’ in de verhoren die Liese Meerhout uitvoert, kantelt het verhaal ook voortdurend en moet de lezer, in het voetspoor van de commissaris, nogal eens zijn gedachte opnieuw op een rijtje zetten. Maar daardoor blijft het wel interessant.
Ook de personages worden op een buitengewone heldere manier beschreven en daar waar nodig voor het verhaal, verder uitgediept. Daarmee is ‘Het laatste oordeel’ meer dan een eenvoudig politie-boefje verhaal, gelukkig wel. Het totaal heeft voldoende psychologische lading om de aandacht van de lezer bij het onderwerp te houden. Met dit laatste boek heeft de auteur misschien wel zijn beste product ooit afgegeven. En de lezers worden er blij van.

Eindoordeel: 4 sterren

Spanning: 3 sterren
Plot: 4 sterren
Leesplezier: 5 sterren
Schrijfstijl: 4 sterren
Originaliteit: 4 sterren
Psychologie: 4 sterren