De cover van dit boek oogt veelbelovend: een karakteristieke foto van de Britse kust. De auteur heeft eerder Klein eiland geschreven, dat in Nederland in 1996 is uitgebracht. Dit boek ging ook over een rondreis die hij maakte door Groot Brittannië. Bill Bryson is van oorsprong Amerikaans, maar woont al jaren in Engeland. Little Dribbling was een plaatsnaam in zijn eerste boek over Groot Brittannië. De weg naar Little Dribbling is niet specifiek bedoelt om terug te blikken en plaatsen aan te doen waar hij eerder is geweest, maar ongemerkt gebeurt dit toch en maakt hij in dit boek vaak een vergelijking met zijn eerdere bezoeken aan een bepaalde plaats.
De hoofdstukken zijn ingedeeld naar delen van het land en deze hoofdstukken zijn weer onderverdeeld in subhoofdstukken of paragrafen. Dit lijkt een heldere structuur te zijn, maar de auteur springt redelijk van de hak op de tak als hij thema’s aansnijdt. Dat maakt dat het niet altijd goed te volgen is. Vaak vind ik het ook te gedetailleerd, waardoor mijn aandacht verslapt. Zoals we van Bill Bryson gewend zijn, verlevendigt hij zijn verhaal met persoonlijke anekdotes. Dit maakt het, ondanks de details, toch een heel toegankelijk boek.
De weg naar Little Dribbling gaat over de ontwikkeling van Groot Brittannië, in goede en soms ook in slechte zin. De volgende keer zou Bill Bryson iets op de rem mogen trappen voor wat betreft de details en ook de humor mag een tandje minder. Voor eenieder die geïnteresseerd is in dit land is het, ondanks dat, zeker een aanrader.