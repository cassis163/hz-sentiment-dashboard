De Amerikaanse schrijfster Alison Gaylin won met eerder verschenen werk al verschillende prijzen. Blijf bij me is het derde deel in de reeks rond Brenna Spector. Eerder verschenen En ze was en In het donker. In dit derde deel grijpt Gaylin vaak terug naar wat in de vorige verhalen gebeurd is, waardoor het boek niet echt als een losstaand deel gezien kan worden.

Rode draad doorheen deze trilogie is de verdwijning van de zus van Brenna Spector. Als gevolg hiervan ontwikkelde Brenna een psychische stoornis die hyperthymesia heet. Alles wat ze vanaf haar elfde meegemaakt heeft, herinnert ze zich tot in het kleinste detail, letterlijk in geuren en kleuren. Hoewel dit haar als privédetective al vaak geholpen heeft om vermiste personen terug te vinden, slaagt ze er niet in het mysterie rond de verdwijning van haar zus op te lossen. Haar obsessie rond die verdwijning en het feit dat ze haar herinneringen heel moeilijk onder controle kan houden, maken het voor de mensen om haar heen niet altijd gemakkelijk. Als op een dag haar dochter Maya verdwijnt, gaat de politie er dan ook van uit dat het om een weglopertje gaat. Brenna, haar ex-man Jim en zijn nieuwe vrouw Faith geloven daar echter niet in en zetten alles op alles om Maya terug te vinden.

Nog meer dan zijn voorgangers is Blijf bij me een psychologische thriller. De verschillende reacties op de verdwijning, de verschuivingen tussen de onderlinge relaties die deze met zich meebrengt, het scala aan emoties – vertwijfeling, wantrouwen, ongeloof, angst. Maar ook hoop, volharding en onvoorwaardelijke liefde zorgen voor een spanning die blijft nazinderen. Daar waar de plot misschien iets meer voorspelbaar is, wordt dit ruimschoots goedgemaakt door de onderhuidse spanning.

De karaktertekening van de personages is een van de sterke punten in dit boek. Gaylin overdrijft niet waar dit niet nodig is, maar doet dat bewust wel als het om Brenna’s assistent Trent gaat. Ook dit personage krijgt meer diepgang dan in de vorige twee boeken, maar hij blijft ook de persoon die de druk af en toe van de ketel kan halen. Door zijn flamboyante manier van zijn, weet hij humor in het verhaal te brengen.

Het verhaal is opgedeeld in drie delen, elk voorafgegaan door een fragment uit het dagboek van Clea. Het zou fijn zijn als er altijd een duidelijke link zou zijn tussen dit fragment en wat volgt in het boek. Dat was nu niet voor alle hoofdstukken zo.

Samengevat is Blijf bij me een pageturner die het vooral moet hebben van een goede dosering psychologie, spanning, humor en vooral aimabele personages die op een heel geloofwaardige manier neergezet worden.