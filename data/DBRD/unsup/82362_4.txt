Het grote thema in dit boek is Virtual Reality. Wat gebeurt er met mensen als virtual reality zo echt lijkt dat het net de werkelijkheid is? Wat gebeurt er als de grens tussen werkelijkheid en schijnwerkelijkheid verdwijnt?
De schrijvers Jason Segel en Kirsten Miller beschrijven in dit eerste deel van de Otherworld-reeks op angstaanjagende wijze welke invloed de vooruitgang op het gebied van VR zou kunnen hebben.


Simon, is een tiener die rare fratsen uithaalt en zich jonger gedraagt dan hij is. Dit lijkt vooral te maken te hebben met zijn afwezige ouders. Simon lijkt hier mee om te gaan door op een negatieve manier aandacht te vragen.
Kat was altijd zijn beste vriendin, maar wil nu niets meer met hem te maken hebben. De grote vraag voor Simon is: waarom. Om haar toch te kunnen zien koopt voor haar en zichzelf een dure VR set voor het spel Otherworld.
Otherworld blijkt niet te zijn wat hij verwachtte. Het blijkt veel meer te zijn dan een spel en zo wordt Simon een wereld ingetrokken die veel gevaarlijker is dan hij had verwacht.

Otherworld is vanuit het ik perspectief geschreven, Simon is de hoofdpersoon en met zijn gedachten en belevenissen leef je mee. Door het perspectief blijven de andere karakters wat onduidelijk en missen ze wat diepgang. Toch vind ik het ik perspectief fijn in dit boek. Het zorgt voor extra spanning omdat je alleen maar weet wat Simon denkt en ervaart en dus niet goed op de hoogte bent van wat er allemaal gebeurt.

Otherworld leest gemakkelijk weg. De taal is vrij eenvoudig, de zinnen zijn niet te lang.
Het verhaal wisselt af tussen de virtuele wereld en de werkelijke wereld en daardoor blijft het spannend.
Het tempo van het verhaal ligt hoog. Er blijven constant dingen gebeuren.
Al met al een leuk boek als je houdt van VR en Ya. Een goed begin van een nieuwe serie.