In Kwijt wacht het jonge olifantje Dex op de komst van zijn moeder. Maar dit keer duurt het wel erg lang voordat ze terugkeert met het ontbijt. Dan denderen plots een grote groep angstige Gazellen vlak langs Dex. Er is duidelijk iets mis, het olifantje schraapt al zijn moed bij elkaar en gaat zelf op zoek naar zijn mama. Hij besluit eerst langs de Bavianen te gaan. Ko -een jonge baviaan – wil het olifantje graag helpen, samen vervolgens ze de reis. Onderweg blijkt al snel dat Dex niet het enige dier in Afrika is dat iets kwijt is geraakt…..

Kwijt is een kwalitatief zeer mooi uitgevoerd prentenboek. De pagina’s zijn van glanzend, duurzaam papier die stuk voor stuk rijk zijn geïllustreerd. De auteur Mark Haayema neemt je met zijn verhaal even mee op een avontuurlijke reis naar het mooie Afrika, een spannend verhaal met een onderliggende boodschap. De al voor beginnende lezers begrijpelijke teksten worden begeleid door de grappige herkenbare illustraties van Coen Hamelink. Kwijt maakt het mogelijk om klassikaal of in de thuissituatie op een luchtige manier de aandacht te vestigen op de illegale dierenhandel en stroperij. Zo leren jonge kinderen al vroeg dat dit soort praktijken niet juist zijn.

Maar Kwijt is vooral een aangenaam voorleesboek over diverse Afrikaanse diersoorten, vriendschap en samenwerken. Bovendien heeft het een positief einde. Met Kwijt heeft Azul Kids wederom een prentenboek op de markt gebracht die de aanschaf meer dan waard is.