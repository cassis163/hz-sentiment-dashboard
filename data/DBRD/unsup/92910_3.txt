‘Vermoord in extase’ is het vierde boek van J.D. Robb, het pseudoniem waaronder Nora Roberts fictie politieromans schrijft. Dit keer krijgt inspecteur Eve Dallas te maken met vier ogenschijnlijke zelfmoorden van vier totaal verschillende mensen. Al snel blijkt uit de autopsies dat de slachtoffers een minieme brandplek in hun hersenen hebben. Eve krijgt dit keer weer hulp van haar assistente Peabody en man Roarke. Hij heeft immers veel verstand van virtual reality games en hightech zaken en alles wijst volgens haar die richting op.

In twintig hoofdstukken onderzoekt Eve de moorden, deels in een fictie wereld die zich in de toekomst afspeelt met auto’s die door de lucht vliegen, buiten planetaire accommodaties, een AutoChef waarbij je eten en drinken kunt bestellen en droids die voor van alles en nog wat zorgen. In tegenstelling tot de eerste twee delen, die ik erg leuk vond om te lezen en waarin veel spanning zat, vond ik het derde deel al minder meeslepend en dit vierde deel ‘Vermoord in extase’ ronduit saai. Er zit nauwelijks actie of spanning in, het verhaal kabbelt maar voort. Terwijl je als lezer al lang weet wie de dader is, kan slimme Eve haar niet vinden. Ook is het jammer dat er niets nieuws over het verleden van Eve naar voren is gekomen. Vriendin Mavis en agent Peabody zorgen als enigen voor een beetje sfeer in dit boek.

“Deze serie mag heel wat meer pit krijgen!”