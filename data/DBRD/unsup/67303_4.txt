De jonge Engelsman Sam Stern publiceert al kookboeken vanaf zijn veertiende jaar. Zijn eerste boek droeg de Engelse titel: Cooking Up a Storm. Nu komt de jonge kok met een boek waarbij hij zich voornamelijk richt op de zogenaamde “solokoks”: Slimme eenpersoonsmaaltijden.
Volgens Sam Stern is het prettig als je de keuken met niemand hoeft te delen want, zo schrijft hij, dan kun je flink experimenteren. Recepten testen zonder dat je daarbij rekening hoeft te houden met een ander!
Hij laat in het kookboek Slimme eenpersoonsmaaltijden zien hoe je voor jezelf op eenvoudige manier kookt. Sam Stern hoopt je met zijn recepten voldoende inspiratie te brengen om in je eentje te genieten van echt lekker koken & eten.

De recepten in het boek heeft hij zodanig aangepast en gecombineerd dat er nauwelijks iets weggegooid hoeft te worden. Vanaf nu dus geen halve aubergines en restanten vlees meer in je koelkast, producten waarvan je de volgende dag niet weet wat je er nog mee aan moet. De recepten zijn telkens per tweetallen ingedeeld, met daarbij altijd een belangrijk overeenkomend hoofdingrediënt. Zo laat hij je bijvoorbeeld voor het recept; kip met bier en sinaasappel, direct 4 kippendijen aanschaffen, die je meteen alle vier bakt en grotendeels gebruikt voor dit gerecht. De volgende dag gebruik je de restanten kip voor een lekkere frisse Aziatische kipsalade. Dat bespaart tijd en geld, Aldus Sam.

Na een leuk en uitgebreid voorwoord volgt er in het boek een lange lijst met alle keukenbenodigdheden die je alvast in huis zou kunnen halen voor je aan de recepten begint. De lijst is echter vrij uitgebreid; waaronder diverse azijnsoorten, een variatie aan oliën, mosterdsoorten en veel meer producten. Het is dan ook verstandiger om eerst twee recepten uit te zoeken en daar de ingrediënten voor in huis te halen, in plaats van direct je keukenkastjes volledig vol te zetten, dat kost je in een klap behoorlijk veel geld. Na deze toch functionele lijst volgt een rubriek met nuttige tips voor het aanschaffen en bewaren van de ingrediënten.

De hoofdstukken met daarin maar liefst 130 recepten zijn, bijna allemaal, voorzien van vrolijke kleurrijke illustraties en mooie inspirerende foto’s van de gerechten. De recepten zijn ingedeeld per hoofdingrediënt, waardoor het boek een erg overzichtelijk geheel is geworden. Het boek start met suggesties voor smakelijke gerechten met kip en eend. Hier vindt je onder andere een lekkere eenden-ragout. Daarna een uitgebreid hoofdstuk met recepten waarbij rundvlees de hoofdrol speelt. Een Stoofpotje met bier, een pittig gebakken rund en een Vietnamese Pho zijn een aantal van de recepten die je hier kunt vinden. Dit uitgebreide hoofdstuk over rundvlees wordt opgevolgd door een grote hoeveelheid aan varkensvleesgerechten.
Daarop aansluitend ideeën voor Lamsvleesgerechten. Hier onder andere mijn favoriet; een Lamsburger met munt. Daarna volgt ook nog een boeiend deel voor de liefhebbers van vis en zeevruchten. Recepten met o.a. een kabeljauw gecombineerd met chorizo en pestoaardappels. Plus o.a. mossels in bier en een wraps met gerookte zalm. Vervolgens kom je bladerend terecht bij een hoofdstuk over verse groenten. Net als in elk ander hoofdstuk hier wederom combinatierecepten voor twee aansluitende dagen. Bijvoorbeeld: Een Fusilli met aubergine en tomaat en de volgende dag een aubergine salade met miso.

Dan zijn we eindelijk bij het afsluitende deel aangekomen; de zoete lekkernijen. Met onder andere een cheesecake à la minute en als afsluiter een kleverige karamel. Het boek bevat zo’n grote variatie aan recepten dat er voor iedereen wel wat lekkers tussen te vinden is. De gerechten zijn eenvoudig te maken en vragen niet al te veel tijd. Ideaal voor iedereen die (weleens) alleen eet.