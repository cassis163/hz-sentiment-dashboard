Dit boek is een absolute must voor ‘cartofielen’ zoals ik. In een prachtig geïllustreerd en samengesteld boek vertelt Brooke kostelijk over allerlei fouten die in ooit op kaarten hebben voorgekomen. Zoals die wonderlijke weergave van Californië als eiland op kaarten uit de 17e eeuw, een nogal vreemde dwaling, want oudere kaarten hadden het nog wel goed. Maar ook over allerlei andere curiositeiten, die om tal van redenen op de kaart verschenen. En nog steeds verschijnen! Zoals het spookeiland ‘Sandy Island’, ergens in de Stille Oceaan, dat nog steeds staat aangegeven op Google Maps.

Zelf vind ik ook het verhaal rond het Middenamerikaanse land Poyais erg geestig. De avonturier en fantast Gregor MacGregor wist de Europeanen op de mouw te spelden dat hij de koning (‘cazique’) van dit niet bestaande land was. En hij wist hier veel geld aan te verdienen!

En zo zijn er nog tal van voorbeelden te vinden in dit boek van geinige weetjes en bijzondere geschiedenissen. Daarom is dit boek dus zoals gesteld een ‘must have’ voor mensen die houden van kaarten en atlassen. Geweldig!