Mijn vriendin raadde mij jaren geleden al Artemis Fowl (Eion Colfer) aan. Ik had toen geen idee wat ik ervan moest vinden, een verhaal over elfjes en dergelijke. Daarom heb ik het boek destijds ook nooit gelezen. Maar laatst kwam ik het weer eens tegen, en besloot ik het er toch maar eens op te wagen en het boek mee te nemen en te lezen...

Artemis Fowl is een jong crimineel meesterbrein aan het hoofd van een criminele familie. Wanneer hij erachter komt hoe hij het goud van de elfen van stelen, besluit hij om ElfBI Kapitein Holly te ontvoeren. Hiermee haalt Artemis zich de woede van de elfen op de hals.

Ik ben gematigd enthousiast. Ja, het was leuk om te lezen. Het was natuurlijk een jeugdboek, en dat merkte je ook, maar dat vind ik nooit vervelend. En ja, het verhaal was best boeiend. Maar de woordspelingen die anderen zo leuk vinden in Artemis Fowl vond ik net flauw en niet zo origineel. Met name ElfBI komt veelvuldig terug, en dan gaan mijn tenen toch even krom staan. Erg realistisch is het verhaal ook niet, maar als je daar net naar op zoek bent, is dit boek ideaal. Ik wil wel nog minstens het volgende deel lezen, als ik het ooit te pakken krijg en daarna kan ik dan altijd nog besluiten om wel of niet door te gaan met de serie.