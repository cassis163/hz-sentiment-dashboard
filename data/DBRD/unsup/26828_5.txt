Aren van Muijen neemt de lezer bij de hand op weg naar de klimaatconferentie in Parijs. Hij doet dat via een geromantiseerd verhaal van vijf hoofdrolspelers met sterk tegenstrijdige belangen. De CEO van het grootste oliebedrijf, een lobbyist namens, een milieuactivist, een klimaatwetenschapper en de eurocommissaris van Energie & Klimaat. De twee laatstgenoemden vormen een echtpaar, maar zijn in hun opvattingen over het milieu allerminst een echt paar. De levens van alle vijf trouwens grijpen in elkaar.

Muijen maakt er een lezenswaardig en spannend verhaal van, waarmee hij uiteindelijk ook de niet zo geïnteresseerde leek raakt. Als ondernemer en oprichter van een bedrijf in zonne-energie zou men finalistisch schrijven kunnen veronderstellen. Daarmee doet men de auteur onrecht. Hij geeft de voor- en tegenstanders van klimaatbeheersing beide het volle pond. Kruidt de mozaïekvertelling met een stevige scheut erotiek en dramatiek, waardoor de op zich saaie kost iets beter te consumeren valt. Maar als zijn verhaal wat afdwaalt naar bedscènes volgt onmiddellijk daarna een stuk cursieve tekst met de keiharde feiten die werken als een wakeupcall.

Aan De Lobbyist ligt gedegen research ten grondslag. Jaarlijks gaat 700 miljard euro op in onderzoek naar nieuwe gas- en olievelden, wordt 5.600 miljard euro (in)direct aan subsidies voor fossiele brandstoffen uitgegeven en met slechts 1.000 miljard euro is geheel Europa te verduurzamen. Het koppelen van wetenschappelijke gegevens aan gefingeerde personen brengt de materie dichter bij huis. Draagt de impact de huiskamer binnen. Maakt het interessant voor de massa. Uiteindelijk is dat de bedoeling van de onderzoeksjournalist die ook in Van Muijen schuil gaat.

Knap hoe hij de belangen van de vijf hoofdpersonen in elkaar over laat lopen en enorme zakelijke belangen een menselijk gezicht geeft. Moraliteit speelt een grote rol. Hoewel de uiteindelijke boosdoener wellicht de meeste sympathie oproept. Het zal moeilijk vallen om een betere manier te vinden de apathie in de mens ten opzichte van een vraagstuk van levensbelang uit de sluimer te halen en om te zetten in meedenken. Het boek draagt er ongetwijfeld toe bij dat veel meer Nederlanders het gevecht in Parijs willen volgen. De Lobbyist geeft hen een handvat. Het is een creatieve manier om de zwaarwegende belangen van klimaatverandering onder de aandacht te brengen. Mensen bewust te maken van hetgeen er voor hen allemaal op het spel staat.

Natuurlijk hopen de Van Muijens in onze samenleving dat het slijk der aarde niet nog langer het bestaan van die aarde aantast. Waarbij meegegeven dat zelfs een oliemagnaat niet in mineur behoeft te geraken als hij de materiële kansen voor alternatieven benut. En vervolgens met een minder bezwaard gemoed de echtelijke sponde opzoekt. Zonder daarbij de illusie te hebben dat het klimaat van het huwelijk daarmee ook beheersbaar wordt. Dat spanningsveld is vele malen groter dan het meest uitgestrekte olieveld.