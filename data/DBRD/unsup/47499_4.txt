Sem leeft op straat en hang rond bij de paleiskeukens in de hoop wat eten te kunnen bemachtigen. Op een dag wordt hij mee het paleis in genomen en bij de oude Bakbakkar gebracht. Die geeft hem een job als oliejongen en laat hem elke dag de lampen bijvullen. Sem leert op die manier heel wat over het paleis en zijn bewoners. Wanneer Sem de kans krijgt een rechtszaak bij te wonen, raakt hij onder de  indruk van de wijsheid van koning Salomo. Toch lijkt er ook iets niet helemaal te kloppen en de jongen gaat op onderzoek uit om te achterhalen waarom de koning zich plots zo raar begint te gedragen.
In De ring van koning Salomo brengt auteur Lida Dijkstra haar eigen versie van de verhalen over koning Salomo uit de christelijke, joodse en islamitische traditie. Ze heeft zich verdiept in de bestaande mythes en legendes om er vervolgens haar eigen ding mee te doen. Zo is haar koning Salomo niet alleen letterlijk een rijdende rechter door plaats te nemen in een troon op wieltjes, maar sluit hij zijn uitspraken ook nog eens af met dezelfde woorden als rechter Frank Visser op televisie deed: ‘Dit is mijn uitspraak en daar zult u het mee moeten doen.’ Met dit boek geeft ze een nieuwe impuls aan de oude vertellingen, ze zet ze naar haar hand zonder te ver af te dwalen van de essentie. Alle bekende verhalen over Salomo passeren de revue. De koningin van Sheba doet haar intrede en legt de koning haar raadsels voor, een man met twee hoofden wil een groter erfdeel, maar het bekendste verhaal over de twee vrouwen die allebei de moeder van dezelfde baby beweren te zijn bewaart Dijkstra tot het einde van het boek.
De verhalen over de wijze koning zitten verweven in het grote verhaal over Sem. De jongen beleeft zijn eigen avonturen wanneer hij op zoek moet naar de vogel die een geheimzinnige shamir bewaakt en een demon probeert te vangen met een parfumflesje. Daarnaast zijn er nog intermezzo’s door engelen en demonen. Complex? Zo leest het in ieder geval niet. Lida Dijkstra maakt er een poëtisch verhaal van dat de lezer (8+) door de originele vertelvorm meteen het leven van Sem in zuigt.
Wat betreft de opmaak is De ring van koning Salomo ook een pareltje. De teksten lopen in versvorm over de pagina’s heen. Kleuren verdelen de kolom tekst onder in de belevenissen van de jongen en de rechtszaken in het paleis. Martijn van der Linden maakte de illustraties. Het zijn prachtige toevoegingen geworden aan het boek. De demonen die hij creëerde zijn niet buitensporig eng, ze zijn eerder getekend met aandacht voor grappige details. Zo nu en dan brengt een paginagrote prent het hof tot leven of toont de mysterieuze macht van de ring die Salomo rond zijn pink draagt. Elke bladzijde is voorzien van een blauw randje hemel en een roodbruin randje hel. Dat is een leuk element dat leven brengt op de bladzijden.
Lida Dijkstra schreef een allesbehalve saai boek dat op de aanwezigheid van engelen en demonen na nergens expliciet doet denken aan de Bijbel, Koran of Talmoed. Wie de teksten kent, zal ze uiteraard herkennen, maar de auteur heeft ze met haar eigen inbreng herschapen tot een moderne vertelling die tot de verbeelding spreekt. Ze doet op deze manier geen afbreuk aan de oorspronkelijke versies, maar brengt ze bij lezers die ze anders misschien nooit gelezen zouden hebben.