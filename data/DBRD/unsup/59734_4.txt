Fotomodel en actrice Ellemieke Vermolen schreef samen met Ineke Van Nieuwenhove het kookboek Happy Kids. Een boek volledig gericht op gezonde recepten voor kinderen. Happy Kids is de nieuwste titel in de reeks ‘Happy’-boekjes. Eerder verscheen al Happy Food en Happy Shake. Happy Kids is volgens Ellemieke Vermolen bedoelt als ontdekkingsreis. Een reis waarin jij kunt ontdekken hoe je je kind gezonder laat eten en voor kinderen om te leren dat gezond eten niet per definitie vies of saai is.

Happy Kids is een klein formaat boekje dat ondanks zijn afmetingen toch behoorlijk veel handige informatie bevat, veel meer dan je in eerste instantie zou vermoeden. Het boekje staat vol bruikbare recepten die misschien even wennen zijn, maar zeker het proberen waard. Voorin een nuttig lijstje met gezonde vervangers voor veel gebruikte producten zoals witte rijst, melk en suiker. Ook een verrassende lijst met vervangende producten voor ei, ideaal voor mensen met een ei-allergie.

Daarna start Happy Kids met een flinke reeks recepten, gestart met het ontbijt. Voedzame yoghurt pannenkoeken met fruit, worden afgewisseld met een lekkere ontbijtkoek, een home made chocopasta e.d. De ontbijtrecepten worden opgevolgd door recepten voor in de broodtrommel, even iets anders mee naar school. Misschien wel het meest lastige punt waar ouders en verzorgers tegenaan lopen: wat geef je je kind mee naar school? Iets gezonds of hetzelfde als veel andere kinderen meekrijgen een koekje uit de winkel of iets vergelijkbaars? Ellemieke Vermolen raad ouders aan te doen wat zij doet; afwisselen, ze laat de kinderen een dag zelf kiezen en geeft ze de volgende dag iets extra gezonds mee. Zoals bijvoorbeeld rijstwafels met avocadospread of een groentesalade.

Na schooltijd kun je dankzij de recepten in het boek je kind trakteren met een gezond 4 uurtje. Zoals een zoete sushi met fruit of bananenijs met een verrassende karamelsaus (zonder suiker). Lekker en gezond! Bovendien zien de gerechtjes er ook nog eens erg vrolijk uit.
Daarna volgen er nog veel vier persoonsrecepten voor een gezellig familiediner, daar kun je onder andere een recept vinden voor een nasi goreng van bloemkool en lasagne muffins. Als hekkensluiter de zogenaamde partyrecepten, vol ideeën voor schooltraktaties en recepten voor bij een feestje. Waaronder een heerlijke aardbeientaart en een grappige fruitpizza.

Het boekje heeft een harde lila kaft die wel tegen een stootje kan, de recepten zijn kort maar krachtig gehouden en allen voorzien van een leuke foto van het gerecht. De recepten zijn gemakkelijk te volgen en te bereiden. Happy Kids is een leuk kookboek om samen met kinderen uit te koken en er daarna gezamenlijk van te genieten.