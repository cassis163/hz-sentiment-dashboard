Ik zat vanaf het begin gelijk in het boek en las het dan ook binnen een dag uit. Het deed me af en toe erg denken aan een combinatie van de Percy Jackson verhalen (ondanks dat ik alleen de films heb gezien) en Twilight. De diepe haat die Helen en Lucas voor elkaar voelen deden me erg denken aan de haat tussen Edward en Jacob, alsof het voor altijd in de boeken staat dat ze elkaar moeten haten.

Het verhaal van ‘Vervloekt’ is gecombineerd met de mythes van de Griekse Goden en dat is wat mij betreft heel erg boeiend. Ik heb me nooit verdiept in die mythes en weet er dus niet alles van en daarom ontdekte ik, samen met Helen, meer over deze mythes en de Griekse Goden. Dat vond ik echt een heel leuk element in het boek.

Dit is het eerste deel in een serie van drie boeken, dus je hebt nog wat om naar uit te kijken. Het einde nodigde zeker uit om de volgende boeken te gaan lezen!

Hou je van Percy Jackson, Griekse Goden en mythes, dan is ‘Vervloekt’ zeker een aanrader voor je. Gevuld met spanning, sensatie, maar ook een beetje romantiek, die combinatie zorgt ervoor dat je het boek zo uit zult hebben en uit zal kijken naar het volgende deel.