Aza Holmes kampt met hevige angsten. Soms zijn haar angsten zo erg dat ze niet meer weet wie er nou de baas is over haar leven: zij of haar dwanggedachten. Op een dag verdwijnt de miljardair Russel Pickett. Aza’s beste vriendin, Daisy, is vastbesloten er meer over te weten te komen, als ze over de beloning voor de gouden tip naar zijn verblijfsplaats hoort. De zoektocht leidt hen naar de zoon van Pickett, Davis. Aza en Davis kennen elkaar van vroeger en langzamerhand ontstaat er een vertrouwensband tussen hen die Aza tevens kwetsbaarder maakt dan ze al was. Ze zakt steeds verder weg in de spiraal van haar gedachten, terwijl de waarheid over Russel Pickett langzaam aan het licht komt.

John Green is een kei in metaforen en zet de meest prachtige zinnen op papier. Hij denkt zijn plot goed uit en alles wat hij schrijft heeft een bepaalde betekenis. De hoofdstukken zijn niet al te lang maar eindigen altijd met een bepaalde zin of gebeurtenis waardoor je verder wilt lezen.

Green schrijft in dit boek wederom over tieners en hij beschrijft ze zo, dat je gewoonweg het personage bént. Hij weet precies hoe tieners denken, zich voelen en hoe bepaalde angsten, ziektes en dergelijke in elkaar zitten en weet dat exact te beschrijven in zijn boeken. Knap gedaan, mister Green!