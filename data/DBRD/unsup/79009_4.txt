‘Van je moeder moet je het hebben. Van je dochter kun je het krijgen’ bestaat uit een verzameling openhartige gesprekken tussen Alice en Mayke (moeder en dochter). Dochter Mayke vraagt zich af welk effect de intieme band met haar moeder heeft gehad op haar leven, seksualiteit en relaties. Deze vraag speelt bij haar aangezien zij, in haar volwassen leven veel weerstand ervaart in het intiemere contact met haar moeder. Zij gaan samen naar Ibiza waar zij vele schurende, intieme en soms pijnlijke gesprekken voeren.

Moeder Alice ervaart de band met haar dochter als een unieke relatie vol liefde en verbondenheid. Ondanks dat de ervaringen die Mayke met haar deelt soms pijnlijk zijn, probeert Alice open te blijven staan voor Maykes verhaal en haar daarin te erkennen, al schrikt ze soms van wat er naar boven komt.

“Ik ben benieuwd naar hoe je leert over je seksualiteit en hoe jij dat hebt gedaan en wat jij hierover hebt meegekregen. Haar stem klinkt wankel en zelfverzekerd tegelijkertijd. Ik hou even mijn adem in, maar mijn avontuurlijke zelf maakt een enthousiast sprongetje.”

‘Van je moeder moet je het hebben. Van je dochter kun je het krijgen’ durft af te rekenen met het beeld dat een moeder onaantastbaar zou moeten zijn en gespaard zou moeten worden. Bovendien biedt het antwoord op de vraag hoe een dergelijke hechte band gelijktijdig zo breekbaar kan zijn.

“Eerst laat ik haar waterval van beschuldigingen gewoon over me heen kletteren en onderga het als een kind dat straf krijgt omdat ik het fout heb gedaan, maar nu bereikt ze bij mij een grens.”

Een belangwekkend boek dat enerzijds herkenning zal bieden aan veel dochters die kampen met pijnlijke ervaringen vanuit het verleden met betrekking tot hun moeder en anderzijds een leidraad is voor dochters die een gelijkwaardiger relatie met hun moeder nastreven.
Maar ook voor elke moeder die de relatie met haar dochter wil verbeteren.

De gesprekken zoals die zijn opgetekend in ‘Van je moeder moet je het hebben. Van je dochter kun je het krijgen’ hebben werkelijk plaatsgevonden en dat is voelbaar. Het is nergens gekunsteld, maar oprecht en transparant. De herkenning die uit de gesprekken tussen deze moeder en dochter voortkomt zal menig vrouw tot tranen toe bewegen. Het zal echter ook vrouwen bewegen tot het in gesprek gaan met hun moeder of dochter teneinde de relatie tussen hen opener te krijgen. Ik wens dat al die vrouwen van harte toe!

Over de auteurs
Mayke Smit (1968) is oorspronkelijk opgeleid en werkzaam als jurist. Ze is werkzaam als zelfstandig trainer/coach uitgaande van het gedachtengoed van Systemisch Werk waarin ze meerdere opleidingen volgde. Ze begeleidt professionals in hun persoonlijke groei en teams in transformatieprocessen. Mayke heeft tijdens het schrijven van haar debuut Los – een roman over echtscheidingsverwerking – een programma ontwikkeld voor scheidingsverwerking en geeft workshops Systemisch werken aan mediators. Zij is moeder van twee zoons. Als kind van gescheiden ouders, is zij zelf ook gescheiden.

Alice Altink (1947) werkt samen met haar partner en collega in hun eigen praktijk voor relatie-, groeps- en individuele psychotherapie gestoeld op onder andere Transactionele Analyse (TA) en Emotionally Focused Therapy (EFT). Haar specialisaties zijn verlieskunde en partner-relatietherapie.
Na de dood van haar vader emigreerde zij als jong kind naar Indonesië en Australië waarna ze weer terugkeerde naar Nederland. Met haar jeugdliefde kreeg Alice drie kinderen rond haar twintigste en woonde ze een tijdje in Amerika, waar ze de hippietijd volop beleefden.
Ze is gescheiden en hertrouwd. Samen met haar huidige partner geniet ze van hun zes kleinkinderen.

Uitvoering
Uitgeverij De Brouwerij/Brainbooks
ISBN: 9789078905943
Paperback, 276 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/