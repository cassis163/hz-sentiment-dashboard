Wat mij het eerste opviel aan deze thriller was de mooie cover. De vintage feel, de wantrouwige blik van de vrouw met de camera, geweldig! Al even boeiend was de flaptekst. Een relatie waarin niet gepraat wordt? Ik vroeg me serieus af hoe dat zou werken in een boek.

In het begin kreeg ik het gevoel dat er iets bovennatuurlijks aan de gang was in het leven van Chloe, maar kort daarna kreeg ik een eerste verdachte in het vizier. Tijdens het boek wist de auteur me nog een paar keer serieus op het verkeerde been te zetten, maar uiteindelijk dacht ik het wel zeker te weten. Niet dus. Pas helemaal op het einde had ik door hoe de vork in de steel zat. Ik heb het boek dus in één ruk uitgelezen! Ik moest en zou weten hoe het afliep.

Sprakeloos is zo'n thriller waarbij de onderhuidse spanning de hele tijd aanwezig is. Ik heb een paar keer echt met kippenvel zitten lezen. Naast spanning bevat het boek ook een flinke portie romantiek - ook spannend natuurlijk, maar net iets anders en dat zorgt voor een aangename afwisseling tijdens het lezen.

Sprakeloos is Anne Nicolai's debuutroman en daar mag ze terecht erg fier op zijn. Wat een debuut!