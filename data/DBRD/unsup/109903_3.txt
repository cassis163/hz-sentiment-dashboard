Het verhaal is klassiek: wat heb je over om je dromen waar te maken? Cassius Dreschner is een schrijver van horrorverhalen die maar niet aan de bak komt. Dat zijn verhalen slecht zijn, deert hem niet om toch gefrustreerd te geraken dat hij ze maar niet aan een uitgeverij verkocht krijgt. Uiteindelijk is hij echter meer bezig met zijn schamele bezit te verdrinken dan met schrijven, en zich te beklagen over zijn mislukt leven.
Dan leert hij een vreemd figuur kennen, die eigenlijk vrij plots in zijn leven verschijnt, en Cass voorstelt hem te helpen. Voor Cass is dat een geschenk uit de hemel want hij weet ook zelf wel dat het zo niet verder kan en dat hij van de regen in de drop terechtkomt. Maar welke prijs zal Cass moeten betalen voor die hulp? Dat is de Deal die hij sluit. Het enige wat hij moet doen is verhalen schrijven, gruwelijke verhalen, verhalen over echt bestaande moorddadige figuren die op een extreem gruwelijke wijze aan hun einde komen. En ja, die verhalen gaan als snoepgoed over de toonbank. Cassius is duidelijk in zijn element en poetst zijn leven op beetje bij beetje. Maar dan wordt het eerste lijk gevonden die op exact die manier is gestorven als hij in zijn verhalen beschreef. Wie is die vreemde figuur die hem wilde helpen, en welke deal heeft Cass werkelijk gesloten?

Deal? is een duistere thriller die een vrij herkenbaar verhaal wilt vertellen met een originele insteek. Hier en daar zijn er punten van verbetering mogelijk, en had het door de redactie nog even opnieuw moeten worden nagelezen, want er staan nog vrij veel fouten in, maar al bij al vind ik het een interessant verhaal en heb ik het graag gelezen. Ik zal zeker op zoek gaan naar meer van Johan Deseyn.