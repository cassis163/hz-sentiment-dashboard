Chronologisch gezien is 'Gemma Bovery' het eerste literaire stripverhaal van Posy Simmonds. Ik vond het mogelijk nog beter dan 'Tamara Drewe'. Het verhaal heeft meer diepgang en is niet alleen maar grappig, maar is soms ook droevig. En dat hoort ook zo! Gemma Bovery is uiteraard een moderne variant op Emma Bovary van Flaubert en volgt het verhaal vrij nauwkeurig met hier en daar hele amusante afwijkingen. Gemma is even irritant en egocentrisch als de 19-eeuwse Emma. Gemma en haar man Charles zijn Engelse ex-pats in NormandiÃ« en dat maakt de locatie van het verhaal zo bijzonder. Het koeterwaals Frans en Engels in de conversaties over en weer met de plaatselijke bevolking is ontzettend geestig vertaald in het Nederlands. Het verhaal wordt verteld door de jaloerse plaatselijke bakker Joubert, voormalig journalist te Parijs, die Gemma bespioneert vanuit bosschages en stiekem door haar ramen loert. Dit stripverhaal heb ik weer met reuze veel plezier gelezen en bekeken! Ik hoop dat Posy Simmonds niet gestopt is met haar literaire strips. Een moderne Jane Eyre zou bijvoorbeeld niet te versmaden zijn!