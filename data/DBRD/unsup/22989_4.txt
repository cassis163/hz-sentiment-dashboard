Danny Black komt onder bizarre omstandigheden ter wereld. In een kraamkamer wordt zijn moeder doodgeschoten en raakt zijn vader zwaar gehandicapt. De schutter wordt gezocht in IRA-kringen. Danny’s vader is namelijk militair bij Special Air Service, een elite-eenheid van het Britse leger. Na de fatale kogels kan Simon Black zijn zoon Danny niet opvoeden. En ook niet weerhouden om in zijn voetsporen te treden. Danny meldt zich aan bij de SAS-kazerne in Hereford.

Auteur Chris Ryan is een mannetjesputter. Hij kan makkelijk worden verward met Andy McNab. Deze voormalige SAS-soldaat zet destijds als schrijver een nieuw genre op de kaart. Supermilitair verslaat met bovenmenselijke inspanningen niet-westers boeventuig. De verwarring is niet onlogisch. Chris Ryan en Andy McNab vochten samen tijdens de roemruchte missie Bravo Two Zero gedurende de eerste Golfoorlog met Irak. De poging om vijandige Scud-raketten onschadelijk te maken mislukt jammerlijk. Andy McNab wordt gevangengenomen, gemarteld en later vrijgelaten. Chris Ryan is het enige BZT-teamlid dat onder extreme weersomstandigheden de Iraakse grens met Syrië haalt. Niet lang daarna is Ryan militair af. Hij buit zijn soldatenverleden goed uit en gaat schrijven. Ook de televisie weet hem te strikken. Discovery-kijkers zien de oud-militair in 'Chris Ryan's Elite Police' enthousiast meelopen met verschillende buitenlandse arrestatieteams.

De krijgsheren is actueel. Danny Black moet na de omwentelingen in Syrië een geheim agent begeleiden. De Britse regering wil met onderhandelingen invloed kunnen uitoefenen op de sterkste groep rebellen. De soldaat en de spion verschillen dag en nacht. Zo daadkrachtig en moedig de man in uniform is, zo glad en laf is de onderhandelaar. De lafbek lijkt op Hugh Grant, maar zijn gladde uiterlijk houdt hem niet uit de problemen. Syriërs zijn geen lieverdjes, dus beide mannen moeten alles op alles zetten om hun missie te doen slagen.

Schrijver Chris Ryan heeft een spannende, goed verhalende pen. Moeiteloos beschrijft de Brit hoe Danny Black doet wat hij moet doen om te overleven. De SAS-soldaat schakelt snel en ontwikkelt zich tot een intelligente vechter. En slim is hij zeker. De vinger blijft niet alleen aan de trekker, er moeten ook nog levens worden gered.

Voor deze Engelse auteur is een cirkel helemaal rond. Veel gebeurtenissen vallen op de juiste plek. Dat is razend knap en ook wel lekker. Maar het vloekt met de echte geweldsorgie waar duizenden Syriërs verstrikt in zijn geraakt. Zoveel mazzel de Britten uiteindelijk hebben, zoveel dood en verderf ontmoeten de volgelingen en tegenstanders van Assad. De avonturen van Danny Black zijn nog lang niet voorbij. Hij zal terugkomen. Mogelijk in een iets evenwichtiger decor, in een omgeving waar een thriller zoals deze nog beter tot zijn recht komt.