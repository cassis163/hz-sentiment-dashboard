Hoofdpersoon Michael wil een nieuw leven, een gezin stichten met zijn zwangere mooie vriendin Elena, ver weg van de mafia in New York waar hij al jaren voor werkt. Maar de maffiosi laten hem niet zomaar gaan. Ze vluchten samen naar North Carolina, waar hij geboren is om zijn broer Julian te zoeken die door de criminelen bedreigd wordt.

Het verhaal blijft valt als een waterval binnen en blijft daarna verder kolken in een snelle stroming, de ene wending na de andere komt over je heen, soms complete verrassingen. Er gebeurt heel veel. Heel veel gruwelijks. In het verleden twee jonge kinderen die aan hun lot overgelaten zijn en moeten overleven. In het hier en nu een keiharde moordenaar die toch een hart blijkt te hebben. Een sterke en een zwakke broer, een mooie, jonge, zwangere vriendin, een liefdevolle, bezorgde moeder. De spanning blijft tot het allerlaatst, pas dan komt er een echte ontknoping die je niet aan hebt zien komen. Zoals het eigenlijk hoort. Het boek is prachtig geschreven en erg fijn leesbaar. Het enige minpuntje dat ik heb kunnen ontdekken zijn een paar taalfouten, maar die zijn te wijten aan de vertaling en komen niet voor rekening van de auteur. Vijf sterren, absoluut.