Jacobs kamer is het verhaal van Jacob Flanders. Hij groeit op in een kleine badplaats, gaat studeren in Cambridge en wordt volwassen. Als de Eerste Wereldoorlog uitbreekt gaat Jacob vechten in Vlaanderen en sneuvelt in de loopgraven.Zijn moeder en een vriend moeten zijn kamer opruimen en vragen zich af wat ze met zijn spullen moeten doen. 

Jacobs kamer is geen verhaal in de gewone zin van het woord. In deze roman experimenteert Virginia Woolf met de techniek van Stream of consciousness (Engels voor 'stroom van bewustzijn'). Dit is een verhaaltechniek die toegepast wordt met de bedoeling een veelvoud aan indrukken weer te geven die zich aan het bewustzijn van een individu spontaan opdringen. Op deze manier we leren Jacob vooral kennen door de observaties van anderen, vooral de vrouwen in zijn leven en de vrouwen die hij tegenkomt. Het lijkt wel een verzameling losse schetsen met gedachten, observaties, conversaties en situaties, die bij elkaar ons een beeld geven van Jacob Flanders.

Ooit ben ik begonnen aan Mrs Dalloway waarvoor Jacobs kamer een voorstudie is. Halverwege heb ik toen het boek weggelegd omdat ik er niets van begreep. Ditmaal heb ik doorgezet. Het begin is moeilijk, maar de tweede helft boeide mij. Vooral de beschrijving van de reis naar Griekenland vond ik schitterend.