De Engelse schrijfster Gill Sims (1978) is bekend geworden door haar hilarische en herkenbare blog over het ouderschap, Peter and Jane. In haar boek Waarom mama drinkt borduurt zij enerzijds verder op de in het blog aangereikte thema’s van ouderschap en de opvoeding van kinderen, anderzijds voegt zij er een nieuw thema aan toe, dat van drankmisbruik bij huisvrouwen en carrièrevrouwen.

In dagboekvorm vertelt Ellen, een werkende moeder van twee, over haar dagelijks leven, gevuld met haast, werk, zorg voor de kinderen, en vele (grotendeels) mislukte pogingen om het huishouden soepel en vlekkeloos te laten verlopen. Daarnaast schrijft ze over de financiële problemen van het gezin en over haar sociale leven dat zich grotendeels afspeelt in een pub. En natuurlijk, over haar drankgebruik dat een snel stijgende lijn vertoont.

Engeland kent, meer dan andere landen in Europa, een echte ‘natte pub cultuur’, mogelijk ontstaan in een ver verleden waarin de pubs een ontmoetingsplaats waren voor iedereen. Zo duikt Ellen met haar vrienden regelmatig de pub in om onder het genot van meerdere drankjes de nieuwtjes en problemen van alledag te bespreken.

Waarom mama drinkt is in eerste instantie vooral hilarisch. Geweldig zijn de hoofdstukken waarin Ellen naast haar werkelijke dag, een dag beschrijft waarop alles goed zou gaan. De realiteit en haar wensdroom liggen mijlenver uit elkaar.

Het dagelijkse leven van Simon en Ellen is voor vele vrouwen herkenbaar. De stijgende druk om goed te presteren en alles onder controle te moeten houden ook. Ellen zoekt haar ontspanning in de steeds hoger wordende dosis alcohol, begint met wijn en in gevallen van hoge nood grijpt ze naar gin. Haar omgeving – en dit is mogelijk wat geïdealiseerd – gaat hier heel mild mee om. Haar man Simon legt lamme Ellen liefdevol in bed, haar kinderen merken er niets van, haar vrienden en collega’s zitten in hetzelfde schuitje. Alles is even grappig en aanvaardbaar. Toch raakt Sims hier een groot maatschappelijk probleem aan, namelijk het alcoholmisbruik onder vrouwen. Alcoholisme bij vrouwen wordt vaak een verborgen probleem genoemd. In haar artikel over vrouwelijk alcoholmisbruik schrijft Franca van Dalen dat vrouwen op een andere manier en wegens andere redenen drinken dan mannen. Het fenomeen vrouwelijk drinken is de laatste jaren explosief toegenomen. Vooral hoogopgeleide vrouwen die heel veel ballen tegelijk in de lucht proberen te houden, op hun werk en in huis moeten presteren, proberen de stress te bestrijden met veel drinken. 

Vrouwen moeten in regel heel veel van zichzelf, de gemiddelde lat van een vrouw ligt dan ook erg hoog. Naast werk, versterken moederschap, intermenselijke relaties, de zorg voor ouders en schoonouders en alle eisen van de buitenwereld de behoefte om eens lekker weg te vluchten in alcohol.

Waarom mama drinkt is niet het eerste boek dat de problematiek van een overwerkte, gespannen vrouw beschrijft. In 2011 verscheen bij de Uitgeverij Contact het boek van Allison Pearson (later verfilmd met Sarah Jessica Parker in de hoofdrol), Hoe krijgt Ze Het Voor Elkaar, waarin de licht overspannen moeder Kate Reddy in de supermarkt gekochte volmaakte appeltaarten bewerkt met een deegroller en suiker om ze een ‘homemade’ uiterlijk te geven, een absolute must op het schoolfeest van haar kinderen. 

Zware problematiek dus in het anders zo luchtige feelgood genre. Gelukkig krijgt het bij Waarom mama drinkt niet de overhand, maar het doet de lezer toch even stilstaan bij de vaak onmogelijke eisen die onze competitieve maatschappij legt aan werkende vrouwen. 

Met Ellen gaat het verder - op het drinken na - erg goed, de door haar ontworpen app voor werkende en drinkende moeders is een groot succes en brengt veel geld in het huishoudelijke laatje. Geld dat uitgegeven kan worden aan leuke en noodzakelijke dingen zoals Louboutins en leuke handtassen. En vakanties met het gezin.  

Waarom mama drinkt is een warme, hilarische en herkenbare roman, geschreven met veel vaart en grappige scènes. Een aanrader voor elke moderne, spontane en ruimdenkende vrouw.