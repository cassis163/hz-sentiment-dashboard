In opdracht van de staatssecretaris schrijft Ludo Mueller stukken om Kamervragen te kunnen beantwoorden. Fraaie teksten om de maatschappelijke onvrede te kanaliseren. Hij is sinds zeven jaar getrouwd en heeft twee kinderen, Iris (6) en Jonas (3). Ludo is een egoïstische sarcast, maar ten aanzien van de kinderen en het huishouden is hij zorgzaam en consciëntieus. Orde en regelmaat zijn de steunpilaren in z’n leven. “Schoonmaken is een van de weinige dingen die altijd zin hebben, die immuun zijn voor twijfel. Het moet gebeuren.” Twijfel is iets waar Ludo allergisch voor is.

Het huwelijk van Mueller en zijn vrouw is niet bepaald ideaal. Als Muellers vrouw hem op overspel betrapt, dreigt ze hem bij een volgende keer te zullen verlaten. “De gedachte dat het altijd beter kan (het huwelijk, EW), was gevaarlijke ballast waar je zo snel mogelijk vanaf moest zien te komen. Het maakte je blind voor wat er wél was, het maakte je ondankbaar. Zijn vrouw en hij hadden zich toegelegd op echtelijke samenwerking, op het draaiend houden van een gedeelde huishouding, met een glimlach en af en toe een orgasme.” Ludo slaat de waarschuwing van zijn vrouw in de wind, ten slotte kun je lust niet veronachtzamen, en blijft oud-collega Marla bezoeken, “de kuthoer.”

Muellers vrouw heeft een drukke baan als juriste bij de landsadvocaat. De verantwoordelijkheid voor het gezin vergt heel wat improvisatievermogen. Voor Ludo zijn rust, reinheid en regelmaat daarbij voorwaardelijk. Dat laat zijn vrouw zich makkelijk aanleunen. Er heeft zich een soort evenwicht in deze ‘organisatie’ gevormd, die echter ruw wordt verstoord wanneer een vermeende aanslag op het Ministerie tot paniekreacties leidt. Tijdens de vergadering die belegd wordt, springt Ludo uit zijn vel en vertelt zijn meerdere in scherpe bewoordingen waar het volgens hem echt aan schort in Nederland. Het is een tamelijk overspannen reactie, welke grote gevolgen zal hebben.

Ook Muellers vrouw zet op zeker moment de bloemetjes buiten. In eerste instantie leidt dit tot jaloerse reacties van Ludo, maar als zij dan ook nog eens nalatig is ten opzichte van de kinderen, escaleert de zaak. En toch schuilt er hoop in deze mooie roman.

'Heilige middelen' is een boek in de stijl van Grunberg: doorsneemensen die er het beste van proberen te maken, maar die daarbij voortreffelijk falen…