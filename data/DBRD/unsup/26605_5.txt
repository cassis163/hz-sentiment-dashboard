Als ik Gaia's Kracht opensla met als reden om er een recensie over te schrijven, valt mijn oog op de signering voorin. Voor Krista, staat er geschreven, veel aardekracht van Gaia gewenst. Roelien de Lange. Als de woorden tot mij doordringen sla ik het boek weer dicht en glijden mijn vingertoppen over de labels die boven de bladzijdes uitpiepen.

De blauwe labels in mijn 'reisgids' van schrijfster, kunstenares en sjamaans docent Roelien de Lange verwijzen naar indrukwekkende herinneringen, de groene labels naar diep gekoesterde wensen, toekomstige bestemmingen. Na een krachtplaatsen-workshop van Roelien heb ik het boek uit haar handen mogen ontvangen en heeft het mij naar veel indrukwekkende plaatsen geleid. Van Maria van de Runxputte in Heiloo naar de staande stenen van Bretagne. Van de mystieke bronnen van Glastonbury naar de Tempel van de Zee in Tulum, Mexico. En steeds voert Roelien je op dezelfde wijze mee.

Elk hoofdstuk begint met een magisch moment van de schrijfster op de krachtplaats. Dan wordt de plaats en de geschiedenis ervan beschreven. Persoonlijke ervaringen benadrukken de kracht van de plaats. En elk hoofdstuk wordt afgesloten met een visualisatie, oefening of ritueel. Op deze manier is het dus ook mogelijk om de krachtplaatsen in spirit te bezoeken.

Met het bezoeken van de krachtplaatsen op Moeder Aarde, fysiek of in spirit, blazen we het web van energie rond de aarde weer nieuw leven in, aldus Roelien de Lange. Zij nodigt je daarom uit om mee te werken aan het herstel van de oude krachtplaatsen en het bouwen van nieuwe zodat ook jij keer op keer de aardekracht van Gaia mag ervaren.

Magische reis gewenst!