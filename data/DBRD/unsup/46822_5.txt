Vogels in en rond de tuin. De 100 mooiste soorten in tuin en park.

Uitgeven door Kosmos, in samenwerking met de Vogelbescherming Nederland en Natuurpunt. Dat is al een garantie op een goed boek, lijkt me.

Ik moet toegeven dat het roodborstje op de cover me naar dit boek deed grijpen. Ik heb een zwak voor die vogels én ik heb er eentje in de tuin (en op mijn lichaam getatoeëerd maar dat terzijde). Naast het roodborstje komen er nog andere vogels in onze tuin, sommige herken ik direct maar andere niet. Daar gaat dit boek me bij helpen.

De vogels zijn onderverdeeld qua grootte, dat klinkt misschien raar maar het is super handig. Andere gidsen houden er vaak onderverdelingen op na die me niet echt duidelijk zijn; op grootte is echt handig om op te zoeken. Achteraan in het register kan je ook op naam zoeken hoor maar meestal ken je die niet dus…

Per vogel staat een duidelijke foto (van het dier in zijn natuurlijke omgeving) en heel veel info. Over uiterlijk maar ook over zijn/haar geluid of favoriete voedsel. Dat laatste is heel belangrijk want zo lok je ze naar je tuin. In het begin van het boek is er trouwens een heel hoofdstuk gewijd aan hoe je je tuin vogelvriendelijker kan maken (struiken, water, nestkastjes,…).

Het formaat van deze vogelgids is ook handig, past nog net in een jaszak. De vormgeving en de foto’s zijn ook super mooi. Het is een genot om er alleen al doorheen te bladeren en te dromen over al die vogels die ooit je tuin kunnen bezoeken.
Weet je wat nog leuk zou zijn? Een afvink-kaart waarop je kan bijhouden welke vogels jouw tuin al bezochten. Misschien een ideetje voor een volgende druk?

Ik kruip achter mijn raam, met boek in de hand en verrekijker in de aanslag want het buffet is geopend :)