Een vlot geschreven roman over het leven, de kansen en de liefde.
We volgen beide hoofdpersonen – Emma en Dexter – gedurende twintig jaar, telkens op dezelfde dag van het jaar: 15 juli. Emma worstelt met de teleurstellingen van het leven in de jaren na haar afstuderen. Ze heeft een aantal saaie baantjes en gaat even zo saaie relaties aan met mannen. Dexter rolt de mediawereld in na zijn afstuderen, krijgt een baan als tv presentator en wordt een (semi)bekendheid. Het flitsende leventje blijkt teveel voor hem: drank en drugs nemen zijn leven over. Hij raakt alles kwijt en verliest ook contact met Emma. Maar … for better and for worse lijken Emma en Dexter op het lijf geschreven. Hun levens zijn met elkaar verbonden. Ze komen elkaar steeds weer tegen en telkens is het weer de vraag welke kant het op gaat … come rain, come shine?
De 15de juli is de naamdag van de heilige Swithun en als het op die dag regent dan blijft het 40 dagen regenen. Dexter kent deze voorspelling, maar kan niet op het rijmpje komen dat hij op school al leerde. Het gaat zo:

St Swithun's day if thou dost rain
For forty days it will remain
St Swithun's day if thou be fair
For forty days 'twill rain na mair

Met het onderwerp van dit boek liggen clichés al snel op de loer maar Nicholls weet de meeste daarvan prima te vermijden. Hij heeft er een prachtig, grappig en op het eind zelfs hartverscheurend verhaal van gemaakt. Inhoudelijk drie sterren, maar voor de uitvoering (vlot schrijfstijl en het origineel gekozen tijdsverloop) een ster extra.