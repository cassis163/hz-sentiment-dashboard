Met De tekenen debuteerde White onlangs in Nederlandse vertaling. De Amerikaanse auteur heeft inmiddels in eigen land een vijftal thrillers op zijn naam staan met Alan Gregory in de hoofdrol. Gregory is psycholoog en in De tekenen speelt hij ongewild een hoofdrol bij het oplossen van de brute moord op officier van justitie in Boulder. Daarnaast brengt een mysterieuze nieuwe patiënte hem op de hoogte van het omvangrijk wraakplan van een vriend van haar zoon, waarbij ook Gregory's vrouw op de lijst zou kunnen staan. Kortom, alle ingrediënten voor nagelbijtende spanning zijn aanwezig.

White heeft een aantal interessante karakters gecreëerd. Niet alleen de good guys, maar ook de bad guys krijgen inhoud. De auteur heeft wel het vermogen om je als lezer mee te trekken in het verhaal, maar de wat flardische schrijfstijl zorgt voor een bepaalde afstandelijkheid. De verhaallijn verloopt niet echt natuurlijk, en White moet alle zeilen bijzetten om niet te verdwalen in zijn tocht naar de ontknoping. Ondanks dat leest De tekenen zo weg, is het eventjes echt spannend en bij flarden nog grappig ook. Helemaal niet onaardig...