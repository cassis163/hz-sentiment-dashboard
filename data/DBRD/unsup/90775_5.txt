Deze review komt van mijn blog hillybillybeauty.nl

Samenvatting

Op een warme zomeravond verdwijnt de zeventienjarige Annabelle uit het afgelegen dorpje Gullspång. De politie kan geen enkele aanwijzing vinden, de ouders zijn radeloos. In Stockholm krijgt de ervaren rechercheur Charline ‘Charlie’ Lager te horen dat zij op de zaak wordt gezet. Met tegenzin begeeft Charlie zich naar Gullspång – het dorp waar ze is geboren. Ze is er sinds haar veertiende niet meer geweest, en met reden. Tijdens haar zoektocht naar de waarheid over Annabelle wordt ze hardhandig geconfronteerd met haar eigen verleden, en de geheimen die in Gullspång altijd diep weggestopt werden. Kan ze iets voor de verdwenen Annabelle doen? En kan Charlie zelf nog wel geholpen worden?

Als je de samenvatting al leest word je als lezer meteen nieuwsgierig gemaakt naar het geheim wat Charlie met zich meedraagt. Maar ook wil je uiteraard weten wat er met Annabelle is gebeurd. Hierdoor heeft dit boek meteen al twee mysteries die je nieuwsgierig maken. Maar ik kan je verzekeren dat het daar niet bij blijft.

Al vrij snel in het boek gaat Charlie met haar collega naar haar geboortedorp toe. Omdat je veel vanuit Charlies’ perspectief leest merk je als lezer dat ze het best moeilijk heeft om terug te keren naar het dorp. Het dorp wordt zeer duidelijk omschreven. Een arbeidersdorp waar veel armoede heerst. De inwoners zijn arm, drinken teveel en de jeugd hangt meer op straat dan dat ze thuis zijn. Geen dorp waar Charlie hele goede herinneringen aan heeft. Ze hoopt dat mensen haar niet zullen herkennen van vroeger. Ze heeft daar geen zin in. Waarom? Dat word je tijdens het lezen al vrij snel duidelijk.

Tussen de hoofdstukken door, die zich in het heden afspelen en waarin je leest hoe de zoektocht naar Annabelle vordert, lees je ook twee andere verhaallijnen. Eén verhaallijn is die van Annabelle zelf. De aanloop naar de bewuste dag van haar vermissing. Maar ook de dag van de vermissing zelf wordt in kleine stukjes beschreven. Hierdoor krijg je als lezer stukje bij beetje meer informatie wat er voorafgaand aan de vermissing met Annabelle is gebeurd. Dit houdt het verhaal reuze spannend en kon ik het boek héél moeilijk wegleggen. De andere verhaallijn die je tussendoor leest gaat over twee jonge meisjes; Alice en Rosa. In het begin kon ik nog niet heel goed plaatsen wie die twee meisje waren. Maar dat de verhaallijn ergens naartoe gaat, en dat er iets gaat gebeuren, dat is duidelijk!

Het hele boek door is de spanning voelbaar. Waar is Annabelle? Wie zijn Alice en Rosa en wat hebben zij met Charlie te maken? Welk geheim draagt Charlie met zich mee? De opzet van de verschillende verhaallijnen door elkaar is heel goed gekozen door de auteur. Hierdoor heb je een continuïteit in de spanning en is het op geen enkel moment langdradig of saai. Het personage van Charlie vond ik zeer sterk. Doordat je plukjes van haar jeugdherinneringen meekrijgt wordt haar personage zeer sterk en krachtig gemaakt. Ook de andere personages in het boek worden goed beschreven en maken het verhaal interessant.

‘De vrouw die terug moest’ is een zeer spannende thriller die heel beeldend is geschreven. Hoe het ouderlijk huis van Charlie eruit ziet, de omgeving en het dorpje Gullspang, alles wordt sfeervol beschreven. Op deze manier creëert de auteur een wereld die je als lezer helemaal kunt inbeelden. Soms was ik zo in het verhaal verdiept dat ik het gevoel had dat ik stiekem om een hoekje van een muurtje aan het meegluren was. Van dát soort boeken hou ik! Ik wil mij kunnen wentelen in de wereld van het verhaal. En dat is absoluut het geval bij dit fantastische boek!

‘De vrouw die terug moest’ krijgt van mij 5 dik verdiende sterren!