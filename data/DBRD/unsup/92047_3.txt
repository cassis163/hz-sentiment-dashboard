In de omgeving van Kiruna, in het hoge noorden van Zweden wordt Sol-Britt Uusitalo dood aangetroffen in haar woning. Zij is op gruwelijke wijze vermoord. Haar kleinzoon Marcus die de moord moet hebben gezien wordt gevonden in een speelhut in het bos. Officier van justitie Rebecka Martinsson en politie-inspecteur Anna-Maria Mella onderzoeken de moord en ontdekken dat er in de familie van Sol-Britt meerdere personen onder verdachte omstandigheden om het leven zijn gekomen. Is Marcus het volgende slachtoffer?

Kort voor de eerste wereldoorlog verhuist de jonge en mooie Elina Pettersson van Stockholm naar Kiruna om daar als onderwijzeres te gaan werken en wat meer glans aan haar leven te geven. Zij begint een relatie met de machtige Hjalmar Lundbohm, de directeur van ijzermijn. Uit deze relatie wordt een zoontje geboren, dat door Hjalmar niet erkend wordt. De gevolgen hiervan zijn voor Elina erg vernederend.

De tweede zonde is een goed geschreven en toegankelijke misdaadroman. De titel van het boek verwijst naar Avaritia. Het is in de rooms-katholieke traditie een van de zeven hoofdzonden en heeft betrekking op het nastreven van rijkdom en macht, vooral als dat ten koste gaat van anderen. Åsa Larsson verstaat de kunst om mooie en beeldende sfeertekeningen te maken en karakters goed uit te werken. Het verhaal heeft twee lijnen waarvan er een teruggaat tot de jaren rond de eerste wereldoorlog van de vorige eeuw. Aanvankelijk lijken de twee verhaallijnen niets met elkaar te maken te hebben maar naarmate het verhaal vordert wordt duidelijk dat schokkende gebeurtenissen uit het verleden hun weerslag hebben op de actualiteit van vandaag de dag.

Het verhaal wordt zorgvuldig opgebouwd en het plot zit goed in elkaar. Er is veel oog voor detail zonder dat dat afleidt en ten koste gaat van de spanning. Die is van begin tot einde voelbaar aanwezig. Ook is er aandacht voor de onderlinge animositeit binnen het politiekorps, er moet een ego worden gestreeld. De ontknoping, waarin alle puzzelstukjes op hun plaats vallen is redelijk spannend.

Åsa Larsson bewijst met De tweede zonde dat zij tot de top van Zweedse misdaadliteratuur behoort. Zij is misschien in Nederland een beetje ondergewaardeerd en hopelijk draagt deze boeiende en sfeervolle misdaadroman er toe bij daar verandering in aan te brengen.