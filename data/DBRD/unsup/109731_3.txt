De Graces… een familie waar een gans stadje naar opkijkt maar ook een familie die een beetje gevreesd wordt. De Graces bestaan uit Esther en Gwydion en hun drie kinderen Thalia, Fenrin en Summer. Iedereen gaat er vanuit dat ze heksen zijn maar niemand is er zeker van. En het hoofdpersonage River is nog niet lang samen met haar moeder in dit stadje komen wonen. Snel wordt ze opgemerkt door Summer en mag ze toetreden tot haar entourage van vrienden. Hierdoor maakt River kennis met de geheimen die de Graces reeds decennia kent. Maar River heeft ook een geheim… eentje dat ze met niemand wil delen… zelfs niet met Summer, die toch wel haar beste vriendin wordt.

De Graces deed me in eerste instantie denken aan een mengeling Twilight-figuren gemixt met de dames uit de film The Craft. Mooi beschreven, mysterieus, maakt dit eerste deel toch leuk om de serie te beginnen lezen.
In het begin is het allemaal wat highschool-achtig, maar langzamerhand kruipt er toch een duistere ondertoon in het verhaal wat je totaal meesleept. Je wil kost wat kost achterhalen wat er mis is met de familie, maar ook met River. Stukje bij beetje wordt dit opgehelderd tot het eerste deel in een climax eindigt en je verplicht bent om uit te kijken naar het volgende deel.

De Graces is eens iets anders dan altijd vampierverhalen die voor young adults geschreven zijn. Ik ben er zeker van dat deze familie je zeker kan betoveren.

Rating: 3,5/5