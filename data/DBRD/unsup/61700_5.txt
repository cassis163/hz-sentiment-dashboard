Company man staat al meteen met stip aangeduid op mijn leeslijstje. De nieuwe van Joseph Finder verschijnt pas op 19 april (Engelse versie), maar afgaande op het leesplezier dat Paranoia me heeft gegeven is dit niets te vroeg. CIA, KGB en MI5 ja, dat was waar ik aan dacht als het om spionage ging. Gelukkig heeft Finder me getoond dat er meer is. De onklopbare held die de halve wereldbol doorkruist op zoek naar dat ene geheim mag voor mijn part zijn schoenen aan de haak hangen. Paranoia doet het met minder. Met een uiterst eenvoudig plot, zonder bloedvergieten en zonder lijken weet Finder van bij het begin de spanning hoog te houden. En inderdaad, de cliffhangers of het einde van de korte hoofdstukken maken dat het boek als een sneltrein leest. Waarschijnlijk staat hiermee m'n nummer 1 van 2005 al vast... of wordt het misschien nog Company man?