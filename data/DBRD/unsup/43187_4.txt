Het verhaal is al meer dan 10 jaar oud. Dat dit het eerste boek van Donna Leon was over commissario Brunetti, wist ik niet, maar het verhaal had zich net zo goed in het jaar van de heruitgave kunnen afspelen.
De dood van een maestro begint met de dood van de bekende dirigent Helmut Wellauer. Als commissario Guido Brunetti begint aan deze zaak, kijkt de media mee. Dat leidt ertoe dat zijn meerdere Giuseppe Patta bovenop de zaak zit. Toch trekt Brunetti zijn eigen plan en werkt het liefst in stilte aan de oplossing van deze zaak. Brunetti maakt kennis met kunstrecensenten van de krant, waaronder mensen die de maestro hebben gekend. Als Brunetti zich in de zaak verdiept, blijkt dat Wellauer zich niet bij iedereen geliefd heeft gemaakt en dat een aantal mensen niet rouwig is om de dood van de dirigent.
Wat ik zo prettig vind is dat De dood van een maestro een overzichtelijk verhaal is. Het is haast een klassiek politieverhaal. De speurder Brunetti heeft oog voor elk detail en belandt soms in vervelende situaties, bijvoorbeeld bij de de oude vrouw die stijf van de reuma staat en hem te lijf wil gaan. Verder heeft Leon veel aandacht besteed aan de sfeer van dit verhaal. Brunetti is bovendien een zeer menselijke politieman.