De hoofdpersoon van dit verhaal is Laura, een dapper meisje van 14 jaar. Als de tweede wereldoorlog uitbreekt gaat zij in het verzet, net als haar vader.
Ze ziet er nog erg jong uit en loopt hierdoor minder kans om aangehouden te worden. Haar ouders hebben een joods gezin opgenomen in hun gezin, wetende hoe gevaarlijk het kan zijn om onderduikers in je huis op te nemen. Dan wordt er een inval gedaan en worden de ouders van dit joodse gezin afgevoerd en moeten de beide kinderen noodgedwongen overgeplaatst worden . Als Laura’s vader verraden wordt breekt er een spannende tijd aan. Laura gaat op onderzoek uit en vraagt zich af of de buurjongen dit op zijn geweten heeft, die zich heeft aangesloten bij de WA. Zou het uit rancune zijn omdat zij geen omgang met hem wil ?

Ik vond dit een mooie oorlogsroman die mij boeide vanaf de eerste bladzijde. Een heel goed verhaal die weergeeft hoe het verzet in zijn werk ging tijdens de Tweede Wereldoorlog. Hoe dapper die mensen waren met gevaar voor eigen leven. Ik heb een diepe bewondering voor deze mensen, die het toch maar even deden met alle risico’s die het met zich meebracht. Een prachtig boek van Margreet Maljers, die ik waardeer met 4*