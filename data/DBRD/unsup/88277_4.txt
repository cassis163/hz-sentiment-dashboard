Hoge verwachtingen
Toen ik Wacht op Mij zag staan in de V&D (ergens in maart 2015 ongeveer) had ik al veel positieve dingen gehoord over New Adult boeken, maar nog nooit één zelf gelezen (dat is inmiddels wel anders haha). Ik pakte het boek beet en zag op de cover een quote staan van Book Babbles en toen wist ik dat ik hem moest kopen. Over het algemeen komen op Book Babbles vaak boeken voorbij die ik ook leuk vind en ik ging er vanuit dat onze smaak ook ditmaal wel overeen zou komen. Daarnaast heb ik nog nooit een boek van uitgeverij Zomer & Keuning gelezen dat ik niet leuk vond, dus ik voelde mij er behoorlijk zeker van dat ik dit boek wel leuk zou gaan vinden.

Eén lange flirtsessie
Nadat ik Sterrenhemel, een ander New Adult boek van dezelfde uitgeverij, had gelezen wist ik dat ik direct verder wilde in een ander New Adult boek. En gezien ik deel twee op dat moment nog niet in huis had, en Wacht op Mij wel, begon ik in Wacht op Mij. En laat mij zeggen dat wat op de cover staat echt helemaal klopt: “Ieder meisje dat dit boek lees, wordt halsoverkop verliefd op Cam!” en “Dit boek is eigenlijk één lange flirtsessie”.

Cam *kwijl*
Nee, het boek is niet beter dan Sterrenhemel, maar komt zeker wel in de buurt en wauw, Cam is inderdaad helemaal het einde. Serieus, hij is goddelijk, grappig en echt het perfecte vriendje! En toen ik in de winkel boodschappen deed en mijn vriend vroeg om eieren moest ik direct denken aan Cam.

Om die referentie te snappen moet je het boek lezen, maar het duidt zeker aan hoe levendig de personages en hun eigenschappen worden beschreven. Ik heb intens genoten van het verhaal, en de luchtige schrijfstijl, dat zeker ook leuke humor bevat. De personages komen helemaal tot leven voor mij, op af en toe even wat verwarring na doordat ik de draad kwijt was van wie wat zei, maar na even teruglezen zat ik al gauw weer op het goede spoor.

Luchtige schrijfstijl
Hoewel de dingen die Avery en Cam hebben meegemaakt behoorlijk serieuze dingen zijn, voelt het een stuk minder serieus doordat het vrij luchtig beschreven wordt. Maar dit doet zeker niet af aan het verhaal, nee, ik vond het juist erg prettig. Ondanks dat ik haar geheim al vrij snel doorhad bleef het boek wel boeien en wilde ik door blijven lezen. Het boek eindigt nog wel met een heel klein open eindje en dat vind ik jammer, want ik had liever een gesloten einde gehad of dat ze dat hele kleine eindje ook nog even afgesloten hadden.

Ik wil meer
Na het lezen van Wacht op Mij wilde ik eigenlijk direct meer lezen van J. Lynn en dus heb ik direct ook Ga voor Mij in mijn winkelmandje van bol.com gelegd. Ga voor Mij gaat over het zusje en een goede vriend van Cam en hier ben ik ook heel erg benieuwd naar. Als het een beetje geschreven is in de stijl als Wacht op Mij dan ga ik het ongetwijfeld leuk vinden!

Conclusie
Wacht op mij is sexy, pakkend vanaf het begin en boeiend tot het einde. Niet zo goed als Sterrenhemel van Colleen Hoover, maar het komt wel dicht in de buurt! Het boek is echt één lange flirtsessie en na het lezen van dit boek zal elke jongen die je tegenkomt in het niet vallen bij de sexy, grappige en perfecte Cam. p.s. Alleen Cam is al reden genoeg om dit boek direct te kopen!

Deze recensie verscheen eerder al op Reviews & Roses
(www.reviewsandroses.nl)