Het is John Rebus gelukt om de grootste crimineel van Edinburgh, Big Ger Cafferty, achter de tralies te krijgen. Nieuwkomer Telford wil maar wat graag de positie innemen en krijgt daarbij hulp vanuit Newcastle in de persoon van Tarawicz. Samen schromen ze niet om hardhandig de bende van Cafferty aan te pakken, zo nodig met hulp van een Japanse bende. Een bende-oorlog pur sang, waarbij ook de dochter van John Rebus slachtoffer wordt van een aanslag en buiten bewustzijn in het ziekenhuis belandt. Dus wordt het een persoonlijke aangelegenheid voor John Rebus die ook nog eens bezig is om een voormalig Nazi-luitenant te ontmaskeren. Diverse verhaallijnen lopen door elkaar, maar uiteindelijk blijkt toch alles anders dan je als lezer verwacht.

Ook in dit negende deel straalt Rebus weer als eigenzinnige rechercheur, die moeite heeft om samen te werken, niet van de sigaretten kan aflbijven (Dit deel overigens wel van de drank) en geen fatsoenlijke regelmaat kan vinden in zijn leven. Of het moet zijn dat hij met regelmaat mensen tegen zich in het harnas jaagt, zodat hij zelf ook weer niet ongeschonden uit de strijd komt. Ian Rankin beschrijft in dit boek wederom de duistere kant van Edinburgh, maar wel op een dusdanige manier dat je als lezer het gevoel heeft deel uit te maken van deze stad. Wederom een topboek van deze schrijver.