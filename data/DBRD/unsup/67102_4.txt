Gevallen meisjes kwam met een hoop bombarie op de markt. Dit veelbelovende debuut, geschreven door een Iers echtpaar onder het pseudoniem Ingrid Black, zou in het rijtje Nicci French en Mo Hayder naadloos moeten aansluiten. Bij een echte thrillerliefhebber gaan door dit soort uitspraken de bellen rinkelen, het boek lezen is een must!

Vijf jaar geleden was seriemoordenaar Ed Fagan actief in Dublin. Hij vermoordde en verkrachtte prostituees op beestachtige wijze onder het mom van een religieus motief. Ineens verdwijnt Fagan in het niets en de lijst met zijn slachtoffers lijkt niet meer te groeien. Maar dan ontvangt een krant in Dublin een ingezonden brief van een man die beweert Fagan te zijn. Is hij terug of is er sprake van een copycat? Aan hoofdinspecteur van de politie Grace Fitzgerald de eer om de waarheid te achterhalen. Al snel roept zij de hulp in van Saxon, haar partner en ex-FBI agente. Saxon wil maar al te graag helpen aangezien ze vijf jaar geleden betrokken was bij de speurtocht naar Fagan en er zelfs een boek over schreef. Ze heeft de zaak om persoonlijke redenen nooit helemaal achter zich kunnen laten. Vol overgave stort ze zich op het onderzoek met het doel de dader te achterhalen. Ze zoekt echter niet naar Fagan, omdat ze zeker weet dat hij al vijf jaar dood is. Saxon heeft hem immers eigenhandig vermoordâ€¦

Ingrid Black heeft met Gevallen meisjes een prima debuut neergezet. Maar, heeft het alle verwachtingen waargemaakt? Nee. Het is een meeslepend, goed leesbaar boek met zowel originele als voorspelbare elementen. Spanning zit er wel degelijk in, maar het had best nog een onsje meer mogen zijn. Het verhaal is geschreven door de ogen van hoofdpersoon Saxon. Zij is een pittige, lebische dame die sigaren rookt en sterke drank niet schuwt. Door haar droge humor en kordate gedrag kun je geen hekel aan haar krijgen. Zo origineel als het karakter van Saxon gekozen is, zo voorspelbaar is de seriemoordenaar die het voorzien heeft op prostituees en moordt vanuit een religieus motief. Het onvoorspelbare einde van het boek verdient echter wel weer een groot compliment. Aan de beklemmende sfeer en het gevoel van machteloosheid die Nicci French in hun boeken zo treffend weet neer te zetten, kan Ingrid Black (nog) niet tippen. Ook de vernuftige plots van Mo Hayder zijn (nog) een niveau te hoog gegrepen. Maar, het moet gezegd worden, voor een debuut is dit boek meer dan goed. Ingrid Black is zonder twijfel een belofte voor de toekomst!