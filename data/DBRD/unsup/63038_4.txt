Net als bij alle boeken van Sarah J. Maas kon ik niet als een idioot er doorheen vliegen. Voor wie mij kent, ik kan als ik eenmaal in een boek zit makkelijk 2 pagina's per minuut lezen en als ik er een avondje voor ga zitten is een boek normaal gesproken zo uit. Bij Sarah J. Maas moet ook ik echter mijn snelheid aanpassen. Elk woordje is belangrijk, kleine details kunnen later grote gevolgen hebben of geven zo een nieuwe laag aan een karakter. En hoe vervelend het ook is dat het een week duurt voor het boek uit is, het is wel zo ontzettend de moeite waard!

Dit eerste deel introduceert 4 hele belangrijke personages. Caelena, Dorian, Chaol en Nehemia. Gedurende het boek komen er steeds meer details naar boven, laten ze andere kanten van zichzelf zien en werd ik meer en meer meegezogen in het verhaal, de wereld en het mysterie.

Naar mate het einde in zicht kwam en de spanning toenam heb ik toch mijn leessnelheid maar weer verder opgevoerd. Ik moest en zou er zo snel mogelijk doorheen zijn! Ik moest en zou weten hoe het eerste deel afliep.

Het tweede deel heb ik zojuist op mijn nachtkastje gelegd en ik heb er nu al zin in om hier vanavond aan te beginnen! (Maar ik verwacht opnieuw dat ik er wel weer een week of 2 over zal doen voor het boek uit is...)