In Unterleuten (mooie en toepasselijke naam!), een merkwaardig en afgelegen klein Oost-Duits dorpje, wonen allerlei mensen, die te maken krijgen met de plaatsing van windmolens. Dit leidt tot allerlei gevolgen en vragen: word ik er rijk van, wordt mijn huis meer of juist minder waard, ik ben ertegen, ik ben ervoor, welke mensen spelen hierbij onder een hoedje en worden er sowieso beter van, enz. Allerlei tegenstellingen komen naar voren: tussen West- en Oost-Duitsland uiteraard, maar ook tussen jong en oud, tussen mensen met geld en mensen zonder geld, idealisten en kapitalisten, mensen die graag rustig in een plattelandsgemeente willen wonen en mensen die vooruit willen. Het is een soort zedenschets, waarbij Zeh probeert geen stelling te nemen, maar uitsluitend waar te nemen wat er allemaal gebeurt in het dorp. En dat is veel. Het is een boeiende roman geworden, echt een geweldig tijdsbeeld. Dat het bovendien vanuit het perspectief van tien personen wordt verteld, maakt het verhaal extra levendig. Een prima roman!