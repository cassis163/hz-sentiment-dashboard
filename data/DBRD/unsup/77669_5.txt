In ‘Ik Wist Het’ draait alles om Mia; een jonge vrouw die een goedbetaalde baan opzegt om een eigen bloemenwinkel te beginnen. Haar drastische ommekeer zorgt voor veel onbegrip bij haar familie en vriendinnen, maar Mia is vastberaden om van haar winkel een succes te maken.

Mia is een personage dat je onmiddellijk voor zich in neemt. Ze heeft de dappere keuze genomen om de zekerheid van een vaste baan in te ruilen voor een onzeker bestaan als ondernemer. Hoe dapper en zelfverzekerd ze ook overkomt als ondernemer; des te onzeker is ze wanneer ze haar droomman Feo ontmoet. Juist daardoor is Mia meer dan een perfect personage en wordt het verhaal wat herkenbaarder.

Chantal van Gastel is enorm goed in het ontwikkelen van haar personages. Zelfs personages die eigenlijk niet heel erg belangrijk zijn voor het verhaal zijn interessant. Op die manier wordt gecompenseerd voor het feit dat het verhaal een beetje langzaam op gang komt.

Pas laat in het verhaal kom je er als lezer achter dat de auteur haar lange inleiding heeft doorspekt met kleine aanwijzingen en hints naar de afloop van het verhaal. Afhankelijk van welke hints je als lezer oppikt krijgt het verhaal steeds extra laagjes wat de nieuwsgierigheid flink prikkelt.

Hoewel het verhaal zich afspeelt in de ‘normale’ wereld bevat het boek ook een bovennatuurlijk element. Dit is op een prachtige, subtiele wijze verwerkt in het verhaal en zorgt voor wat extra mysterie.

Al deze elementen samen maken van ‘Ik Wist Het’ een fantastisch, feelgood verhaal. De ontknoping is goed voor wat waterlanders en een warm gevoel in je binnenste. Dikke aanrader.