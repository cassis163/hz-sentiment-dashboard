Haantjes leest als een trein. Met een kleine tweehonderd bladzijdes en een vlotte schrijfstijl ben je in een paar uurtjes wel door het boek heen. De gebeurtenissen wisselen elkaar in rap tempo af, waardoor het boek niet instort. Hoe bizar het verhaal soms ook klinkt, in alle eenvoud en logica kun je een heel eind meegaan met de gedachtekronkels van Stijn en Frenk.

Daarnaast krijg je niet alleen een kijkje in het zakelijke gebeuren, ook het leven van Stijn wordt uitgelicht. We kennen hem natuurlijk nog van Komt een vrouw bij de dokter en het vervolgd daarop, De Weduwnaar. In dit boek lees je alles over hoe het was voordat Stijns vrouw Carmen ziek werd: het verhaal van twee yuppen met een kersvers dochtertje in de bloei van hun leven.

De bekende personages geven het verhaal een leuke extra dimensie. Het is een boek over onmacht en overmoed, over mensen en het zakenleven: samen met de grappige schrijfstijl die we kennen van Kluun absoluut een geinig boek om eens te lezen!