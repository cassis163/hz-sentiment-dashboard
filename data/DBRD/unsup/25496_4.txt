‘Mijn zus’ is een complexe psychologische thriller. De intriges waar deze familie bol van staat zorgen voor een continue spanningsboog. Het onderbuikgevoel van Irini straalt af op jou als lezer. Het begint allemaal met de wetenschap dat er een heel goede reden is waarom de zussen geen contact hebben. Gaandeweg krijg je steeds meer informatie vanuit Irini waarom dat zo is. En geloof maar dat je verbaasd zult staan. De auteur heeft zich niet ingehouden als het aankomt op trauma’s en geheimen. Als je er goed over nadenkt is het zelfs een heel verdrietig verhaal, maar de sluimerende spanning overheerst. Dat laatste wordt gevoed door het feit dat Irini een succesvolle arts is met een onwaarschijnlijk laag zelfbeeld. En dat is precies waar Elle op inspeelt. De kwetsbaarheid van Irini drijft haar tot waanzin en maakt haar kwetsbaar voor een ieder die kwaad wil.

Wanneer omstandigheden vragen dat Irini terug naar Schotland gaat om zaken te regelen in haar ouderlijke huis is het hek van de dam. Vanaf dat moment raakt het leven van de jonge vrouw in een stroomversnelling. Niemand lijkt zich om haar te bekommeren, en ze wil zo graag een paar antwoorden zodat ze weer verder kan straks. Gewoon de waarheid over haar relatie met Elle, zo moeilijk kan dat toch niet zijn? Aan de ene kant wil ze niets liever dan hard weglopen van dit alles maar haar nieuwsgierigheid wint. En daarmee ziet Elle haar kans.

Adams beschikt over een meer dan vlotte en intrigerende schrijfstijl. De onderhuidse spanning is van het begin af aan goed voelbaar. Angst, argwaan, onzekerheid en de nodige dosis mysterie wisselen elkaar af tijdens het verhaal. Adams heeft haar personages zo neergezet dat je meteen een hekel aan een aantal mensen krijgt maar is dat wel terecht? De schaduw van het verleden hangt als een donkere wolk boven Irini en daardoor is haar blik behoorlijk vertroebeld. Omdat ze niet goed kan overzien wat er speelt weet de negativiteit telkens haar leven binnen te dringen…..in de vorm van Elle. Ze is net een parasiet.

Wat zeer overtuigend is aan deze thriller is het psychologisch effect van de zussenband. Daarmee heeft Adams de spijker vol op de kop geslagen. Iemand nodig hebben maar beter zonder die persoon verder gaan. Het zoeken naar bevestiging en erkenning van die ene en het dan niet, of niet op de juiste manier, krijgen. Weten dat die ene persoon de antwoorden heeft op jouw vragen en die dan niet krijgen. Je hebt haar nodig maar je wilt niets liever dan haar nooit meer zien. Dubbele gevoelens en tegenstrijdige emoties zorgen dat je bevriest en blijft waar je bent. Ze zijn tot elkaar veroordeeld. Frustratie en onzekerheid steken vervolgens de kop op waardoor je onzeker wordt en daarmee kwetsbaar. Prachtig neergezet! De enige reden dat ‘Mijn zus’ geen vijf sterren scoort is het feit dat Adams de hoofdpersonage Irini tot lichtelijke ergernis laat hangen in haar twijfels over haar lichaam. Dat wordt zo vaak herhaald dat het vervelend neigt te worden. Verder is ‘Mijn zus’ een goede, psychologische thriller met beklemmende sfeerschetsen en dito ontwikkelingen. Pagina na pagina sla je om want je wilt weten hoe het zit. Adams weet de spanning goed uit te bouwen door middel van goed beschreven suggestieve situaties. Hierdoor is het verhaal continu spannend en door een versnelling richting de plot blijf je gekluisterd aan je boek. Echt een aanrader dus!

4 overtuigende sterren!