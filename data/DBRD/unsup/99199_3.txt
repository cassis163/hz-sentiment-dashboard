Het thema van De maand van het spannende boek 2005 is Huisje, boompje, moord. Het geschenk is dit jaar geschreven door Appel, bij uitstek een schrijver die past bij dit thema. Het boekje heet Als broer en zus en gaat over de relatie tussen Fred en de vrouw van zijn beste vriend, Sylvia. Een buitenechtelijke relatie dus, waarvan Freds vrouw Marja en Sylvias man Lex niets weten. Op een dag is Sylvia verdwenen en wat heeft Fred hier mee te maken? Hij verklaart dat er geen sprake is van een relatie, ze waren slechts bevriend net als broer en zus.Het boekje staat bol van Hollandse burgerlijkheid. Zo kijken de hoofdpersonages naar Hart van Nederland, wonen ze in een gemiddeld stadje, zijn autoverkoper, caissière en verkoper een elektronicawinkel. Lekker degelijk dus. Sylvia verveelt zich. Ze kijkt overdag naar belspelletjes op de tv en Marja koopt een afslankapparaat bij Tell-sell want ze is flink aangekomen sinds een kind heeft gebaard. En natuurlijk gaan ze iedere week samen gezellig uit met zn vieren. Lekker bowlen en daarna een tournedos of schnitzel eten. Tijdens het lezen kreeg ik er vreselijk de kriebels van. Dit is wel heel erg op en top huisje, boompje, beestje., maar gelukkig is er ook ..moord! Het verhaaltje is wat dun maar zoals altijd schrijft Appel het weer lekker smeuïg op. Hij laat ook in dit kleine boekje zien dat hij onbetwist de koning is van de Nederlandse dicht-bij-huis thriller. Een nadeel van de meeste boeken van Appel, en dat is ook hier weer het geval, is dat de personages niet echt sympathiek zijn. Ook in dit verhaal ga je niet echt meeleven met de hoofdpersonen. Lex is een zieligerd, Fred een gladde praatjesmaker, Sylvia een verwende en verveelde zeur en Marja een stumperd. Maar het levert al met al best een leuk boekje op voor even tussendoor.