***Ik heb dit boek van JP Publishing ontvangen in ruil voor een eerlijke recensie. Dat heeft mijn mening over dit boek of de inhoud van deze recensie op geen enkele wijze beïnvloed.***

Een minder leuke dag achter de rug of heeft de zon al een tijd niet geschenen? Lees dan It-girl door Kity Birchall en binnen mum van tijd maakt het niet meer uit dat het de hele dag al heeft geregend en verdwijnt je sombere bui als sneeuw voor de zon. Dit boek is namelijk HI-LA-RISCH! Ik heb het dan ook met een grote glimlach op mijn gezicht geplakt en af en toe schuddebuikend gelezen.

Oh, maar ook als de zon schijnt en je stemming opperbest is, is IT-Girl een super leuk boek om te lezen. Het maakt je stemming er namelijk alleen maar beter op! De belangrijkste reden? Anna, onze hoofdpersoon. Ze heeft gewoon iets aandoenlijks en schattigs. Daarnaast beleeft ze hele grappige avonturen, om over haar overactieve voorstellings-vermogen nog maar te zwijgen. De situaties die ze zich voor de geest haalt en meestal nog uitvoert ook! Al die grappige lijstjes die ze bij elkaar weet te verzinnen.. Oh, ik kan geen genoeg van haar krijgen! Gelukkig komt er een vervolg.

Ik moet toegeven dat ik van tevoren nog wel een paar bedenkingen had. Ik bedoel, de hoofdpersoon is tenslotte 14 jaar. Dat is toch een stuk jonger dan ik inmiddels ben en meiden van die leeftijd staan op een heel andere manier in het leven. Ik wist dus ook niet of ik me in haar kon verplaatsen. Het is immers al enige tijd geleden dat ik zelf die leeftijd had. Wat me de doorslag gaf , was dat dit boek werd aangeraden voor fans van Geek Girl. Een serie waar ik ook dol op ben en met net zo’n maffe hoofdpersoon. Bovendien had ik links en rechts al een paar enthousiaste recensies gelezen. Zodra ik echter de eerste zin las, wist ik dat ik me nergens druk om hoefde te maken. Wat kan er mis gaan met een boek dat een openingszin als deze heeft? “Ik heb Josie Graham in brand gestoken” Niets toch? Ik kreeg meer dan gelijk.

Naast Anna bevat It-Girl meer aparte en zeer vermakelijk personages. Zoals haar verstrooide vader en natuurlijk Hond, haar… hond. Het verhaal was wel een beetje doorsnee en voorspelbaar, maar laat je hierdoor niet ervan weerhouden om dit boek te lezen. De personages eromheen maken dit tot een uniek en lachwekkend verhaal dat je tijd meer dan waard is.

Het enige wat ik toch nog wel apart vond is dat Anna, als hedendaagse tiener, nog volop mailtjes verstuurde om met haar vrienden te kletsen. Uhm, gebruikt de jeugd van tegenwoordig niet massaal Whatsapp en Facebook en weet ik niet wat? In plaats van de ‘ouderwetse’ mail? Het was overigens niet storend, ofzo, maar… apart.

CONCLUSIE

IT-Girl is te leuk om te laten liggen, ongeacht in welke stemming jij of het weer verkeren. Het leest lekker vlot weg en bevat hilarische scènes. Een echte aanrader voor iedereen die zin heeft om een keer goed te lachen!

Deze recensie verscheen als eerste op CarpeLibra.nl