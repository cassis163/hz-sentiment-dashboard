Dit boek is het debuut van Koen Stobbe en wat mij betreft een geslaagd debuut. Ik heb dit boek mogen lezen dankzij een winactie van de blog perfecte buren en ben hier erg blij mee! Een boek wat ik anders waarschijnlijk niet zo snel had gelezen maar me toch heel erg aansprak!

Isabel reist af naar Frankrijk waar ze samen met haar vriend Bas een restaurant wil gaan beginnen. Bas is al een week eerder naar Frankrijk vertrokken om wat zaken te regelen. Bij het hotel aangekomen is Bas niet aanwezig in hun kamer en ook lukt het haar niet om contact met hem te krijgen. Bas lijkt te zijn verdwenen en met de hulp van ex gendarme en wijnbouwer David gaat ze op onderzoek uit.

Dit boek bestaat uit 2 delen welke beide voorafgegaan worden door een scene uit de middeleeuwen.
Daarna volgen we Isabel in haar zoektocht naar Bas maar ook soldaten uit het vreemdelingenlegioen. Dit word gedurende het boek steeds afgewisseld en zorgt voor de nodige spanning.
Een moord in de middeleeuwen, een vermiste man, soldaten uit het vreemdelingenlegioen, in het begin vraag je je af wat het allemaal met elkaar te maken heeft maar dit wordt tijdens het verhaal duidelijk en dan valt alles op zijn plaats. Het verhaal zit heel erg goed in elkaar!
Een fijne schrijfstijl en korte hoofdstukken zorgt ervoor dat het verhaal makkelijk te lezen is. Toch had ik bij deel 1 van het boek af en toe wel eens wat moeite om door te lezen. Terwijl deel 2 me echt pakte en ik niet meer kon stoppen met lezen.
Het verhaal is goed uitgewerkt en ook de personages zijn voor het verhaal goed genoeg uitgewerkt.
Al met al een boek wat het lezen zeer zeker waard is en zorgt voor de nodige uurtjes spanning!