Unplugged vertelt de lezer het verhaal van Skylar. Als klein meisje verloor zij contact met haar ouders en haar zusje toen ze werd ingeplugged. Zij bleven achter in de Gewone Wereld en Skylar kwam terecht in de maakbare Appwereld. Tot haar achttiende levensjaar verblijft ze daar, als ‘Solo’ bij de ‘Voyeurs’. Ze is vastbesloten haar dienstplicht te vervullen en tijdelijk terug te gaan naar de Gewone Wereld. Ze wil haar ouders en haar zusje nog één keer zien. Maar dan blijken de grenzen gesloten: de twee werelden zijn gescheiden van elkaar. Skylar kan niet meer terug.

Helaas laten vele ‘Solo’s’ het er niet bij zitten. Al snel krijgt Skylar de opdracht zich in het geheim ergens te melden. Solo’s Adam en Sylvia blijken hetzelfde bericht te hebben gekregen. De drie Solo’s horen dat ze naar de Gewone Wereld geplaatst zullen worden, voor een geheime, gevaarlijke missie. Het is hun taak een zeer belangrijk persoon terug te halen naar de maakbare Appwereld. “‘Ja,’ zei ik uiteindelijk. ‘Mijn antwoord is ja.’” Met die keuze zet Skylar haar veilige leven in de Appwereld opzij. Ze keer terug naar haar eigen breekbare lichaam in de Gewone Wereld. Met alle gevolgen van dien.

Met Unplugged start Donna Freitas haar, nu al, indrukwekkende boekenserie. Met slechts weinig woorden creëert ze een voor de lezer nieuwe wereld: de Appwereld. De wereld van Skylar is maakbaar, de Apps doen het werk. Het is een wereld waarbij de mens een robot wordt. Freitas raakt de grens met de realiteit en ze komt akelig dicht in de buurt van onze toekomstmogelijkheden. Is dit de wereld waar we op af stevenen? Met deze verzonnen wereld toont ze tegelijkertijd een kritische blik op onze eigen maatschappij. Ze laat Skylar dingen meemaken die in onze wereld, hetzij in een andere vorm, ook voorkomen. Het zijn dan ook deze gebeurtenissen, zeer overtuigend beschreven door Freitas, en de gevolgen ervan die indruk maken: “We hebben de Race naar de Verlossing gewonnen!” Daarbij bewandelt ze regelmatig het pad van de ethische kwesties. Binnen het verhaal van Skylar maakt Freitas vraagstukken over privacy, mensenhandel en macht als geen ander bespreekbaar en nodigt ze de lezer uit tot kritisch nadenken over onze eigen wereld.

Maar Unplugged bevat meer dan louter maatschappijkritiek. Vanaf de eerste bladzijde beschrijft Freitas een indrukwekkend en aantrekkelijk verhaal. Helaas blijft ze lang onduidelijk in haar beschrijvingen van de Appwereld. Hierdoor ontstaan al snel vele vraagtekens bij de lezer, die gedurende het hele verhaal blijven bestaan. Echter, het verhaal lijdt hier niet echt onder. Het hoge verhaaltempo en het aantrekkelijke plot lijken al voldoende om de lezer te kunnen interesseren. Daarbij zorgt de zeer goede beschrijving van Skylar ervoor dat eenieder haar, ondanks al haar niet-menselijke eigenschappen, toch kan begrijpen. Ze blijft grotendeels mens. Echt mens.

In het tweede deel van het boek keert Skylar terug naar de Gewone Wereld. Met een vaag, maar heel passend intermezzo tussen de twee delen van het boek toont Freitas de werkelijke scheiding tussen de twee werelden, om de lezer vervolgens mee te nemen naar de voor hem herkenbare wereld. Vakkundig en heel gedetailleerd beschrijft Freitas hoe Skylar aan voor ons ‘gewone’ dingen moet wennen, waarbij ze de spanning beetje voor beetje toe laat nemen. Het gevolg is een zeer aantrekkelijk deel, waarbij de lezer zich geen moment verveelt.

Waar Unplugged in eerste instantie het zoveelste boek met over een dystopische wereld lijkt, blijkt dit geheel niet waar. Freitas creëert een origineel verhaal en werkt het op veel plaatsen goed uit. Een goed doordachte constructie en een interessant plot zorgen er samen voor dat Unplugged aantrekkelijk wordt. Met een mooi open einde sluit Freitas het eerste boek en maakt ze je erg nieuwsgierig naar deel twee. Skylars verhaal is nog niet af. De Appwereld lijkt dichterbij dan ooit.

In samenwerking met Marloes Otten