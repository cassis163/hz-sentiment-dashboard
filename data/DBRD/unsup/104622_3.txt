In Niemands gek vertelt Richard Russo over het dagelijkse leven van de hoofdpersoon Donald Sullivan (Sully) en een aantal dorpsgenoten in het plaatsje North Bath. Sully is gescheiden, heeft een hele slechte knie en heeft kamers gehuurd boven zijn bejaarde oud lerares Engels, juffrouw Beryl Peoples.
Hij probeert ondanks de pijn samen met zijn maat Rub klussen op te pakken welke hij uitvoert voor Carl Roebuck. Naast deze klussen hangt Sully veel in de kroeg, bij het wedkantoor of in de lunchroom. Net voor Thanksgiving komt het gezin van Sully's zoon Peter weer in beeld. Sully heeft zich nooit veel bemoeid met de opvoeding van zijn zoon. Ook Peter blijkt zo zijn problemen te hebben. Peter en zijn zoon komen in North Bath wonen waardoor Sully de kans krijgt zijn banden aan te halen. De bewoners van North Bath proberen allemaal het beste er van te maken maar het blijkt erg moeilijk om vaste patronen te doorbreken.

De locaties in Upper Main Street in North Bath en de personage worden door Russo zeer uitgebreid en gedetailleerd beschreven maar altijd met humor. Je ziet de personages als het ware zo voor je. Doordat het verhaal geschreven is vanuit het perspectief heden en soms vanuit het verleden leer je de de personages steeds beter kennen en begrijpen waarom ze de dingen doen die ze doen. Sully uit zich bijvoorbeeld enorm lomp en grof maar blijkt toch een klein hartje te hebben. Heel vaak wordt de ouder/ kind relatie beschreven. Ook blijkt dat de personages uit North Bath vaak niet met maar ook niet zonder elkaar kunnen.

Persoonlijk moest ik erg wennen aan de schrijfstijl van Russo met name het gedetailleerde beschrijven en het feit dat er zo weinig gebeurd, de traagheid van het verhaal. Het tweede en derde deel krijgt iets meer vaart. Gaande het boek ben ik zijn schrijfstijl steeds meer gaan waarderen. Al met al heb ik met veel plezier dit boek gelezen.