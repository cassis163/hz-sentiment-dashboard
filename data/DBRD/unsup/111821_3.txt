Het boek
‘Ringen van Zilver’ speelt zich af in 1551. Een Ottomaanse aanval op Malta wordt met grote moeite afgeslagen door de Maltezer ridders en de plaatselijke bevolking. De bewoners op zustereiland Gozo hebben minder geluk. Zij worden vrijwel allemaal meegenomen en als slaven tewerkgesteld.

Het boek volgt een tweetal Gozitanen, het echtpaar Gabriel en Anna en beschrijft de impact die de gebeurtenissen op hun leven hebben.

Visie van de recensent
Dit boek was voor uw recensent een bijzonder uitstapje. Normaliter niet mijn genre en toch heeft ‘Ringen van Zilver’ mij wel aangenaam verrast. De eerlijkheid gebied mij bovendien te zeggen dat je voor het schrijven van een dergelijk boek, over een ongebreidelde fantasie moet beschikken en dat kan niet anders dan respect afdwingen.

Verbeek heeft een boeiende schrijfstijl en fraaie woordkeuze. Neem nou bijvoorbeeld: “Wanneer hij niet meer zou spelen zouden de straten in opstand komen. Want straten kunnen ook eenzaam zijn. Al begrijpen vuurvliegjes dat en geven ze hun beste glimlach.” Al dan niet je favoriete genre, maar van dit soort zinnen word ik blij. Verbeek weet bovendien zijn personages kundig neer te zetten en interessant te beschrijven.

Over de auteur
Jacques Verbeek (1947) woont in Naaldwijk. Hij heeft lange tijd gewerkt bij het Ministerie van Landbouw, Natuurbeheer en Visserij; hij hield zich daar bezig met buitenlandse warenwetgeving en Internationale marktinformatie. Verbeek schreef eerder ‘Verlangens’ (2010), ‘Haar laatste station’ (2012) en 'De kleine Bactriër' (2014). ‘Ringen van Zilver’ is het vierde boek van Verbeek.

Uitvoering
ISBN: 9789048438907
Paperback, 332 pagina’s
Uitgeverij Free Musketeers B.V.

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti-blog.simplesite.com/