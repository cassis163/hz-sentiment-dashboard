Ik ben dit boek gaan lezen omdat ik er veel positieve recensies over gelezen had. Dat schept dus verwachtingen. Verwachtingen die zeker waar gemaakt zijn!

Robin dumpt haar baas en raakt daarmee gelijk haar baan kwijt. Vervolgens verkondigt haar zus dat ze wil gaan samenwonen en dat Robin andere woonruimte moet gaan zoeken. En daar zit ze dan: zonder werk en zonder huis.
Alles loopt in de soep. Robin wijt dat vooral aan drank en mannen. Vandaar dat ze een weddenschap aangaat met haar zus Roos om het zes maanden zonder deze twee te doen. En dan het liefst op een nieuwe plek ergens ver weg van Amsterdam.
Via internet vindt ze een vacature als au pair in het dorpje Granmoore in Ierland. Dat lijkt haar de perfecte plaats om zes maanden droog te staan.
Ze heeft met Connor Mc Farland afgesproken om kennis met hem te komen maken en dan een beslissing te nemen. Al snel blijkt dat Connor haar heeft voorgelogen en een zelfingenomen klootzak is.
Toch besluit Robin te blijven en maakt al snel nieuwe vrienden in het dorpje waar de pub the place to be is.

Heerlijk, zo'n boek met van die bijdehante typetjes. Zelf vind ik humor erg belangrijk in een boek en door de opmerkingen van Robin schoot ik regelmatig in de lach.

Hier een stukje uit een gesprek tussen Robin en een medewerker van een reisbureau waarbij Robin lekker bijdehand uit de hoek komt:

"Wij distantiëren ons wel van de geplaatste advertenties." Robin keek hem niet begrijpend aan. "Daar bedoel ik mee dat wij geen verantwoordelijkheid nemen voor, ehm, hoe kan ik dat nu eens goed formuleren..."
"Je bedoet dat als ik ga werken voor een boer in Oekraïne die na twee dagen mijn hoofd eraf hakt, mijn familie jullie niet aansprakelijk kan stellen?"

Het is een echte feel-good roman. Ik vond het zelfs jammer dat hij uit was!

Deze recensie en nog veel meer zijn ook te vinden op mijn blog. (Adres te vinden in
mijn profiel.)