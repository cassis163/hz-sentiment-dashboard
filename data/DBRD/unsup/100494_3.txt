Alles welbeschouwd gaat Een simpele misdaad inderdaad over een simpele misdaad. Een vrouw is vermoord en verpakt in een plastic zak gedumpt in het water. Een groot gedeelte van het boek gaat verloren aan de zoektocht naar de identiteit van de vrouw. Wat daarna volgt is de oplossing van wat een crime passionel blijkt te zijn. We hebben het allemaal al eerder gelezen, zelfs wanneer ineens twee verschillende verdachten de moord bekennen.
Het eigene aan Een simpele misdaad is de beschrijving van het hedendaagse Zweden, dat kampt met samenlevingsproblemen, zowel tussen mensen van verschillende origine als binnen de huisgezinnen. Daar veroorzaakt Kallifatides soms wel een rimpeling aan het wateroppervlak, maar evengoed verliest hij zich in pseudo-diepzinnige stellingen die aan mij niet besteed zijn. Bijgevolg een simpel 'goed' voor Een simpele misdaad.