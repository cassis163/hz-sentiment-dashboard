Marguerite heeft twee intelligente wetenschappers als ouders. Ze hebben een apparaatje (De Vuurvogel) uitgevonden waarmee ze door de tijd kunnen reizen en in verschillende dimensies terecht komen. Deze dimensies kunnen gelijk zijn aan je eigen leven, met enkele afwijkende details, maar ook compleet anders zijn. Wanneer haar vader vermoord wordt en de vermeende dader met de Vuurvogel naar een andere dimensie reist bedenkt Marguerite zich geen moment en gaat ze achter hem aan.

Duizend stukjes van jou is een uitstekende sci-fi roman voor de jeugd. Het heeft alles waar je naar verlangt; een geheim, een mysterieuze wereld, liefde en niet te vergeten de nodige plottwists. Daarnaast weet Gray de verschillende sferen en situaties in de dimensies uitstekend te beschrijven, waardoor je het verhaal ingezogen wordt. Ik ben zeer benieuwd naar de vervolgdelen.