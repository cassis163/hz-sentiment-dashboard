Daar heb je vrienden voor is het vervolg op Drie vrienden, een huis (en een klusjesman). Het is weer net zo’n lichtvoetig en boeiend boek, heeft een flinke portie humor en leest heerlijk weg.
Dit tweede deel van deze feelgood-serie gaat over Joost, die graag een stoere aantrekkelijke man van veertig jaar wil zijn. Joost is van beroep kunsthistoricus en archeoloog en is werkzaam bij het Rijksmuseum en de Universiteit van Amsterdam. Hij vind zichzelf maar degelijk en stoffig.
Joost is bezig met een boek over keizer Augustus. Als hij voor research naar Rome afreist en daar twee maanden verblijft, komt bij hem ineens de ommekeer. In een moment van overmoed laat Joost zich een nieuwe look aanmeten - wie weet komt de rest dan wel vanzelf…

Als Joost weer terug is in Nederland ziet het leven er echter heel anders uit dan in het zonnige Italië.
Hij wordt op één dag twee keer ontslagen en komt door een mysterieuze ontdekking, in de kelder van het Rijksmuseum, in aanraking met een geheim genootschap. Nieuwsgierig als Joost is probeert hij dit raadsel te ontwarren en gaat op bezoek bij het genootschap.
Maar nog meer dan het mysterieuze raadsel ontwarren wil Joost heel graag een kind. Maar bij een kind hoort een moeder… Zal Joost de juiste vrouw weten te vinden?

Astrid Harrewijn studeerde rechten en was daarna werkzaam als vertaalster. Na het winnen van een schrijfwedstrijd debuteerde ze in 2006 met de roman Ja kun je krijgen. Ze heeft inmiddels acht romans op haar naam staan. Bij uitgeverij Boekerij verscheen in februari 2016 Drie vrienden, een huis (en een klusjesman). Astrid Harrewijn heeft een onmiskenbare eigen stijl en schrijft met humor over de valkuilen van ons dagelijks bestaan.

Daar heb je vrienden voor bestaat uit korte hoofdstukken die sprankelend en humorvol zijn geschreven. Het verhaal wordt deze keer vertelt vanuit Joost. Joost neemt je mee op weg door zijn belevenissen. Je hebt het gevoel dat je er zelf bij bent, zo mooi beeldend wordt de omgeving weergegeven. Ook in dit deel komt de nodige humor weer om de hoek kijken waardoor het boek bijzonder vlot leest. Het leuke aan dit deel is dat er vertelt wordt vanuit het perspectief van een man. Dit zie je niet zo vaak bij dit genre boeken.
Het boek is zeker niet oppervlakkig, het bevat geschiedenis, romantiek en ook de nodige spanning. Astrid Harrewijn heeft het gepresteerd om er weer een mooi geheel van te maken.
Ook dit deel is een zeer geslaagd en zeker een origineel boek waar je vele uurtjes leesplezier aan beleeft. We kijken uit naar het volgende deel in deze reeks!