Tupla Mourita is de gekozen auteursnaam van het schrijversduo Wendela de Vos en Atie Vogelenzang. Vrouwelijk naakt is hun eerste boek, waarvan een bewerkt fragment in 2004 als zelfstandig verhaal werd gepubliceerd in het winternummer van het literaire tijdschrift De Tweede Ronde.

Het verhaal van Vrouwelijk naakt laat zich snel vertellen. Wanneer restaurator Riita Kekkonen met vakantie gaat naar haar geboorteland Finland, komt zij om het leven. Haar collega, museumconservator Philo Bolt, vertrouwt Riitas plotselinge dood niet en doet naspeuringen in Nederland en Finland, waarbij haar bange vermoedens stukje bij beetje bewaarheid lijken te worden.

Hoewel de intrige de schijn wekt doordrenkt te zijn van spanning en mysterie, is niets minder waar. Vrouwelijk naakt gaat voornamelijk over het reilen en zeilen van de ik-persoon Philo Bolt. Zij is een vrouw die het zowel privé als zakelijk moeilijk heeft. Haar zus is anderhalf jaar eerder overleden, haar huwelijk zit in een neerwaartse spiraal, ze vindt dat ze te weinig aandacht besteedt aan haar zoontje en op haar werk wordt ze onaangenaam verrast door een vandaal die een van haar dierbaarste schilderijen bewerkt met een schroevendraaier. Constant wankelt zij tussen inzinking en depressie. De dames Tupla Mourits beschrijven deze zorgen en gevoelens op uitputtende wijze. Alle stadia van gemoedsgesteldheid passeren de revue, ingebed in een stortvloed van huiselijke wissewasjes. Eindeloos lang wordt beschreven wat er s middags en s avonds gegeten wordt, welke kleren er gedragen moeten worden, hoe om te gaan met een weerbarstige cv-ketel, de hamster des huizes, de afwasmachine, het vullen van de ijskast en het boodschappen doen. Het boek is dan ook het best te omschrijven als Het dagboek van een werkende moeder. Overigens, prachtig van taal en toonzetting. Tupla Mourits schetst alledaagse situaties in trefzekere beelden, originele beeldspraak, vergelijkingen en overpeinzingen.
Wat het thriller-gedeelte betreft laat Vrouwelijk naakt veel te wensen over. Pas op pagina 113 hoort Philo dat haar vriendin Riita in Finland overleden is en pas op pagina 229 (van de in het totaal 338 paginas tellende boek) gaat zij naar Finland om te horen wat er precies met Riita gebeurd is. Het boek mist een zorgvuldig opgebouwde spanningsboog. En dat is toch echt een van de basisvoorwaarden voor een thriller.

Vrouwelijk naakt is een mooie psychologische roman over verdriet, verwarring, verwijdering, zorgplicht en rouw. Het vleugje misdaad en mysterie is een extraatje. Maar centraal staat de vrouwelijke ziel, naakt en beschadigd. Integer en gevoelig met woorden geschilderd. Het is net Kunst.