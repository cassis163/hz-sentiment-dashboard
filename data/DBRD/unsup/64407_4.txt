Wat een heerlijk boek was dit! Een perfect boek voor in de winter. De sfeer is heerlijk en het boek leest ook lekker weg. Ik was een beetje bang om in dit boek te beginnen. Ik dacht dat het veel te cliché en zoetsappig voor mij zou zijn. (komt misschien een beetje door de cover) Maar ik ben echt aangenaam verrast! Ik verwachtte drie dagen in de bibliotheek. Dat het meisje en de jongen in die drie dagen verliefd zouden worden en dat was dat. Maar nee. Er zat veel, veel meer diepgang in dan ik had verwacht.
Autumn heeft bijvoorbeeld een paniekstoornis en het is best interessant om te zien hoe ze met bepaalde situaties omgaat en wat voor invloed haar stoornis heeft op de mensen in haar omgeving. De jongen waarmee ze vast komt te zitten in de bieb is Dax. Dax was echt top. Er gaan gekke geruchten over Dax in de ronde op school. Ze beoordelen hem maar als een crimineel en niemand kent hem echt. Hij heeft veel meegemaakt en is daardoor erg gesloten en laat niemand echt toe in zijn leven. Je weet nooit echt waar je aan toe bent met Dax en daarom blijft hij interessant en wil je meer te weten komen over hem. De combi van de nieuwsgierige Autumn met haar paniekstoornis en de mysterieuze Dax die samen in de bibliotheek vast komen te zitten is gewoon vrijwel perfect. Het bibliotheek gedeelte van het boek was dan ook mijn favoriet.

De periode in de bieb eindigt halverwege het boek wat ik best verrassend vond. Het was eigenlijk best interessant om te zien hoe Autumn en Dax verder gaan naar drie dagen samen vast te hebben gezeten in de bieb.
Er gebeurt daarna zoveel in Autumn leven. Ze weet een tijd lang niet zo goed hoe ze met alles om moet gaan en denkt zo veel na. Dat het soms nogal vervelend was als lezer omdat Autumn zo besluiteloos was. Ook vond ik veel van de grappen in het boek niet écht grappig. Maar dat zal wel aan mijn gevoel voor humor liggen.
Ik geef het boek 3,5 sterren.