Heerlijk de boekjes van Bobbi, ze zijn altijd een succes. En nu is dit boekje natuurlijk heel geschikt om voor te lezen in de winter ;). Zoals alle boekjes uit de serie Bobbi is ook dit verhaal op rijm geschreven. Dat maakt het extra leuk en gezellig om voor te lezen. De peuters vullen dan ook al snel de zin aan, waardoor ze actief worden betrokken bij het verhaal. En na een paar keer voorlezen word je zelfs gecorrigeerd wanneer je een zin of woord vergeet .

'Er ligt sneeuw!' roept Bobbi lachend.
'Willen jullie met me mee?'
Snel doet hij een warme sjaal om
en daar gaan ze met de slee.

De verhaaltjes van Bobbi staan dicht bij de belevingswereld van de peuter. Daarom zijn ze ook zo geliefd bij peuters. De tekeningen zijn herkenbaar, vrolijk en fris van kleur. Ze geven aanleiding tot interactie over wat er allemaal te beleven is in de winter en het plezier van je kunt hebben van sneeuw en ijs. Natuurlijk is het mooi wanneer de peuter dit zelf ook kan ervaren. Toevallig hebben wij hier in het noorden al wat sneeuw en veel ijzel gehad, perfect weer voor het lezen van dit boekje .