De cover past prima in dit verhaal zoals je al in de samenvatting hebt kunnen lezen; het is hier een van de belangrijkste onderdelen.

Meteen al op de eerste bladzijde van de proloog ben ik nieuwsgierig naar hetgeen er zal gebeuren in dit verhaal. Een gevoel van angst bekruipt me bij het lezen van deze woorden:
‘We zullen toeslaan met een ongekende kracht, nog niet eerder vertoond. Steden zullen van de kaart verdwijnen en jullie bloed zal vloeien. Niemand zal worden gespaard. Er is geen ontsnappen aan.’

De vlotte schrijfstijl zorgt samen met de lekker korte hoofdstukken voor
veel leesplezier. Dit verhaal over over terrorisme spionage, geheimen, intriges en niet te vergeten moord heeft diverse verhaallijnen die al meteen goed worden neergezet zodat er geen vergissing mogelijk is.
De verhaallijnen komen in deze thriller op een fantastische manier samen zodat ik heb kunnen genieten van een geloofwaardige, snelle maar toch ook rustige, originele en spannende actiethriller met de snelheid en angstaanjagende zekerheid van een voortdenderende trein!

De personages zijn duidelijk beschreven; het is ook verrassend om Natalia weer terug te zien.
Het is toch vreemd hoe je jezelf tijdens het lezen meteen een voorstelling maakt van de personages; bij het lezen over de Lynn Diaz zie je tijdens het lezen Angelina Jolie voor je ogen verschijnen en bij de kolonel denk ik aan M uit de verhalen met James Bond.
Ik denk dat dit alleen mogelijk is als de auteur het vermogen heeft de personages duidelijk en geloofwaardig neer te zetten.
Er zijn ook lijsten waarvan je hoopt dat je naam er op te lezen zal staan, maar dat is niet het geval met de Judaslijst; deze lijst is niet voor gewone mensen…

Ik kijk uit naar een nieuw verhaal met Alex De Klerck, Lynn Diaz en Kolonel Joubert in de hoofdrollen.
Alex heeft tenslotte een jaar rust nodig na dit avontuur...