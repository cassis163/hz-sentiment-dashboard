De Krijtman is het opvallend succesvolle debuut van de Engelse auteur C.J. Tudor. Haar boek werd direct wereldwijd met open armen ontvangen. In het boek speelt de auteur met de tijd, ze neemt je mee naar een fictief heden (2016) en laat je met regelmaat mee terugreizen naar het jaar 1986. In dit laatstgenoemde jaar waren Eddie en zijn vrienden net 12 jaar. Ze vormen een bontgezelschap en zijn altijd op zoek naar avontuur. Wanneer er kermis in het dorp is gaan ze daar dan ook maar wat graag naar toe. De jonge Eddie is die dag getuige van een ernstig ongeluk met een van de kermisattracties. Hij en de nieuwe leraar van zijn school (De Krijtman) weten het slachtoffer gelukkig wel te redden. Het is het begin van een reeks gebeurtenissen die ogenschijnlijk niets met elkaar te maken lijken te hebben. Met als dramatisch hoogtepunt een afgehakt ledemaat in het bos.

Dertig jaar later woont de volwassen Eddie nog steeds in hetzelfde dorp. Hij is leraar, drinkt te veel en gaat als vrijgezel door het leven. Kortom, het leven gaat zijn gangetje! Totdat Eddie wordt geconfronteerd met het verleden.
De Krijtman leest prettig weg. Het verhaal wordt beschreven vanuit Eddie. Hij vertelt je als het ware zijn verhaal en zijn gedachtegang hierover. Veel zinnen staan vol aangenaam sarcasme en zelfspot. Een verademing tussen al het drama dat zich in het dorpje afspeelt. Een dorp met een aantal behoorlijk karakteristieke personages. Er blijkt zich heel wat af te spelen in Eddie's woonplaats.
C.J. Tudor zorgt voor een paar verrassende wendingen in het verhaal en weet je waarschijnlijk regelmatig op het verkeerde been te brengen. Zijn alle nare gebeurtenissen terug te leiden naar een en dezelfde persoon of is er meer aan de hand? Het antwoord laat zich raden.

De Krijtman is een intelligente thriller vol huiveringwekkende gebeurtenissen, filmische fragmenten en vermakelijke dialogen. Dit alles gecombineerd met een goed uitgewerkt plot en een mooi afgerond einde. Het is wel opletten geblazen, want tijdens het lezen krijg je, tussen de regels door, een hoop informatie te verwerken. Hints! Zodat jij zelf als een ware detective mee kunt denken. Wie zijn de slachtoffers en gaat het hier werkelijk om karma? De Krijtman omvat alles wat een thriller goed maakt, sensationeel debuut.