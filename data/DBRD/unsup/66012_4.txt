Toen ik de korte inhoud, de donkere cover en daarbij de oproep zag dat er proeflezers gezocht werden heb ik geen seconde getwijfeld. En wat ben ik blij dat ik uitgekozen werd.
De zwarte cover met daarop een volwassen- en een kinderhand die een bebloed mes vasthouden wekt spanning en angst op. En dit is dan ook de rode draad in het hele verhaal.

Het boek start bij Tess, die samen met haar broer David een familiedrama overleefd heeft. Het verhaal van Tess speelt zich af in het heden en laat je als lezer ervaren hoe een slechte jeugd je blijft achtervolgen.
Daarnaast leren we ook Inka kennen, de tweelingzus van Tess, die de lezer meer vertelt over het verleden en hoe het er in hun gezin aan toe ging.
Beide meisjes zijn het slachtoffer van hun tiranniserende vader en broer Alex. Mishandeling en misbruik zijn dagelijkse kost binnen het gezin, tot het familiedrama plaatsvindt dat enkel Tess en David overleven.
Tess bouwt een nieuw leven op, werkt met hart en ziel in het dierenasiel en leert Machiel kennen, die uiteindelijk toch niet haar ware liefde blijkt te zijn. Na de relatiebreuk blijft hij haar voortdurend lastigvallen. Gelukkig heeft Tess haar trouwe viervoeter Tuk en collega Max die altijd voor haar klaarstaan. Maar ook tweelingzus Inka is nooit ver weg. Als dan ook nog eens broer David op het toneel verschijnt heeft Tess alles om haar ongelukkige verleden achter haar te laten, of lukt dit toch niet zomaar?

Aangezien het boek uit 2 verhaallijnen bestaat moet je als lezer aandachtig blijven. Maar doordat de spanning voortdurend goed opgebouwd wordt en de vlotte schrijfstijl is dit geen probleem. Zowel bij Tess als bij Inka wil je voortdurend weten hoe het verhaal verder zal verlopen, en dit is niet altijd zoals verwacht. Alles werd heel mooi beschreven waardoor je heel erg met beide meisjes meeleeft en soms wel eens moet slikken.

Dit was voor mij niet de eerste thriller over misbruik en mishandeling, maar het boek moet zeker niet onderdoen voor andere in dit genre. Het heeft me door de mooie schrijfstijl, opgebouwde spanning en plottwisten van bij het begin geboeid en krijgt dan ook 4,5 dikke sterren.