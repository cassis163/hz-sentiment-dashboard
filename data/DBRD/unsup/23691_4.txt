OVER DE INHOUD:
De aanleiding voor de auteur om ‘Storm op komst’ te schrijven waren de vragen van haar dochters. Toen deze de Young Adult leeftijd bereikten kwamen er steeds vaker vrienden over de vloer met interessante vragen over het leven. Daar begon het vertellen. ‘Ik kan er wel een boek over schrijven,’ riep ze regelmatig. En zo geschiedde.

Ieder hoofdstuk begint met een prachtige zwart-wit foto van een paard of de natuur.

Toeval bestaat niet, alles heeft een reden.

In de hemel vraagt leermeester Silverwind aan Storm, een jonge hengst, met welke karaktereigenschappen hij op aarde wil leren omgaan. Hij mag kiezen uit: liefde, moed of geduld. Storm kiest voor liefde. Hoe moeilijk kan dat nou zijn? Eenmaal op aarde komt hij in Stal Inverness terecht. Daar wordt hij verliefd op Sheila. Zij is in alles het tegengestelde van Storm. Sheila heeft geen zelfvertrouwen, is daardoor angstig en daarbij ziet ze er ook nog anders uit dan de andere paarden.

Storm beleeft veel avonturen, ervaart problemen en krijgt te maken met tegenslag en teleurstelling. Hij is leergierig en ongeduldig. Hij begrijpt niks van het leven op aarde en heeft veel vragen.

Gelukkig kan hij altijd terugvallen op zijn leermeester Silverwind, de gevleugelde Pegasus en tante Margriet. Zij is de oudste merrie in de Stal Inverness en staat voor wijsheid.

Tante Margriet geeft Storm antwoord op zijn vragen. Als Storm ’s nachts droomt of terugdenkt aan wat tante Margriet hem heeft verteld, worden de antwoorden bevestigd en aangevuld door Silverwind.

Pegasus is een vriend van Silverwind. Silverwind heeft hem gevraagd om goed te zorgen voor Storm. Storm lijkt op Pegasus toen deze jong was. Pegasus is de innerlijke stem, maar ook de held van Storm.

Leef in vrijheid en geniet van je jonge jaren.

Gaan de puzzelstukjes op hun plaats vallen voor Storm? Wat doet hij met de levenslessen? Hoe gaat het verder met Storm en Sheila?
Vragen die in dit boek worden beantwoord.

MIJN MENING:
De auteur weet perfect de problemen en vragen van jongeren in beeld te brengen en deze ook te beantwoorden of een oplossing te bieden. Ze doet dit in aansprekende begrijpelijke taal. Ze weet duidelijk te verwoorden wat er in het hoofd van jongeren omgaat, waar ze tegenaan lopen, wat hun gevoelens zijn en welke twijfels ze hebben.

Norine weet de lezer te beroeren. Situaties worden beeldend beschreven. Het karakter van Storm wordt goed uitgediept. In- en meeleven gaan hierdoor vanzelf.

De auteur beschrijft onder andere wat er echt belangrijk is in het leven en dat je moet leren vertrouwen op je gevoel, want dat wijst je de weg. Dat je mensen niet kunt veranderen en dat je de wereld niet op je schouders kunt dragen, dat je niet verantwoordelijk bent voor iedereen. Dat respect de basis is en dat je de ander moet accepteren zoals die is.

Norine heeft de wijze levenslessen mooi verpakt in het avontuurlijke verhaal van Storm, waardoor deze gemakkelijk worden opgepikt door jongeren en ze kunnen ontdekken, dat meer leeftijdsgenoten met dezelfde vragen en problemen rondlopen.

Zodra je stopt met vechten tegen jezelf, kom je tot rust. En in die kalmte zie je de werkelijkheid voor wat ze is.



.