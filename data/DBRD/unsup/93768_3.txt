Imre Dietz (1971) is geboren in Putten. Ze voltooide zowel de Theateracademie in Kampen als de studie psychologie aan de Universiteit in Utrecht. In 1998 studeerde ze af in de vakken relaties, sekse en seksuologie, alsmede in victimologie en depressiviteit. Van 1999 tot 2005 verzorgde ze de rubriek met probleembrieven voor het weekblad 'Vriendin'. De kennis en ervaring die Imre Dietz heeft opgedaan in de loop der jaren heeft ze mooi verweven doorheen de verhaallijn van haar debuut Ik kom eraan. Momenteel werkt Dietz onder andere als psychologe.
Hoofdpersonage Mirka besteedt haar vrije tijd graag aan het dansen van de Argentijnse tango, een wekelijks ritueel dat ze samen met haar vriendin Suzanne uitoefent. Wanneer er op een avond een bloedmooie man voor haar ogen de sterren van de hemel danst, maakt haar hart een sprongetje. De man, Sebastian, vraagt Mirka ten dans. Niet alleen tijdens het dansen van deze vurige tango versmelten hun lichamen, maar ook buiten de dansschool zetten ze hun passie voor beweging onvoorwaardelijk voort. Ondertussen lijkt Mirka's lievelingsneef Tom niet meer de oude te zijn. Hij gedraagt zich depressief, en van de ene op de andere dag lijkt hij veel contact te hebben met Ziggy, Mirka's jongere nichtje. Mirka heeft nooit een goede band met haar nichtje gehad, en ze vraagt zich af wat de twee zo plotseling met elkaar verbindt. Ze probeert Tom weer de goede kant op te sturen, maar hij blijft stug hangen in zijn depressiviteit. Het enige waar hij van opvrolijkt is praten over een mysterieuze sekte waar hij zich onlangs bij heeft aangesloten.
Wanneer Sebastian in de tweede week dat ze elkaar kennen een geheim onthult uit zijn verleden, is Mirka totaal van slag. Maar is ze zelf wel helemaal open en eerlijk geweest de afgelopen week of, wat dat betreft, de afgelopen weken, maanden, jaren? Wanneer het verleden Mirka met een rotvaart inhaalt, worden de gevolgen onoverzichtelijk.
Ik kom eraan is een vlot geschreven thriller. Het verhaal komt weliswaar wat langzaam op gang, maar ongeveer halverwege krijgt het een goede vaart, en wordt het moeilijk om het boek nog weg te leggen. Hoofdpersonage Mirka is studente psychologie en heeft een zwak voor de Argentijnse tango. Het zijn twee factoren die haar erg menselijk maken. Ook de overige personages zijn goed uitgewerkt. Er wordt veel aandacht besteed aan zowel de levendige passies en interesses, als aan de persoonlijke, negatieve gedachtegang van de personages. Het verhaal is verteld vanuit het ik-perspectief, waarbij Mirka en, weliswaar in mindere mate, Tom als ik-vertellers optreden. Dit heeft zeker een toegevoegde waarde, daar de twee totaal verschillend in het leven staan en andere doelen voor ogen hebben op één en hetzelfde vlak. De sekte waar Tom in belandt wordt uitvoerig besproken: een interessant gegeven. De rust in de ruimte waar de sessies worden uitgevoerd is bijna voelbaar. Hoewel je als lezer al die tijd weet hoe het zit, doordat het verhaal vanuit twee personages wordt belicht, is de plot toch verrassend omdat er verschillende aspecten uit onverwachte hoek komen. Het verhaal is niet heel erg spannend, maar een goed geslaagd debuut is Ik kom eraan absoluut.