Iedereen kent de geschiedenis. De wanhopige strijd om burgerrechten door de Afro-Amerikanen. Racisme en discriminatie. Rosa Parks in de bus. Iedereen kent de geschiedenis. De holocaust. De massamoord van joden in gaskamers. Concentratiekampen. 6 miljoen Joden omgebracht. 72 miljoen doden in totaal.

Hoe kennen wij de geschiedenis? Door de verhalen van overlevenden. Mensen die getuige waren van verschrikkelijke gebeurtenissen. Voor het nieuwste boek van Elliot Perlman heeft hij 6 jaar lang onderzoek gedaan. Diverse personen in het boek zijn gebaseerd op waargebeurde verhalen van ooggetuigen die de auteur sprak. Dit alles resulteerde in het dikke boek ‘Wat Nooit Is Verteld’.

De momenten waar we als mensheid voor schamen dat we het zo ver lieten komen, staan centraal in dit boek. De hoofdpersonen brengen beeldend verslag van de strijd om burgerrechten en de tweede wereldoorlog. Stiekem wil je niet zoveel weten als Elliot Perlman beschrijft. Welk effect het vergassen op het menselijk lichaam heeft, wordt zo beeldend omschreven dat het moeilijk is niet misselijk te worden. Vooral om het feit dat je weet dat dit waargebeurd is. Dat er honderdduizenden mensen op die manier zijn omgebracht. Zo harteloos, maar zo objectief en nuchter geschreven.

Het boek vraagt om de nodige voorkennis. De hoeveelheid informatie die de Australische auteur deelt, doen de lezer overlopen. De hoofdstukken springen van de hak op de tak. Dan zit je aan het ziekenhuisbed, dan lees je over een Poolse psycholoog en dan zit je opeens weer in een weeshuis vol donkere kinderen begin van de vorige eeuw. Het vraagt af en toe om een adempauze. Daarnaast is de schrijfstijl van Perlman niet heel toegankelijk, met lange zinnen en ingewikkelde zinsconstructies. Er zitten zelfs zinnen bij die een pagina lang zijn. Zinnen met 25 komma’s.

Maar je kunt zeggen wat je wilt over het grafische van de gebeurtenissen en de ruime hoeveelheid informatie: was elke geschiedenisles maar zoals dit boek van Elliot Perlman, dan was er waarschijnlijk veel meer blijven hangen. Want slechts weinig verhalen schrijven geschiedenis, maar het lukt Elliot Perlman om een verhaal te schrijven dat voor altijd in gedachten blijft.