Ook het derde boek van Celal Altuntas is een aanrader. Na ‘Het dorp van de zeven broers’ waarin Celal zijn eerste 20 levensjaren in het Oosten van Turkije beschrijft en ‘Het is je zusje’ met als thema eerwraak beschrijft Celal in ‘Regen zonder modder’ zijn asielprocedure in Nederland en alle hindernissen waar een asielzoeker mee te maken krijgt alvorens de vluchtelingenstatus te verkrijgen.
Celal Altuntas was in Oost-Turkije schaapherder en PKK-strijder en schopte het in Nederland tot maatschappelijk werker. Uit ‘Regen zonder modder’ blijkt zijn grote drang om vanaf het begin de Nederlandse taal te willen leren, aan het werk te gaan en een studie te volgen om op die manier een bijdrage te kunnen leveren aan zijn nieuwe thuisland. Het boek geeft een inkijkje in het bestaan van een in Nederland gearriveerde asielzoeker en vertelt op persoonlijke wijze het verhaal van de schrijver.