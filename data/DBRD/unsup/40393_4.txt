Erik le Romancier is schrijver en recensent. De verhalenbundel "Stilte graag!" is zijn debuut en kwam uit in 2015. Het is een verhalenbundel met voor elk wat wils.

De omslag is van Lotte Knieper. Zij heeft haar eigen webshop met kinderproducten die ze zelf maakt (Popsjes&co).

Verhaal 1 begint gelijk al heftig. Het dilemma voor elke ouder: sla ik mijn kinderen of niet? En hoe staat de maatschappij daar tegenover?

Verhaal 2 gaat over hoe iemand in de ban raakt van een loverboy vanuit een bijzonder perspectief.

In verhaal 3 is pesten het thema en hoe dit iemands leven beïnvloedt.

Verhaal 4 vertelt over Tessa, de sleur in haar leven. Haar dromen en idealen en hoe deze vaak niet verenigbaar zijn met de werkelijkheid.

Verhaal 5 neemt ons mee in de wereld van vrije sex, hechtere relaties en betere communicatie met elkaar.

In verhaal 6 leren we een stel kennen dat om aan de sleur van de dag te ontkomen, zich in de dance scene begeeft. Dit gaat gepaard met drank en drugs met noodlottige gevolgen.

Hoe een keuze om de goede redenen kan leiden tot de totale vernietiging van het leven van een man lezen we in verhaal 7.

Met verhaal 8 toont de schrijver ons hoe een vrouw zich losrukt uit een keurslijf en hoe zij nu een vrij leven leidt, een beetje exhibitionistisch, maar zeer gelukkig.

Hoe ga je om met een moeder met - niet gediagnosticeerde - borderline en met alle gevolgen die dat heeft voor je leven? Hoofdstuk 9 geeft ons een klein inkijkje.

Een prachtig inzicht krijgen we in verhaal 10. Een vrouw krijgt van haar man te horen dat hij zich eigenlijk vrouw voelt. Het traject voor een transgender om tot geslachtsverandering over te gaan en hoe de samenleving hiermee omgaat staat momenteel in de schijnwerpers door het programma Geslacht van Ryanne van Dorst.

Wie zegt dat een huwelijk altijd rozengeur en maneschijn is, komt bedrogen uit in verhaal 11. Trouwen op huwelijkse voorwaarden of in gemeenschap van goederen. De vrouw heeft meer geld dan hij en verdient beter. Dan neemt hij ineens ontslag en verandert in een lusteloze man die niks wil. Scheiden is geen optie, dan moet zij hem onderhouden. Dan bedenkt ze een plan.....

Hoe een vrouw haar weg zoekt na haar school. Ze kiest ervoor om prostituee te worden. Na een aantal jaar stopt ze daarmee en - na een opleiding - begint ze haar eigen massagesalon. Hoe deze keuzes haar omgeving beïnvloeden omdat ze er open voor uitkomt, staat in verhaal 12.

Hoe een vrouw via een onveilige, ongelukkige jeugd met een moeder die het niet zo nauw neemt met alles en borderline heeft, er uiteindelijk ook zelf niet in slaagt een 'gewoon' leven te leiden is in hoofdstuk 13 het thema.

Het laatste verhaal vertelt ons over sexueel misbruik in een gezin, maar op een hele andere manier dan je zou denken!

Erik le Romancier heeft een prachtige verhalenbundel geschreven met rauwe stukken die gaan over zeer echte zaken en gevoelens. Echte mensen die met mooie, duidelijke woorden beschreven worden. Ze raken je in je hart en blijven daar nog een tijdje hangen om een scala aan emoties op te roepen; ongeloof, woede, verdriet, vreugde....