Andrew Gross (1952) is een Amerikaanse schrijver, die vooral bekend is van zijn samenwerking met James Patterson. Met hem schreef hij een vijftal thrillers, die alle hoog eindigden in de Amerikaanse bestsellerslijsten. Zijn debuut als soloschrijver kwam in 2007 met zijn roman Code Blauw.
In Dodelijke gok staat Rechercheur Ty Hauck net bij een tankstation af te rekenen, als de hel losbarst. Uit een langsrijdende auto wordt op alles en iedereen geschoten. Ondanks de vernietigende kracht valt er maar één slachtoffer te betreuren: procureur David Sanger. De politie richt zich dan ook op het leven van Sanger, ervan uitgaande dat de aanslag voor hem bedoeld was. Als blijkt dat het slachtoffer grote bedragen met gokken won, richt het onderzoek zich op een groot casino. Rechercheur Hauck wordt echter door restauranteigenaar Annie Fletcher aan het twijfelen gebracht. De informatie die zij hem verstrekt, brengt hem op een pad waar zijn leven niet langer zeker is!
Dodelijke gok is een doorsnee actiethriller. Het bevat alle kenmerken die je mag verwachten. De held met emotionele problemen is dit keer een (uiteraard gescheiden) rechercheur. Voor de benodigde romantiek mag (de uiteraard ook gescheiden) Annie Fletcher zorgen. De kwade genius komt in de vorm van de beveiliging van het casino. Zoals het in dit genre hoort, blijken deze voor de hand liggende misdadigers stromannen van een goed verborgen organisatie. Uiteraard is onze held de enige, die de werkelijke bron van het kwaad weet op te sporen.
Ondanks dat het verhaal van de clichés aan elkaar hangt, leest het lekker weg en wekt het geen irritatie op! De hoeveelheid korte hoofdstukken draagt in grote mate bij aan de leesbaarheid van dit boek.
Dodelijk gok is een perfect boek voor iemand die wat verstrooiing zoekt!