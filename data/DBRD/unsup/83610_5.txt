Ondanks de vele banen die Marina Folkers heeft gehad, ligt haar hart toch bij het schrijversvak. Ze schreef eerder voor En Route, een blad voor liefhebbers van Frankrijk en ze beheert diverse Facebookpagina’s die over het leven in Londen gaan. Een stad waar zij zelf haar hart aan verloor. Faye en Sean, a love story is haar debuut. Een warme roman met humor en romantiek. Maakt Marina deze woorden waar?

Faye en Sean raken bevriend wanneer Faye op 10-jarige leeftijd in het water belandt. Sean, die een jaar of zeven ouder is, redt haar en vanaf dat moment ziet Faye hem als haar held. Hun vriendschap houdt door de jaren heen stand. Ze hebben zo’n sterke band dat ze alles lijken te doorstaan. Maar… als Faye een schokkende ontdekking doet, kan dat hun vriendschap op het spel zetten. Ontloopt ze haar gevoelens of gaat ze voor haar droom: eindelijk echt verliefd zijn? Want daar gaat een groot deel van de roman over. Faye droomt ervan om echt verliefd te zijn. Maar hoe weet je of je echt verliefd bent? Waar merk je dat aan? En als je het nog niet echt voelt, kan het dan later komen in een relatie? Al deze vragen stelt de onhandige Faye zich wanneer ze haar eerste echte relatie heeft. Vragen waar ze geen antwoord op kan geven, omdat ze helaas niet echt verliefd is op die jongen.

Stiekem is ze haar hart namelijk allang verloren aan een andere man. En juist deze man vraagt ze om advies. “Ik wil dat je alleen genoegen neemt met het beste”, luid het advies van deze knul. “Doe jij dat ook?”, vraagt Faye op haar beurt. Als antwoord krijgt ze: “Alleen als het beste niet beschikbaar is.” Tijdens het lezen van deze scène weet je meteen wat er met Sean aan de hand is.

Sean houdt namelijk van Faye. En dat kan best gezegd worden in deze recensie, want eigenlijk verraadt de titel dat al. Maar de liefde is niet gemakkelijk. Onzekerheid kan een liefde flink in de weg staan. Want hoe biecht je je beste vriend of vriendin op dat je verliefd op hem of haar bent? Verpest je niet de volledige vriendschap? En niet onbelangrijk: is het dan misschien niet beter om niks te zeggen, omdat het beter is om een beetje van die vriendschap te hebben dan helemaal niks meer? En praat je erover met je vrienden? Of hou je het voor jezelf tot je er helemaal niet meer uit komt? Deze vragen staan centraal in het verhaal en zorgen dat je geboeid blijft door de onbekende liefde tussen Faye en Sean.

Maar Faye en Sean, a love story is meer dan alleen een liefdesroman. Marina weet moeiteloos een verhaallijn over een alcoholverslaving door de roman te weven. Ook het zijn van een bekende popster en het krijgen van ongekende aandacht is een onderwerp dat Marina niet schuwt. Dit geeft wat extra diepgang aan de relatie van Faye en Sean.

En Faye, je kunt niet anders dan verliefd op haar worden. Het onhandige, maar oh zo lieve meisje komt op veel momenten over als een echte fee uit een sprookjesboek. Fayfaye, zoals Sean haar liefkozend noemt, is dan ook de perfecte bijnaam voor een meisje dat zo broos is en van iedere lezer het hart steelt.

Faye en Sean, a love story is een heerlijk liefdesverhaal dat een hoge plek in de top der feelgoodboeken verdient. De personages zijn warm, komen tot leven en leiden een herkenbaar leven. De humor is niet duidelijk aanwezig, maar de onhandige momenten van Faye zijn bij vlagen grappig. Bovenal is het boek romantisch. Vanaf pagina 1 voel je de liefde tussen twee mensen, kinderen dan nog, die een toekomst samen verdienen. Faye en Sean, a love story is feelgood zoals het genre het beschrijft.