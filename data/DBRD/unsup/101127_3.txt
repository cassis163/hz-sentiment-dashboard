De vijfde Benny Griessel van Deon Meyer.
De man heeft het in dit boek niet gemakkelijk en zijn alcoholverslaving steekt duchtig de kop op. In zoverre zelfs dat zijn hele bijdrage aan het politieonderzoek erdoor getekend wordt. De lezer wordt meegenomen in het proces van dit hervallen, Deon Meyer heeft dit zeer goed gebracht, je begint het waarachtig te begrijpen. Dat het een levenslang gevecht is, heb je uiteindelijk wel goed door. Het mag duidelijk zijn dat de auteur zich goed in de problematiek heeft verdiept.
De structuur van het boek is net wat anders dan gewoonlijk. Aan de hand van het gesprek en verslag van de wijnboer aan zijn advocate krijgen we het verhaal van diens voorouders tot nu te lezen. Het beslaat een redelijk groot stuk van het boek en leest in feite zoals een roman. Een interessant verhaal met levensechte personages waar je helemaal mee meevoelt.
Dan is er het eigenlijke verhaal dat een week voordien start. Het begint met de vondst van een lijk, de sinds enkele weken vermiste Ernst Richter. Diens leven wordt tussendoor uitgediept. En dan is het er politiÃ«le onderzoek dat op zijn beurt doorkruist wordt door de alcoholproblematiek van Griessel.
Uiteindelijk komen alle verhalen netjes bij elkaar en je mag gerust zeggen dat het verrassend is. Goede plot en goede opbouw. Alles bij elkaar leest het verhaal heel goed, maar voor een spannend boek ben je hier aan het verkeerde adres. Ook wat betreft actie scoort het niet. Icarus is een boek dat er mag wezen.