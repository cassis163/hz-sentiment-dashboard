De afgelopen dagen dit boek uitgelezen. Mooi debuut van Sallie Bissell die officier van justitie Mary Crow introduceert. Mary is half Cherokee van geboorte en opgegroeid in het ruige bos- en berggebied op de grens van Tennessee en North Carolina. Na de moord op haar moeder verhuist ze als tiener naar haar oma in Atlanta. Nu, veertien jaar later, is ze terug om met een paar vriendinnen een trektocht te maken, nadat ze een belangrijke zaak heeft gewonnen. Wanneer ze op woudloper Henry Brank stuiten, die de ene vriendin verkracht en de andere ontvoert, zet Mary al haar kennis van de wouden in om haar vriendin te redden. Wat ze niet weet is dat er nog iemand jacht op haar maakt.

Goed debuut met krachtige personages. Mooie natuurbeschrijvingen van de ontoegankelijke en gevaarlijke bossen en bergen die een extra spannende dimensie geven aan de zoektocht van Mary naar haar ontvoerde vriendin. Het kaartje voorin het boek geeft de lezer houvast bij het volgen van de loodzware tocht.