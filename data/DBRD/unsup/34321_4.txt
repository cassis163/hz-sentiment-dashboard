De Engelse auteur Robert Goddard (1954) debuteerde in 1986 met Verjaard bedrog. Hij heeft ondertussen meer dan twintig thrillers op zijn naam staan. De Catalaanse brief, die voor het eerst in 1995 in het Nederlands verscheen, werd onlangs opnieuw uitgebracht. Zijn eerste thrillers zijn nog steeds erg populair. Er is trouwens nog goed nieuws voor de fans van deze auteur. Zijn uitgever in Nederland heeft bevestigd dat in april 2014 een nieuw boek van hem zal verschijnen onder de titel Intrige in Parijs.
De Catalaanse brief  keert terug naar het Spanje van de jaren dertig van vorige eeuw. Een Engelse dichter, Tristam Abberley, krijgt pas erkenning nadat hij tijdens de Spaanse burgeroorlog het leven laat. Bijna vijftig jaar later wordt zijn zus Beatrix vermoord. Roofmoord, of is het toch veel meer dan dat? Charlotte Ladram, nicht van Beatrix, gaat op zoek naar antwoorden. Ze beseft al vrij snel dat ze zich in het oog van een levensbedreigende storm bevindt. Het duistere verleden van Tristam wordt blootgelegd. Brieven uit het verleden blijken verbijsterende feiten te onthullen en deze documenten zijn door derden maar al te fel gegeerd. Charlotte stoot op onthullingen over haar familie en ze ontrafelt vijftig jaar oude familiegeheimen. Er ontstaat een verhaal over hebzucht en verraad in tijden van oorlog. Een vendetta zonder schijnbaar einde.
Een typisch kenmerk van de thrillers van Goddard is de steeds weerkerende historische achtergrond die hij als basis voor zijn werk gebruikt. In De Catalaanse brief  is het niet anders. Goddard injecteert op meesterlijke wijze historische feiten in zijn werk. Dit boek is in de eerste plaats een psychologische thriller, maar dan wel een met een flinke portie Spaanse geschiedenis als extraatje. Deze auteur is een onvervalste rasverteller. Hij verschalkt je als een sluwe vos en zet je constant op het verkeerde been. Wanneer het verhaal dreigt stil te vallen, is hij er als de kippen bij om de story een andere richting uit te sturen. Hij neemt rustig de tijd om de puzzel af te werken. Je geduld als lezer wordt dus zwaar op de proef gesteld. Wanneer je eindelijk meent te weten hoe de vork in de steel zit, zorgt de auteur voor een volgende plotwending. Het laatste stukje van zijn puzzel geeft hij pas op het eind prijs.
De Catalaanse brief  is stilistisch geschreven en bevat een ijzersterk verhaal, overgoten met een romantisch sausje. De personages zijn zodanig overtuigend gebracht, dat het lijkt alsof ze vanuit je eigen kennissenkring zijn komen opdagen.
Deze pageturner werd inderdaad al meer dan twintig jaar geleden geschreven, maar dit betekent zeker niet dat De Catalaanse brief  ondertussen een 'oudje' geworden is, of voorbijgestreefd zou zijn. Integendeel! Het is een schitterende en meeslepende thriller.