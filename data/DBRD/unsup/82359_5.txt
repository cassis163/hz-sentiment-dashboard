Mijn recensie van 'Conflict' van auteur Susan Moonen.


Eva en Lotte zijn al vanaf de kleuterschool onafscheidelijk. Ze kunnen niet zonder elkaar en hebben ondanks hun verschillende levens dagelijks contact met elkaar.
Lotte is getrouwd en moeder van een tweeling. Eva woont samen met Johan, een makelaar in onroerend goed en werkt bij een bank.
Dan wordt het kleine stadje Ravenstein, waarin de vriendinnen wonen, opgeschrikt door een paar brute moorden. De ontzielde lichamen van de vrouwen die gevonden worden zijn verkracht en verschrikkelijk verminkt. Kort na deze vondst doet Eva een afschuwelijke ontdekking. Ze verzet zich tegen de waarheid, maar de feiten blijven zich maar opstapelen. Hoe kan ze haar vriendin Lotte beschermen?

Deze fantastische thriller is het debuut van Susan Moonen. De spannende verhaallijn is beeldend geschreven, je waant je in het mooie oude stadje met de smalle straten. Je ziet en hoort bijna het opzwepende water van de Maas in een herfststorm.
Ook de personages zijn goed uitgediept. Het hoofdpersonage Eva is in de ik-vorm geschreven. Haar gevoelens en innerlijke strijd hebben je meteen in de greep. Je leeft met haar mee gedurende het hele boek.
Ook het personage van de moordenaar is in de ik-vorm geschreven, maar dan cursief. De rillingen lopen over je lijf, wat een beest! Je wilt gewoon verder lezen, weten hoe het afloopt. Als lezer heb je wel een vermoeden wie de moordenaar is, maar toch wordt je steeds op het verkeerde been gezet. Knap gedaan!
Susan heeft een mooie schrijfstijl, het boek leest lekker vlot. Het verhaal wordt goed opgebouwd tot een super spannend plot. Het klinkt misschien afgezaagd, maar 'Conflict' is een echte pageturner. En heeft zijn vijf sterren zeker verdiend.