Wie ook maar enigszins het nieuws destijds over orkaan Katrina heeft gevolgd, krijgt bij het lezen van dit boek onmiddellijk weer de beelden van die ramp op het netvlies. James Lee Burke heeft de orkaan, en haar verwoestende invloed, een grote rol gegeven in dit verhaal. Hoofdpersoon Dave Robicheaux hoort via via van de dood van de priester Jude LeBlanc. Een priester die wegens zijn terminale ziekte verslaafd is en samenwoont met een dame van tamelijk lichte zeden. LeBlanc heeft getracht om tijdens de orkaan een groep mensen te redden, maar de boot waar hij in voer werd geroofd door vier jonge zwarte mannen, en LeBlanc overleeft het niet. De vier jonge zwarte mannen hebben ook het verkrachten van de dochter van verzekeringsman Otis Baylor op hun kerfstok. Als zij echter met diezelfde boot trachten te ontsnappen na het leeghalen van het huis van een bekende gangster, ontkomen ze hun lot niet.

Wie echter wraak neemt, en hoe, heeft Burke verrassend en heel spannend uitgewerkt. Het leven is ‘anders’ in een stad als New Orleans. De vele culturen die hier samenkomen alsmede het feit dat de stad naar Amerikaanse begrippen vrij oud is, maken dat de sfeer en de onderlinge verhoudingen tussen de burgers minder standaard is dan waar wij gewend zijn over te lezen. Burke heeft alle lijnen van het verhaal zorgvuldig uitgezet en knoopt dan ook aan het eind alles netjes aan elkaar. Het verhaal wordt bevolkt door een keur aan interessante karakters die het echter helaas niet allemaal overleven. Een spannend boek, dat echter ook inzicht geeft in wat het met mensen doet als zij plotseling door een ramp van huis en haard worden verdreven. Van mij mogen er nog meer Robicheaux-titels verschijnen. (Door: Jannelies Smit)