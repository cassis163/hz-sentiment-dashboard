Dit boek houd je op het puntje van je stoel. De ene actie scene na de andere dendert voorbij. Er zit ook ontzettend veel in: achtervolgingen, magie, liefde, verraad, marteling (wees gewaarschuwd) en een onderliggende boodschap (zonder belerend te zijn). Tijdens het lezen is goed te begrijpen dat dit boek verfilmd wordt; het leest als een film en je ziet alles levendig voor je.

Die snelheid heeft een keerzijde. Het gaat wel erg snel waardoor het lijkt of alles in slechts enkele dagen plaatsvindt. Het is dan ook heel raar als de personages verwijzen naar 'vroeger' als ze het over het begin van de gebeurtenissen hebben. De tijdlijn lijkt ergens niet te kloppen of voelt simpelweg niet logisch aan.

Het wisselende vertelperspectief tussen de drie hoofdpersonen is prettig. Wel was het lastig om de drie vertelperspectieven uit elkaar te houden. Blijkbaar gebruiken veel schrijven hier subtiele 'trucjes' voor of de drie personages komen iets teveel uit hetzelfde 'malletje'. Jammer, want in combinatie met een iets rustiger tempo hadden de karakters misschien meer indruk gemaakt.

De absolute meerwaarde van dit boek is dat er een (voor mij) heel nieuwe wereld te ontdekken viel. Fantasyboeken hebben meestal een setting in of link met de Europese cultuur. Heel verfrissend om fantasy in een Afrikaanse setting te lezen. Vooral de fantasiedieren voelden heel echt, door hun link met bestaande dieren. Wel jammer dat er geen verklarende woordenlijst is toegevoegd. Dat had een pluspunt geweest, omdat veel begrippen en de taal daadwerkelijk bestaan.

Conclusie: Het is gewoon een goed en spannend verhaal dat je op momenten (vooral de begin-en eindscene) naar de strot grijpt. Door het hoge tempo komen de karakters misschien niet helemaal uit de verf. Daarentegen zijn de wereld en het verhaal zelf verfrissend. De cover en het nawoord verdienen een bijzondere vermelding. De cover is simpelweg 'stunning!' en het dankwoord komt uit het diepst van Tomi's hart. Dat zet het verhaal wel even in perspectief. Misschien moet je zelfs eerst het dankwoord lezen en daarna de rest... De gebruikte superlatieven als 'de nieuwe JK Rowling' en 'De YA sensatie van 2018' zijn eigenlijk een beetje jammer. Vooral de eerste schept hoge verwachtingen die het boek misschien niet kan waarmaken, terwijl het los van die vergelijking gewoon een ontzettend goed verhaal is. Dus hou je van snelle actie, fantasy en een hoop drama? Lezen!