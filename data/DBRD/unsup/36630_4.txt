Dave Eggers (1970) is een Amerikaanse auteur. Hij schrijft zowel fictie als non-fictie. Zijn boeken zijn al voor verschillende prijzen voorgedragen. Voor dit boek heeft hij een aantal gesprekken gevoerd met de hoofdpersoon Mokthar Alkanshali.

Waar gaat het over:
De in San Francisco opgegroeide Jemeniet Mokthar Alkanshali ontdekt dat Jemen het eerste land was waar koffie gecultiveerd werd en besluit koffie uit Jemen te importeren. Dit is het begin van een spannend avontuur, want in Jemen woedt inmiddels een oorlog.
Mokthar kan de overlevingsstrategieën die hij zich tijdens zijn jeugd in de wijk Tenderloin in San Francisco eigen heeft gemaakt goed inzetten en wonder boven wonder komt zijn eerste lading koffie aan in Amerika.
Hij bekijkt de binnenkomst van het schip vanaf het dak van het luxe appartementencomplex waar hij eerst portier was, daarmee is voor hem de cirkel rond.

Wat vond ik ervan?
Het is een typisch Amerikaans succesverhaal van een nobody die een held wordt, maar het wordt smakelijk beschreven. Tijdens het lezen krijg je zin in een bak lekkere koffie.
Wel roept het verhaal vragen bij mij op, zoals:
• Op welk moment komen Mokthar en Dave met elkaar in contact?
• Wanneer bedenkt Dave dat hier een boek over moet komen? Hij komt zelf aan het eind in het boek voor als ze samen de binnenkomst van de boot bekijken.
• Hoe gaat het nu met de koffieverwerksters in Jemen?
• Is Mokhtar nog terug geweest in Jemen?
• Blijft de koffie van constante kwaliteit of heeft de oorlog hier een negatieve invloed op?
• Blijft het zo moeilijk om de koffie te exporteren en hoe zit het met de prijs?
• Komen er andere koffiehandelaren, is er sprake van marktwerking?
Kortom, vragen genoeg over Mokthar en de koffie. Het boek zelf was een inzichtje in de jeugd van Mokthar, waarna al snel werd overgegaan tot het spannende gedeelte, het zoeken naar koffie, het keuren van de koffie en daarna het moeilijkst, het uit Jemen vervoeren van de koffie.
Het lijkt mij een makkelijk te verfilmen boek, volgens mij zal die film er ook wel snel komen. Het is een typisch Hollywood verhaal, met een underdog als protagonist, een zoektocht en een oorlog als middelen om de spanning te verhogen en natuurlijk een goed einde.
Ik vond ik het een prettig te lezen en spannend boek, maar het heeft geen onuitwisbare indruk op mij gemaakt.