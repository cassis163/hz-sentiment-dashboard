Samen met je vader een vlieger maken (of je dat nou wilt of niet), het theepartijtje van de nieuwe buren (met een kat die steeds ontsnapt), een verrijkingsweek op school (met schoolinspectie!) en de Band-Battle audities met je band Dogzombies... Kortom, Tom beleeft weer allerlei avonturen in dit nieuwe deel in de serie rond Tom Groot!  

In Tom Groot, is dat even mazzel (of niet) speelt een aantal thema’s uit de vorige boeken weer een rol. Zo gebeurt er van alles op school, o.a. een bezoek van de schoolinspectie, heeft Tom het regelmatig aan de stok met zijn puberende zus Delia (die allergisch is voor honden en katten... helaas) en beleeft hij nieuwe avonturen met zijn vrienden Dirk en Nico en hun band Dogzombies. Ook zijn ouders komen weer voorbij in dit zevende deel uit de reeks; ze willen nog steeds graag dat Tom meer naar buiten gaat (frisse lucht) en minder televisie kijkt. Alle thema’s staan in het teken van ‘mazzel hebben of niet’, zoals de titel al doet vermoeden. En soms heeft Tom enorme mazzel, maar soms ook helemaal niet!  

Het verhaal wordt door Tom zelf verteld in een vrolijke, komische stijl zonder moeilijke woorden. Het (eenvoudige) verhaal is eigenlijk een aaneenschakeling van gebeurtenissen zonder hoofdstuk indeling, in een opvallende lay-out. De talrijke, uitvergrote woorden, versiersels en kleine stripachtige tekeningen vormen een vrolijk en aantrekkelijk geheel zoals we dat ook in de vorige delen gewend waren. De illustraties vormen eigenlijk de hoofdrol. Dit maakt het boek ook bijzonder aantrekkelijk voor minder geoefende en moeilijke lezers. Grappig is ook het verhaal binnen het verhaal in de vorm van het boek dat de meester voorleest aan de klas. Bovendien vind je aan het einde van het boek de gebruiksaanwijzing voor de vlieger.  

Eigenlijk moet je dit boek twee keer lezen... De eerste keer voor het verhaal en dan nog eens om al die grappige, vrolijke tekeningetjes goed te bekijken!  

Liz Pichon studeerde grafisch ontwerp aan Middlesex Polytechnic en aan de Camberwell School of Art, allebei in Londen. Vervolgens werkte ze voor Jive, een platenmaatschappij, als ontwerper en artistiek leider. Ze organiseerde daar fotosessies en ze ontwierp hoezen voor platen en cd’s. Daarna ging ze voor zichzelf werken. Haar illustraties werden in veel verschillende producten verwerkt, zoals kalenders en spellen. Ook ging ze kinderboeken illustreren. De eerste boeken die ze illustreerde waren prentenboeken; voor sommige schreef ze zelf de tekst. In 2011 verscheen haar eerste boek over Tom Groot (De waanzinnige wereld van Tom Groot), waarvoor ze in 2012 de Children’s Book Award won. Haar werk is in meer dan twintig landen vertaald.