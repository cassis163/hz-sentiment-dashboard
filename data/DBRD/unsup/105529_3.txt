Machla is het eerste boek van Nine de Vries. De schrijfster neemt je mee naar het Israël rond het jaar dertig van onze jaartelling. Een joodse vrouw, dochter van een leerlooier, woont buiten het dorp Kapernaüm. Haar leven is zwaar, ze moet hard en vies werk doen om dierenhuiden te kunnen bewerken voor wijnzakken, terwijl ze liever zou weven. De sfeer in het huis is dreigend, van haar vader heeft ze weinig goeds te verwachten. Haar zus is het huis al uit en woont ver weg, haar moeder is verdwenen en Machla weet niet waarom. Ook in Kapernaüm zelf is er een dreiging van soldaten die steeds opduiken en onder andere een bruiloftsfeest verruïneren. Geen wonder dat er mensen zijn die in het verzet gaan tegen de onderdrukker.
Nine de Vries schets met haar verhaal het leven van de mensen in Israël in de dagen van Jezus. In haar boek noemt ze veel Hebreeuwse termen en anekdotes uit de Joodse overlevering en heeft aandacht voor de Joodse gebruiken uit de wet die invloed hebben op het dagelijks leven. Hoewel passend bij het verhaal vind ik het gebruik van de maan om het verloop van tijd weer te geven verwarrend. Al deze details zorgen ervoor dat je met andere ogen naar een tijd kan kijken waar christenen door de verhalen van Jezus veel van kennen. Hijzelf, gekenmerkt als nieuweling (?), komt slechts zijdelings in het verhaal voor. Toch is uiteindelijk zijn boodschap, genade, de drijfveer van de schrijfster om dit verhaal van Machla, een vrouw die zich minderwaardig voelt, te vertellen. Een mooi boek voor de liefhebber van bijbel-historische romans.