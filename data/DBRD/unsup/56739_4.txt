Het is een geluk dat Sarogini Kamalanathan in de jaren '70 verhuisde van Sri Lanka (toen nog Ceylon) naar Nieuw Zeeland. Nog iets later verhuisde ze naar Australië. Het geluk zit hem in het feit dat in Nieuw Zeeland en Australië lang niet alle haar zo vertrouwde ingrediënten, die ze gewend was te gebruiken, verkrijgbaar waren. Ze moest dus op zoek naar vervangende ingrediënten en zodoende ontstonden er heel veel nieuwe gerechten, die ook buiten Sri Lanka heel goed te maken zijn. Tegenwoordig zijn de meeste bijzondere ingrediënten overal verkrijgbaar, maar dat was in de tijd dat Sarogini vertrok uit Sri Lanka zeker niet het geval.

Het boek Sri Lanka Food is een prachtige hardcover met hele mooie foto’s die de fotograaf Craig Kinder gemaakt heeft tijdens zijn reizen door Sri Lanka. En uiteraard staan er van vrijwel alle gerechten zeer smakelijke foto’s in het boek. In Sri Lanka is rijst heel belangrijk en dat wordt over het algemeen geserveerd samen met een aantal kleine gerechtjes of een curry. Overigens bestaat een curry vaak ook uit meerdere gerechten. Een bekend gerecht uit het land is Mullagatawnysoep en dat recept ontbreekt dan ook niet in het boek.

Het boek begint met een klein voorwoord over Sarogini Kamalanathan en daarna volgen negen hoofdstukken met recepten. Heel fijn is dat je daarna twee menu-ideeën krijgt voor het geval je zelf een rijsttafel wilt samenstellen. Een verklarende woordenlijst ontbreekt ook niet en heel interessant en leuk om te lezen is het afsluitende hoofdstuk over de reis door Sri Lanka die Sarogini met de fotograaf maakte.

Voorafgaand aan ieder recept is er een tip of informatief stukje. Als er een groente of ander ingrediënt in het recept voorkomt die toch niet zo gangbaar zijn dan wordt er een goed alternatief gegeven.

Pittige kip in honing gebakken
1 kg kip (bouten en drumsticks)
3 el sojasaus
2 el koolzaadolie **
3 tl chilipoeder
2 tl kerriepoeder
1 tl zout
2 tl verse gember tot pasta gestampt
6 tenen knoflook tot pasta gestampt
1 el sherry of Chinese rijstwijn
1 el honing
1 el margarine of boter

Verwarm de oven voor op 180 graden Celsius. Als je wilt kun je het vel van de kippenpoten verwijderen (dit beïnvloedt de smaak niet).
Meng in een kom de sojasaus, de koolzaadolie, het chilipoeder en het kerriepoeder, het zout en de gember- en de knoflookpasta. Voeg de rijstwijn of sherry en de honing toe en meng goed.
Giet dit mengsel over de kip, bedek de kip en laat tussen 5 en 12 uur marineren.
Plaats de kip op een bakplaat, giet de resterende marinade eroverheen en leg daar stukjes margarine of boter op. Zet het geheel in de oven en bak in ongeveer 45 minuten gaar. Keer de kip om en bak nog eens 15 minuten of tot de kip goudbruin is.

** Niet iedereen houdt van koolzaadolie. Je kunt het rustig vervangen door arachideolie.

Er staan hier en daar wat slordigheidjes in de recepten. Zoals in het recept hierboven. De oven staat al aan maar dan moet de kip nog 5-12 uur marineren. Dat marineren doe je natuurlijk in de koelkast maar ook dat moet je zelf bedenken. Let ook goed op de hoeveelheden die gegeven worden want als je kijkt naar het recept voor Sarogini’s Sri Lankaanse Kerriepoeder dan zie je dat je wel heel veel kerriepoeder maakt als je het recept volgt. Dat kan natuurlijk want het is een leuk cadeau om te geven. Als je het recept volgt heb je bijna een kilo kerriepoeder als je klaar bent.

Maar ach, je moet een recept toch altijd goed doorlezen en vooral zelf na blijven denken bij wat je doet. Dan kan er weinig misgaan. Uiteraard bevat dit boek veel overheerlijke curry’s. Van een simpele curry met bloemkool en aardappel tot ananascurry en uiteraard vleescurry’s. Heerlijke groentegerechten zoals gebakken aubergine met cashewnoten of wortel en spruitjes met kokos en vrijwel allemaal met de kruiden die zo kenmerkend zijn voor dit deel van de wereld.

Tot mijn verrassing staan er in het boek ook heel bijzondere zoete gerechten. Sri Lankaanse melktoffee bijvoorbeeld. Het lijkt op fudge en is een zoete toffee met gemalen cashewnoten. Simpel te maken en al even verrukkelijk lijken de drankjes zoals ijskoffie en mango lassi. Snacks, roti’s, chutney’s, raita, sambal en tafelzuur en uiteraard de overbekende Sri Lankaanse dosa’s; de pannenkoekjes die als ontbijt gegeten worden.

Een heel mooi en inspirerend boek om heel vaak uit te koken.