Ludovic Sénéchal verzamelt oude films. Als er een advertentie in de krant verschijnt waarin een grote collectie wordt aangeboden is hij als eerste aanwezig om er een aantal te kopen. Zijn nieuwsgierigheid wordt gewekt door een ongedocumenteerde film en als hij 's-avonds de bewuste film in zijn privetheather afspeelt, wordt hij getroffen door blindheid. Ludovic die de oorzaak van zijn blindheid associeert met het kijken naar de film vraagt zijn vroegere vriendin, rechercheur Lucie Henebelle de film te laten onderzoeken door een filmrestaurateur. Na dit onderzoek blijft Lucie zitten met een paar vragen: welke boodschap verbergt de schokkende film, wie heeft hem gemaakt en met welk doel? Wie is het meisje dat in de film voorkomt en waarom wordt zij plosteling zo geweldadig? Zij is er zo door gefascineerd dat zij besluit de zaak verder te onderzoeken.

In een gehucht in Normandië wordt een diep graf ontdekt waarin de stoffelijke resten van vijf mannen worden gevonden. De schedels van deze mannen zijn geopend en de hersenen, de ogen en de handen zijn op deskundige wijze verwijderd. Commissaris Franck Sharko van de Dienst Bestrijding Geweld Gericht tegen Personen wordt gevraagd de plaats delict te onderzoeken op mogelijke sporen. Aanvankelijk heeft hij geen idee in welke richting hij zijn onderzoek moet vervolgen. Hierin komt verandering als Lucie een tip ontvangt waarin een verband wordt gelegd tussen de film en de moord op de vijf mannen. Lucie Henebelle en Franck Sharko moeten samenwerken en komen terecht in een angstaanjagende wereld waarin
manipulatie, geweld, hysterie en massapsychose de boventoon voeren.

Van Franck Thilliez zijn verschillende boeken in Nederland uitgebracht en de ontvangst was steeds positief. Het weeshuis is de eerste misdaadroman met Lucie Henebelle en Franck Sharko als hoofdpersonen. Het boek is in 2010 geschreven. Er is inmiddels een tweede deel onder de titel De schakel in Nederland verschenen.

Het weeshuis bevat twee verhaallijnen en hoewel die op het eerste gezicht niets met elkaar te maken lijken te hebben, is het tegendeel het geval. Het verhaal zit goed in elkaar. Franck Thilliez heeft van een aantal ingewikkelde wetenschappelijke thema's een begrijpelijke verhaal gemaakt. De twee hoofdpersonen in het boek, Lucie en Franck, zijn goed uitgewerkt. Ingrijpende gebeurtenissen in hun leven hebben diepe sporen nagelaten en dat maakt hen boeiend en intrigerend. De interactie tussen de twee is soms heel vanzelfsprekend en op andere momenten onhandig. Het verhaal kent een aantal gruwelijke passages. De spanning is goed opgebouwd en de zinderende ontknoping eindigt met een verontrustend open einde.

Het weeshuis is een uitstekende misdaadroman die de moeite van het lezen zeker waard is. Het is ook een beangstigend boek. Zijn wij onderweg naar een samenleving waarin het mogelijk is het menselijk brein dusdanig te beinvloeden en te manipuleren dat daarmee elk willekeurig gedrag bij mensen opgeroepen kan worden? Technieken die, als zij in handen van de verkeerde mensen vallen, catastrofale gevolgen kunnen hebben? In Het weeshuis worden dergelijke vragen niet beantwoord maar het boek biedt genoeg stof om er over na te denken.