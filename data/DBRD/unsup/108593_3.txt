Sydney en Kyler zijn al jaren beste vrienden. Maar stiekem kijkt Sydney erg uit naar het jaarlijkse wintersporttripje met hun vriendengroep, omdat ze stapelgek op Kyler is. Kyler is een echt ladies man. Hij verbergt zijn gevoelens voor Sydney, omdat hij vindt dat ze beter verdient. Ze komen aan op hun vakantiebestemming, maar door een sneeuwstorm kunnen de andere vrienden het huisje niet bereiken. De twee komen samen vast te zitten in de storm en het lukt ze niet meer om hun ware gevoelens te verbergen. Maar Sydney denkt dat ze gewoon zijn zoveelste verovering is en Kyler gelooft niet dat Sydney ooit van hem kan houden. Maar dit is niet het enige waar ze zich zorgen over maken. Er lijkt ook nog eens een gek buiten rond te lopen die het op hen voorzien heeft.  

Dat niet alleen de Amerikaanse maar ook de Nederlandse lezeressen gek zijn op de boeken van new adult-auteur J. Lynn is te zien aan de quotes op de achterkant van het boek. J. Lynn is een pseudoniem voor Jennifer L. Armentrout. Ze is een van de bekendste auteurs in Amerika van dit wat brutalere en sexy genre. Dit schept hoge verwachtingen.

IJskoud leest prettig door de fijne schrijfstijl en de manier van vertellen. De perspectieven in de hoofdstukken wisselen elkaar af. Het ene hoofdstuk wordt geschreven vanuit Sydney’s perspectief en het  andere weer vanuit dat van Kyler, waardoor je veel te weten komt over de gevoelens van de personages. Je zou denken dat deze manier van vertellen de spanning uit het verhaal haalt, omdat je snel weet wat ze van elkaar vinden. Maar het tegenovergestelde is waar. De spanning neemt alleen maar toe omdat jij als lezer meer weet. De kunst is dan om daar goed mee om te gaan en te zorgen dat het niet te frustrerend voor de lezer wordt. En daar is J. Lynn goed in geslaagd.  

De personages zijn realistisch. Dit zorgt ervoor dat je je goed in een personage kan inleven. Alle vrouwen herkennen zich in Sydney en kennen een Kyler. Het feit dat er buiten iemand rondloopt die hen in alles lijkt te saboteren zorgt voor nog wat extra spanning. Dit aspect in het verhaal zorgt dat het meer dan alleen maar een liefdesverhaal is.

Spanning, liefde en nog meer spanning… Een boek over twee beste vrienden die stiekem verliefd op elkaar zijn. Dat kan bijna niet fout gaan! En dat gaat het ook niet. Een heerlijk boek om lekker mee onder een dekentje te kruipen op de bank. En als de regen dan ook nog eens tegen de ramen tikt tijdens het lezen, zit je er meteen in! Het enige minpunt is de soms slechte vertaling. Er worden typisch Engelse uitspraken letterlijk naar het Nederlands vertaald. Dat irriteert tijdens het lezen en is erg zonde voor de beleving van het verhaal. Maar als je daar overheen kan lezen is IJskoud een heerlijk boek.