Titel: Bling Bling
Auteur: Jan Van Der Cruysse
Uitgever: Davidsfonds
523 pagina's

Jan Van der Cruysse is specialist in crisiscommunicatie. Als woordvoerder van Brussels Airport beleefde hij de luchtvaart gedurende twintig jaar vanaf de eerste rij. ‘Een eindeloze bron van inspiratie voor het verzinnen van spannende verhalen en verknipte personages. Hij won met zijn debuut ‘Bling Bling’ de Hercule Poirotprijs en de Diamanten Kogel 2016.

Op de luchthaven van Delhi wordt een diamantkoerier beroofd. De daders gaan aan de haal met een koffertje diamanten. Vier miljoen. Albertien, de securityverantwoordelijke voor het transport van de diamanten, wordt meteen de laan uitgestuurd. Toch start ze de zoektocht. Op eigen houtje, voor eigen rekening. Vanuit een bergdorpje in de Zuidelijke Kaukasus bestuurt Paata Sirbaladze een criminele organisatie met wijde internationale vertakkingen. Het zijn uitgerekend zijn diamanten die gestolen werden in Delhi. Zijn instructies zijn helder: de daders zullen hem terugbetalen met hun eigen bloed. Beerke Wagenmaker, een politievrouw van Turkse afkomst, zet haar tanden in het intrigerende dossier. Haar bazen zijn niet opgetogen wanneer ze koppig haar eigen lot verstrengelt met dat van de verdwenen diamantkoerier. Wat begint als een geweldloze diamantroof buiten het zicht van de media, leidt tot een wervelwind van bloed en wraak.

Nou moet ik eerlijk bekennen dat ik vaak opkijk tegen boeken die meer dan 350 blz hebben. Zo ook bij dit boek dus. Het feit dat achterin (ja, ik blader een boek altijd even vluchtig door, al is het dan maar om de geur van het boek op te snuiven) een hele waslijst van namen is uitgewerkt, wie wie is, zorgde al voor enige tegenzin. Tevens ben ik alles behalve een ‘blingbling’ mens.

In het begin van het boek wordt meteen duidelijk waar het allemaal om gaat draaien tijdens deze 523 pagina's. Een diamantroof op een luchthaven. Vooralsnog loopt het verhaal vlotjes en wordt elk hoofdstuk aangekondigd met een mooie, helaas doffe, zwart wit Bling Bling foto met dag aanduiding. Dit vergt dan wel oplettendheid want zo staat er twee keer 4 juni, ai het is duidelijk te merken dat ik me niet laat afleiden door blingbling.

'Ik spreek maar enkele talen, maar ik kan zwijgen in alle talen'

Het verhaal wordt in alle details uitgewerkt en mist dan het spanningsveld, toch krijg ik niet de neiging om een dag van het boek over te slaan. Door de verschillende plaatsen waar overal wel iets gebeurt, wordt het geen langdradig verhaal. Maar je wordt ook niet echt gegrepen door een bepaald personage omdat ze allemaal vluchtig voorbij schieten om vervolgens weer bij iemand anders uit te komen.
Het plot is niet echt verrassend te noemen en wordt nog een beetje aangekleed, of misschien beter gezegd ‘uitgekleed’ door een zij-stapje van Albertien.
Of er vorig jaar echt geen beter boek is geweest voor de twee gewonnen prijzen betwijfel ik, maar al met al zal het vast menigeen goed bevallen.

'Waar veel rijst komt op tafel, vallen ook korrels naar beneden voor de kip'

Plot: 3
Schrijfstijl: 3
Originaliteit: 3,5
Psychologie: 2
Leesplezier: 3
Spanning : 3

Ik geef Bling Bling 3 sterren