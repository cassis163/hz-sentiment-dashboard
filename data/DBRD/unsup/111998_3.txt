misschien wel vernieuwend boek,Een oor voor een oog is het eerste boek van Christian Dorph in Nederlandse vertaling. Hoofdpersoon Frank Harder is betrokken bij de oplossing van de moord op een jonge vrouw. Er is een verdachte gearresteerd, maar Frank twijfelt aan zijn schuld en raakt ook geïntrigeerd door een moordzaak van lang geleden. Christian Dorph, de auteur, is docent filosofie. Dan is de link snel gelegd met Kierkegaard. Op de achterflap staat namelijk vermeld dat deze roman een labyrint is van spanning en filosofie, die de lezer de hele roman door in de greep houdt. Mijn interesse werd hierdoor gewekt.

Een oor voor een oog is een boek dat fascineert. Waarom? Het lijkt soms een soort droom waarin je bent beland. Dit heeft ook te maken met het heen en weer schieten tussen bepaalde gebeurtenissen en lijnen in het verhaal. Van de oude moordzaak naar de huidige tijd. Is het droom, is het werkelijkheid? Een constant aanwezig factor is seks gerelateerd aan eenzaamheid.

De ontknoping aan het eind kwam voor mij als een verrassing. Hierdoor werd een ingewikkelde knoop wel definitief ontward. Gelukkig maar, anders was ik verdwaald. Want, zo zegt onze bekende ex-voetballer: Elk voordeel heb zijn nadeel. Nadeel van dit boek vond ik de vrij ingewikkelde structuur. Deze is niet bevorderlijk voor de toegankelijkheid. Soms vroeg ik mij af waar ik beland was. De citaten naar aanleiding van de filosofieën van Kierkegaard, Hegel, Zen en anderen waren niet zodanig verpakt of aansprekend dat ze mij nieuwsgierig maakten naar meer. Ik vind het een kwaliteit op zich als een auteur ingewikkelde of filosofische getinte denkbeelden toegankelijk kan maken voor een breed publiek. Dat is Dorph bij mij niet gelukt.

Maar Christian Dorph kan ongetwijfeld mooi, een beetje dromerig schrijven. Een apart, misschien wel vernieuwend boek. In elk geval geen boek in de categorie: volg het platgetreden pad. Dat vind ik moedig van deze Deen.
Tot slot: prachtige omslag.