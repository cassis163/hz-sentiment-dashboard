Het heeft niets met het boek te maken dat ik een maand deed over de 671 pagina's, meer met mijn gebrek aan tijd en energie om veel te kunnen lezen. Als ik die tijd en energie wel had gehad, was dit boek binnen een paar dagen uit.

Het verhaal draait om het grote mysterie van het Montglane schaakspel. Tja, het klinkt wat saai en schaken boeit mij ook niet zo. Maar de verhaallijn die zich afspeelt in de achttiende eeuw, met Mireille de Remy als voormalig kloosterlinge in de hoofdrol, is zo boeiend en realistisch beschreven dat je er helemaal in meegezogen wordt. Daar tussendoor speelt een tweede verhaallijn zich af rond 1972, waarin computerexpert Catherine Velis verwikkeld raakt in een superspannende speurtocht naar hetzelfde schaakspel. De legende beweert dat degene die alle stukken, het schaakbord en het bijbehorende doek compleet heeft, de puzzel op kan lossen en daarmee de sleutel in handen heeft tot grote macht. Zo groot dat iedereen die op zoek is naar de delen van het spel over lijken gaat om ze in handen te krijgen.

Normaal gesproken ben ik niet zo van de historische boeken. Geschiedenis heeft me nooit heel erg geïnteresseerd. Maar op de één of andere manier heeft De Acht me zo gegrepen dat ik niet meer los kon komen van de gebeurtenissen rondom de Franse Revolutie. Begrijp me goed, het boek is geen geschiedenisboek, maar vooral een spannende thriller waarbij je ongemerkt een heleboel 'feitjes van vroeger' meekrijgt. Daarnaast zorgt het verhaal van deze tijd voor de nodige afwisseling. Hoewel sommigen klagen over het hoge 1000-en-1 nacht gehalte vond ik dat juist heerlijk om bij weg te dromen. Daarom vijf sterren!