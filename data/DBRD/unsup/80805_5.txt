Ontworteld van Naomi Novik vertelt het verhaal van de tovenaar Sarkan (de Draak) die een volk beschermt tegen de gevaren van het Woud. Maar hij doet dit enkel in ruil voor een hoge prijs. Hij mag elke tien jaar een jonge vrouw uitkiezen die hem gedurende deze periode moet dienen. Dit weinig benijdenswaardige lot lijkt weggelegd voor de beste vriendin van Agnieszka die tevens haar tegenpool is, de mooie Kasia. Maar tegen alle verwachtingen in is het niet Kasia die wordt uitgekozen …

De verhaallijn van deze betoverende fantasy-roman is zeer grondig uitgewerkt en het tempo waarin de gebeurtenissen elkaar opvolgen ligt hoog. De spanningsboog blijft bijna het hele verhaal strak gespannen waardoor je als lezer het boek moeilijk kan dichtslaan, het is haast on-neerleg-baar.
Ook de schrijfstijl sprak mij zeer aan. Naomi Novik schrijft zeer beeldend maar weet ook goed te doseren. De beeldtaal en de beschrijvingen breken nooit het tempo van het verhaal.
Alhoewel het een fantasy-wereld betreft, wordt deze zeer beeldend en met een hoog realiteitsgehalte beschreven. Als lezer valt het je niet moeilijk om deze te visualiseren.
Het huis van de magie heeft vele kamers en in dit boek worden er alvast een aantal betreden. De rationele (algemeen aanvaarde) magie van de Draak wordt afgezet tegen de intuïtieve magie van Agnieszka. Daarnaast wordt het magische laagje er niet te dik opgelegd zodat het ook voor de niet-uitgesproken fantasy-liefhebber verteerbaar blijft.
Naomi Novik heeft haar personages scherp neergezet. Ze worden zeker niet te één-dimensionaal in beeld gebracht.
Van alle personages die in Ontworteld aantreden is Agnieszka is mijn persoonlijke favoriet. Met een flinke dosis tegenzin neemt ze haar rol als uitverkorene op maar ze heeft een gouden hart en gaat indien nodig door het vuur voor degenen die ze in haar hart draagt. Haar band met haar vriendin Kasia is hier een mooi voorbeeld van. Daarnaast is ze een uitgesproken intuïtief persoon. Het rationele handelen van Sarkan vormt hiervoor een mooi tegenwicht.
De wijze waarop de relatie tussen Agnieszka en Sarkan evolueert vond ik één van de sterkste delen van dit boek.

Ontworteld voldoet zeker aan mijn hooggespannen verwachtingen. De beeldende schrijfstijl, de grondig uitgewerkte verhaallijn en de scherp getekende personages maken dit boek tot een must read binnen het genre.
Daarnaast is het gewoonweg moeilijk dicht te slaan, je wil blijven verder lezen.

Dit was voor mij het eerste boek van Naomi Novik en het heeft me veel leesplezier verschaft. Dit is een boek dat ook de niet fantasy-liefhebber zal kunnen bekoren. Ik zet alvast haar eerder (en toekomstig) werk ook op mijn leeslijst.