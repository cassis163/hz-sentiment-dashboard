Heks is, bijna drie jaar na het vorige boek de tiende thriller van Camilla Läckberg.
In dit deel lezen we verder over de levens van Erika Falck en Patrick Hedström, zij schrijfster van beroep, hij politieagent in het pittoreske Fjälbacka, Zweden.

In dit boek speelt Camilla zoals altijd met verschillende invalshoeken. Het verhaal, de verhalen beter gezegd, spelen zich af in verschillende tijden en vanuit verschillende personen geschreven. Dat is de kracht achter deze thrillers. Camilla is er een ster in om meerdere verhalen samen te laten komen tot één.

Dit boek verhaalt zich over twee moorden: De dertig jaar oude moord op Stella, en de zeer actuele moord op Nea, wiens ouders in dezelfde boerderij wonen als de ouders van Stella. De verdachten van de moord op Stella zijn een beroemd actrice en een inwoonster van Fjälbacka, beide hebben in eerste instantie de moord op Stella bekend, maar later hun bekentenis ingetrokken. Helen, die in Fjälbacka is blijven wonen, en Marie, de actrice zijn elkaar uit het oog verloren, maar Marie is in het dorp voor opnames, juist nu de moord op Nea plaatsvindt. Is dit toeval?
Intussen wordt ook Zweden overspoeld door vluchtelingen, en vele inwoners zijn hier niet blij mee, er zijn veel actiegroepen, men is bang voor criminaliteit. Al snel worden de vluchtelingen verdacht van de moord op de kleine Nea.

Zoals ook eerder speelt de auteur in op de actualiteit, en daarin slaat ze deze keer door. Ze gebruikt teveel actuele thema’s in één boek: de vluchtelingencrisis, criminaliteit, sociale media en de gevolgen daarvan, pesten, homosexualiteit, alles komt voorbij, en dit komt het verhaal niet ten goede.
De auteur heeft haar eigen leven verwerkt in de personage Erica Falck, dit doet ze vaker, maar het begint storend te worden. Wanneer de auteur iets meemaakt weet je al dat het in haar boek zal verschijnen, ik vind dat jammer.

Zoals altijd speelt een deel van het verhaal zich af in het verleden, in dit geval in de 17e eeuw. Dit deel van het boek vind ik uitstekend geschreven, van mij had dit veel meer uitgelicht mogen worden, sterker nog: ik had graag gezien dat ze hierover een thriller schreef! Het verhaal over de vermeende Heks, verklaart de titel van het boek, maar staat verder vrijwel los van het verhaal uit het heden, een gemiste kans, hier ligt namelijk de kracht uit eerdere boeken. Pas aan het absolute eind van het boek wordt nog even terloops duidelijk gemaakt waarom de verhalen met elkaar te maken hebben.

Het boek beslaat ruim 680 pagina’s, en begon voor mij pas rond pagina 300 echt aantrekkelijk te worden, voor die tijd legde ik het makkelijk weg, vergat het bijna, iets wat ik van deze auteur niet gewend ben. Ik heb nog nooit zo lang over haar boeken gedaan.
Zeker niet haar beste boek, maar als je liefhebber bent van Camilla’s boeken zou ik het wel lezen, vooral om het verhaal dat zich afspeelt in de 17e eeuw.