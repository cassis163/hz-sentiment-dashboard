Op een kunstveiling in Antwerpen is hoofdinspecteur Thomas Berg er getuige van hoe een bronzen beeld van Constantin Meunier tegen een recordprijs wordt verkocht. Het beeld stelt de mythologische figuur Psyche voor en dateert van 1894. De nieuwe eigenaar, die toevallig in hetzelfde hotel logeert als Berg, wordt die nacht vermoord en het beeld gestolen.
De belangrijkste verdachte is een Leuvense antiekhandelaar, tot op Valentijnsdag een tweede slachtoffer valt. Zijn hart is doorboord met een pijl en zijn lijk ligt tentoongespreid in de crypte van de man die ooit opdracht gaf om het beeld te maken. In de loop van het onderzoek wordt duidelijk dat het kunstwerk de helft is van een set, Eros en Psyche, waarvoor twee geliefden model hebben gestaan: een meisje uit de Leuvense burgerij en een joodse jongeman die tijdens de Tweede Wereldoorlog aan de Gestapo werd verraden.
Het oude liefdesverhaal, de moord op Valentijnsdag, de pijl in het hart... alle elementen lijken erop te wijzen dat de dader doelbewust de mythe van Eros en Psyche kopieert, tot er een derde dode valt en Berg beseft dat er nog iets veel gruwelijkers aan de hand is.
Jo Claes is een bijzonder gedetailleerde schrijver die veel weet over kunst en oudheid. Hij neemt je mee op een reis door Leuven om te ontdekken wie de moorden heeft gepleegd en waar de verdwenen beelden zijn gebleven. Ik vond de verhalen achter de beelden heel boeiend.
Jammer was wel de hoeveelheid karakters die in dit verhaal meespelen waardoor ik vaak het overzicht kwijt was. Maar dat wordt deels goed gemaakt door de mooie schijfwijze die Jo heeft. Het zijn mooie korte hoofdstukken en makkelijke zinnen. Er is geen gebruik gemaakt van hoogdravende teksten of woorden waardoor het gemakkelijk leesbaar was.
De personages zijn mijns inziens niet helemaal lekker uitgewerkt waardoor ik een beetje diepgang miste. En hoewel er in mijn hoofd diverse verdachten de revue waren gepasseerd wist de auteur toch listig iemand anders ten tonele te brengen en was het dus een verrassend plot.
Ik vond het een niet erg spannend verhaal maar wel boeiend.