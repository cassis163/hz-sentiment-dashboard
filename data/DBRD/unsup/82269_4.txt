Wijnhandelaar Osman Fissler denkt zijn vrouw en dochter, die vijftien jaar eerder spoorloos verdwenen, terug te zien in de immense shopping mall Mah Boon Krong in Bangkok (Thailand). Het weerzien is kort en mysterieus en Fissler blijft vol vragen achter. De gebeurtenis staat niet op zichzelf. Ook Shaun Doran, een klasgenoot van zijn dochter Kirsten, blijkt rond dezelfde periode in rook te zijn opgegaan. Het is de start van een fascinerende, mysterieuze zoektocht die zich afspeelt in zes landen.

Al snel blijkt dat het heden en verleden niet alleen ondoorzichtig samenhangen, maar ook meerdere versies kennen. Wat is de waarheid? Welke werkelijkheid is de echte? Je leest het in ‘Het Patroon’.

“Een mooie zomerdag tooide de bomen in de resten van het lentegroen. De begraafplaats was zonovergoten. Een dertigtal mensen stond rondom een kleine, donkerkleurige kist die klaar stond om in het graf te verdwijnen. De deksel lag enkele meters verder in het gras.”

Wessel de Valk bewijst met ‘Het Patroon’ definitief dat hij een uitstekend schrijver is. Was ‘Bestemming onbekend’ (de voorloper van ‘Het Patroon’) al van een verrassend hoog niveau, wat mij betreft overtreft De Valk zich met dit vervolg. Overigens zijn de twee delen uitstekend los van elkaar te lezen.

‘Het Patroon’ is meer dan alleen een thriller (het etiket dat het boek steevast meekrijgt). De SF-achtige elementen zijn derhalve dominant aanwezig dat je dit boek niet simpelweg kunt scharen in het thrillergenre. Nu ben ik weliswaar geen liefhebber van het SF-genre, maar De Valk heeft deze elementen op een dusdanige geraffineerde wijze in zijn boek verwerkt, dat zelfs iemand zoals ik, in de basis wars van Science Fiction, ervan genoten heb!

“Tijdens de vlucht had hij nauwelijks kunnen slapen. Op verschillende momenten had hij het gevoel gehad de controle over zichzelf te verliezen. Dat onaangename gevoel was nieuw voor hem. Op zijn leeftijd was hij ervan uitgegaan dat hij zichzelf goed kende en kon vertrouwen op zijn stabiele karakter.”

Het verhaal zit bijzonder kunstig in elkaar en De Valk ziet kans de mysterieuze verschijnselen, zoals de -op hallucinaties gelijkende gebeurtenissen die plaatsvinden in de ‘non-lokale-ruimte’- op een dusdanige wijze in het geheel te verweven dat het volkomen geloofwaardig is, ondanks dat je als lezer weet dat het niet kán…

“Hij hijgde zwaar en zoog de zuurstof naar binnen. De trein maakte een serie korte, schokkende bewegingen. Fissler hield zich met moeite vast aan een handvat van de sluis. De overige inzittenden werden letterlijk door de coupé gesmeten. Gegil en doffe klappen klonken, als in staccato, voor het stil werd.”

De spanningsopbouw, is meesterlijk en het verhaal is intelligent opgebouwd vol mysterie en spanning. De schrijfstijl van de auteur is van hoog niveau en zijn personages zijn knap uitgelicht. Vooral Fissler is uiterst boeiend. Kortom, De Valk mag wat mij betreft snel met een nieuw boek komen!

Over de auteur
Wessel de Valk is afgestudeerd criminoloog, ondernemer en schrijver. Hij heeft grote interesse in innovatieve ontwikkelingen. Die interesse is ook terug te vinden in zijn debuutthriller ‘Bestemming onbekend’ en in dit tweede deel, ‘Het Patroon’.

Uitvoering
Futuro Uitgevers
ISBN 9789492221650
Paperback, 200 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/