Mary Higgins Clark neemt mij mee op een hele luxe cruise, zij beschrijft de Queen Charlotte en daaraan gekoppelde luxe vrij gedetailleerd en laat mij hierdoor in het riante pluche plaats nemen. Hoofdpersonage is de diamantexpert Celia, deze mooie vrouw heeft al aardig wat te verstouwen gehad in haar leven en op deze werkcruise maakt zij kennis met de schatrijke Lady Em. Naast deze 2 hoofdpersonages maakt de schrijfster gebruik van veel andere personages, ook deze karakters worden zeer goed uitgediept. Door de hoeveelheid personages moet ik wel goed bij de les blijven om het verhaal duidelijk te kunnen blijven volgen. De gebeurtenissen volgen elkaar in een rap tempo op en de korte gedetailleerde hoofdstukjes, waarin steeds meer puzzelstukjes op de plaats vallen, laten mij het boek snel uitlezen. Deze combinatie van Loveboat meets de jonge Miss Marple heeft mij een paar zeer vermakelijke leesuurtjes bezorgd.