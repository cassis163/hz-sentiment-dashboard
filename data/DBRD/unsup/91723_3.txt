Na het lezen van de Jessica Haider toppers van Corine Hartman, was ik ook wel nieuwsgierig naar eerdere boeken van haar hand. Op aanraden van Corine ben ik Zwart Water gaan lezen.

In het boek spelen violiste Frederique en haar Italiaanse man Davide de hoofdrol. Zij wonen afwisselend in Den Haag en Venetie. In Venetie is Davide verantwoordelijk voor het Mose project om Venetie te behoeden voor de stijgende waterspiegel. Frederique is een beroemde violiste in binnen en buitenland. Zes jaar geleden hebben zij jammerlijk hun dochter Isabelle verloren aan een acute hersenvliesontsteking. Dit is niet opgepikt door hun huisarts. Toen de diagnose gesteld was, was het te laat voor Isabelle.

Na drie moordslachtoffers komt de verdenking op Frederique en Davide te liggen. Alle vermoorde personen hebben een link met de dood van Isabelle. We lezen afwisseld mee in de gedachten van Frederique en de rechercheur belast met het onderzoek. Ook wisselen de hoofdstukken tussen het heden en verleden, maar ook in de heden zit er regelmatig een flashback in. Dit is prima te volgen en niet verwarrend. De uiteindelijk dader was me helaas al snel duidelijk, het plot wees hier iets te veel op. Jammer dat dit enigzins voorspelbaar was. Toch was het een interessante thriller en ik heb het boek met plezier gelezen. Niet te vergelijken met de huidige Jessica Haider serie!

Ik geef het boek 3 sterren.