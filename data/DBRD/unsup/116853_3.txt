Vorig jaar las ik Rose Harbor in bloei in 2 dagen uit. Liefdesbrieven in Rose Harbor is deel 3 in de reeks over de bed & breakfast.

Ik reserveerde het boek in het begin van het jaar, maar had het nog niet uitgelezen toen het terug naar de bib moest. Ik kon het niet verlengen omdat het gereserveerd was door een andere lezer. Ik moest het dus terug binnenbrengen, maar reserveerde het meteen weer. Zodoende heb ik dit boek in 2 etappes uitgelezen.

In dit verhaal leren Jo Marie en Mark elkaar weer een beetje beter kennen. Ondertussen krijgt Jo Marie nieuwe gasten in haar B&B. Als eerste komt Eleanor Reynolds, Ellie voor de vrienden. Ze is in Cedar Cove nadat ze afgesproken heeft met een internetdate. Haar moeder probeert haar tegen te houden, maar Ellie luistert niet naar haar. Maar was dat wel zo'n goed idee? Daarnaast heb je Roy en Maggy. Ze zitten in een relatiecrisis en dit weekendje moet hun huwelijk redden. Alles lijkt goed te gaan totdat Maggy tot een ontdekking komt...

De hoofdstukken zijn afwisselend in een ander perspectief geschreven. Het ene hoofdstuk, geschreven vanuit de ik-vorm, gaat over Jo Marie. De andere hoofdstukken, over de gasten, zijn geschreven in de derde vorm.

Ik vond dit boek wel iets minder dan Rose Harbor in bloei. Het is nog een prima boek, maar meer ook niet.