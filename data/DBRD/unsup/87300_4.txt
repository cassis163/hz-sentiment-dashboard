"We jagen vaak achter trollen en vampieren aan in onze jacht op de moordenaar. Maar meestal blijft er een heel gewoon mens over." Dat moet zowat het motto zijn van Unni Lindell, en van heel wat al dan niet Scandinavische misdaadauteurs met haar. De slechterik is geen wereldomvattend terroristisch netwerk, maar een man of vrouw die ook bij jou om de hoek zou kunnen wonen. Bij iedereen kunnen de stoppen wel eens doorslaan, om welke reden dan ook. Dat is de kracht van Unni Lindell: de duistere drijfveren van de gewone mens in beeld brengen. Het levert prachtige thrillers op, zoals deze Nachzuster, waarin Cato Isaksen op zoek moet naar een verdwenen meisje en naar de moordenaar van haar grootmoeder. Overigens een sublieme titel, Nachtzuster: veelzeggend zonder iets weg te geven.