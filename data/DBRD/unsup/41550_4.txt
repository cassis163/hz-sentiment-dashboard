De Engelse Penny is een stuntel eerste klas. Zowat alles wat verkeerd kan gaan, gaat ook verkeerd. Ze heeft weinig vrienden en in de liefde komt er ook maar geen schot in de zaak.
Als Girl Online, haar alter ego, blogt ze erop los. Over drama’s op school, jongens, haar ietwat excentrieke familie, haar recente paniekaanvallen… op haar blog kan ze over alles praten en heeft ze vele volgers.
Als haar moeder een werkopdracht in New York krijgt, gaat ze samen met haar ouders en beste vriend de oceaan over. Daar leert ze Noah kennen. Hij voelt haar precies aan en bij hem heeft ze het gevoel dat ze helemaal zichzelf kan zijn. Ze is zwaar verliefd en vind het vreselijk als ze terug naar huis moet….
Eenmaal thuis, blijkt dat er bekend is geraakt wie er achter Girl Online zit. Ze wordt flink te kijk gezet en hierdoor komt zowel haar relatie met Noah als haar belangrijkste vriendschap op het spel te staan.
Het boek is een echte doorlezer, meeslepend en leest erg vlot, mede door de blogverhalen die erin staan. Het verhaal neemt ook geregeld een wending die toch nét iets anders is dan je zou verwachten. Een luchtig en zeer herkenbaar verhaal.