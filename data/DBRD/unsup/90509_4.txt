Royals van Rachel Hawkins gaat volgens de ondertitel over 1 Schots Kasteel, 1 kroonprins, 1 verloving en 2 te krappe pumps. En dat vat het verhaal meteen samen, er zit humor in, liefde maar vooral heel veel royalty. Daisy’s zus is verloofd met de Schotse Kroonprins en wordt meegenomen op sleeptouw. Daisy heeft hier in eerste instantie absoluut geen zin in en wanneer ze te maken krijgt met snobs en familiegeheimen komt ze steeds vaker in benarde situaties. Waardoor ook de paparazzi oog krijgt voor Daisy.
Dit boek draait om royals, maar vooral om Daisy, een jonge Amerikaanse tiener die van de ene op de andere dag haar winkelschort moet omruilen voor een baljurk. Daisy is heel mooi uitgewerkt, het is een puur personage dat stoer en eigenwijs is. Ook haar humor is aanstekelijk als lezer. Verder neemt ze je mee achter de schermen van het koningshuis en kom je steeds meer en meer te weten over de adel en hun entourage.
Het verhaal is om bij weg te dromen, toch slaagt Rachel Hawkins erin om een niet al te zoetsappig prinsessenverhaal te schrijven. Daisy is rebels, er komen meerdere grappige en ook spannende scènes aan bod. Anderzijds komen er een stel knappe adelijke jongens voor wat dan weer wel voor zwijmelmomentjes zorgt.
Verder komen tussen de hoofdstukken door stukjes uit de roddelpers. Wat dan weer zorgt voor extra spanning heerlijk weglezen. Soms vraag je je af hoe het afloopt en wat er nu weer gaat gebeuren, want met deze royals weet je natuurlijk nooit. De auteur sluit haar hoofdstukken dan ook vaak af met cliffhangers waar ze niet meteen op terugkomt. Maar uiteindelijk zijn er geen losse eindjes meer en kan je alleen maar blij zijn met het slot van dit heerlijke boek.
Kortom, Royals is een nieuw boek over het leven aan het hof maar doet zeker niet onder voor vergelijkbare boeken zoals de selectie.