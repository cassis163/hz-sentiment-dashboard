Sam Berger is er van overtuigd dat er een seriemoordenaar aan het werk is in Stockholm, zijn probleem: hij is de enige. Als ook de verdwijning van de 15 jarige Ellen Savinger door Sam aan deze moordenaar wordt gekoppeld, en zijn superieuren weer niet meegaan in zijn theorie zit er voor hem niets anders op dan in zijn eentje op onderzoek uit te gaan. Tijdens zijn onderzoek stuit hij op sporen, waarvan hij denkt dat die speciaal voor hem geënsceneerd zijn. Ze komen uit zijn eigen verleden en voeren hem terug naar herinneringen en een oud verlaten boothuis.

GRENSGEBIEDEN is gezegend met een ingenieus en ijzersterk plot. Middels verrassende wendingen wordt de lezer regelmatig op het verkeerde been gezet. De hoofdpersonen Sam Berger en Molly Blom worden zo krachtig en boeiend beschreven dat je je waant aanwezig te zijn in het verhaal. De dader is op het einde allang geen verrassing meer, maar toch presteert de auteur het om in een oplopend tempo naar een verrassende climax toe te werken.
En toch is er een grote maar. Ook in dit werk is de gehanteerde schrijfstijl van Dahl een weinig toegankelijke en/of gemakkelijke. Het uitstekende verhaal houdt het boek op de been maar laat je onbevredigd achter in plaats van de bewondering die het verhaal verdient

GRENSGEBIEDEN is het eerste deel van een serie thrillers rond Berger en Blom van de auteur Arne Dahl (Pseudoniem van Jan Arnald, 1963, Sollentuna,Zwe). Eerder verschenen van hem 10 thrillers in de A-team reeks (meer dan 1.000.000 verkocht wereldwijd en bewerkt tot tv serie) en de Opcop serie. Tot op heden heeft Dahl ondanks zijn ongelooflijke populariteit in thuisland Zweden en de populariteit van Scandinavische auteurs in Nederland, nog lang niet het grote lezerspubliek van Scandi verkoopkanonnen als bv Adler-Olsen of Läckberg. Misschien wel door zijn schrijfwijze.


Eindoordeel 3,5 ****

Spanning 4****
Plot 5*****
Leesplezier 3***
Schrijfstijl 2**
Originaliteit 4****
Psychologie 4****