Fiscale nep-constructies, valse postbusfirma's, fraude, een wereld van makelaars & bankiers en daarbij nog een historie rond Karel de Grote! Ik hield mijn hart vast toen ik aan dit boek begon.
De tiende vrouw is het eerste boek dat ik van Roel Janssen las en ik wist dus niet wat ik kon verwachten. Ik heb mij laten leiden tot de aankoop van dit boek door één zin op de cover: Winnaar Gouden Strop 2007. Wel, dit boek heeft verdiend gewonnen en Janssen heeft er een fan bij!
Het verhaal is spannend ondanks dat een groot stuk zich afspeelt op een boot met 4 personen. Het moeilijke thema van de financiële wereld en corruptie wordt op een zodanige manier behandeld dat de grootste leek met gemak kan blijven volgen waar het over gaat. De onderliggende spanning tussen de personages is als lezer bijna voelbaar. Een paar dingen doen een beetje absurd aan zoals sommige dialogen tussen de twee gangsters. Toch zijn deze dialogen soms grappig.
In het begin zit je vol vragen maar gaandeweg wordt alles op een geloofwaardige manier uitgelegd en verklaard met een spannend en ingenieus slot als apotheose!