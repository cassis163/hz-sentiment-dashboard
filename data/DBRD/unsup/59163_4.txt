Roel Richelieu Van Londersele, geboren als Raoul Van Londersele in 1952 in Ninove, is dichter, romancier, thrillerauteur, redacteur van literaire tijdschriften en het internetplatform Het Gezeefde Gedicht, docent literaire creatie in Ieper en de Antwerpse Schrijversacademie. In 2003 werd hij de eerste Gentse Stadsdichter.
Hij is meermaals onderscheiden en bracht twaalf dichtbundels, drie thrillers en vijf romans uit.

In “Reis naar mijn vader” maken we kennis van Robbert Van Lierde die in de jaren 60 en 70 opgroeit. Hoewel zijn vader als sigarenfabrikant vele uren werkt, kan het gezin nauwelijks het hoofd boven water houden. Het (kinderlijk) verlangen van Robbert naar de nabijheid van zijn vader vormt een constante in dit boek en blijft ook in het leven van de volwassen Robbert een belangrijke drijfveer.

“Ik was elf jaar en vader was dertien mensen.” …” Voor de veertiende mens, vader zijn, had hij geen tijd. Ik nam het hem niet kwalijk”

Tijd heeft de moeder van Robbert wel, net als een stevige dosis frustraties die ze uitwerkt op Robbert. De andere kinderen blijven buiten schot. De afwijzende en verwerpende houding van de moeder brengt Robbert (en de lezer) in verwarring. Hoe hard hij ook zijn best doet, haar liefde lijkt hij niet te krijgen. Ze speelt een dominante rol, zowel in het leven van Robbert als in het boek.

“De vrolijke stemmen van de spelende kinderen op straat drongen door tot in onze keuken maar stierven daar in het humeur van moeder.”

Met “reis naar mijn vader” levert Van Londersele een sterk autobiografische roman af waarin hij het leven in al zijn rauwheid centraal stelt. De herkenbaarheid van thema’s als opgroeien in armoede en het verlangen naar liefde van de ouders maakt dit een zeer toegankelijk boek. De korte, filmische hoofdstukken dragen daartoe bij.
Maar vergis je niet. Toegankelijk betekent niet opppervlakkig. De auteur kan de taalliefhebber bekoren met rake(nde) zinnen. Hij heeft weinig woorden nodig om de essentie te vatten en dat tilt dit boek toch wel naar een hoger niveau.

De creativiteit van de auteur krijgt tenslotte ook vorm in het ontwerp van de cover, welke een sigarenkistje voorstelt.

Deze autobiografische roman, verpakt in een sigarenkistje, is absoluut de moeite van het lezen waard.