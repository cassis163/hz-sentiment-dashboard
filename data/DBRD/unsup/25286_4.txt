Dit is een van de mooiste covers van de hele reeks, vind ik. Knappe tekeningen, prachtige kleuren, geweldig gewoon!
Het verhaal is ook niet mis. Het zit 'm in de details, dikwijls, en je moet ernaar uitkijken, maar hier en daar komen er momenten waarin je echt merkt wat het is om een Grijze Jager te zijn. Heel knap verwoord.
Iemand die de reeks - zoals ik nu - helemaal achter elkaar leest, krijgt doorheen de boeken door dat Flanagan langzaam maar zeker de missies moeilijker en gevaarlijker maakt, en ook dat de acties van de personages anders worden. In de eerste boeken was Will duidelijk nog een jongen die het allemaal nog niet helemaal wist en soms maar wat deed. Een slimme en dappere jongen, maar nog steeds een jongen. Maar nu zijn we jaren later, en Will is geÃ«volueerd naar een persoon die heel veel aandurft, en niet terugdeinst voor de minder leuke zaken van zijn job. Hij is een moordenaar - net als alle Grijze Jagers -, iets waar de lezer volgens mij maar heel zelden bij stilstaat, maar hij is het wel, en in dit boek komt dat op sommige plekken echt goed naar voren. Je merkt dat dit is waar de reeks eigenlijk om gaat, dat we nu, eindelijk, zijn aangekomen waar het Jager-zijn eigenlijk om draait. Het is knap hoe Flanagan, naarmate de boeken vorderen, langzamerhand de aanzet geeft, om dan uiteindelijk hier uit te komen. Bij de waarheid, eigenlijk. Op sommige momenten wordt dat erg duidelijk in het boek, en het is, naar mijn bescheiden mening, redelijk zeldzaam dat in boeken voor zo'n jong doelpubliek zo'n boodschap duidelijk overgebracht wordt.
Zeker weer een aanrader, maar ja, dat is deze hele reeks.
8,3/10