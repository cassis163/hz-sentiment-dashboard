Wow ... wat heerlijk lezen deze korte verhalen weg. Jammie! Lekkere strakke schrijfstijl met verrassende perspectieven en creatief gebruik van taal en van tijd.
'Zopor' vond ik erg leuk, net zoals 'Keuze'. En als liefhebber van het korte horror-/griezelverhaal heb ik genoten van 'De Toeristenslager'. Tot ik bij het verhaal 'De Moslim Sportvissers Club' aankwam. Dat kwam me ineens heel bekend voor ... mannen die gaan vissen en het lijk van een vrouw vinden. Heeft me even wat tijd gekost omdat ik steeds Stephen King in mijn hoofd had. Uiteindelijk toch gevonden: uit een verhalenbundel van Raymond Carver. Dat stoort me dan ... gepikt! Pas in het nawoord wordt de lezer op de hoogte gebracht: een homage. Gelukkig, dus niet gepikt!
Wat me dan ook direct bij de afknapper brengt: het nawoord van de schrijver zelf. Je kunt best een mening hebben over schrijvend Nederland en over het korte verhaal in het bijzonder. Maar om dan alleen maar kritiek te leveren en dan met naam en toenaam. Bah. Ik ben lang geleden eens naar een concert van René Froger geweest. Die deed dat tussen zijn liedjes door ook: alleen maar kritiek en flauwe grappen over collega's. Nogmaals: bah! Ik houd er een nare smaak van over en haal subiet een ster af van mijn beoordeling.
René Froger laat ik sindsdien links liggen, dat gevaar bestaat nu ook bij Ouariachi. En da's verdomd jammer, want hij schrijft zo verdomd lekker.