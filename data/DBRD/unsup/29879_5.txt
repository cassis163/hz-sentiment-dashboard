Een oude man vertelt zijn kleindochter over de moord op Tsaar Nicolaas II en zijn gezin. Nadat Tsaar Nicolaas II, zijn vrouw Alexandra, hun vier dochters Olga, Tatjana, Maria, Anastasia en enige zoon Aleksej gevangen zijn genomen, worden zij ten slotte overgebracht naar het Ipatjev-huis in Jekaterinenburg. Ze wonen daar ondanks hun gevangenschap in weelde, zij hebben ook personeel waaronder de keukenjongen Leonka. Het gezin is hecht, er zijn veel zorgen waaronder de gezondheid van zoon Aleksej die aan een bloedziekte lijdt. Je leeft mee met de personages, zij worden levensecht neergezet. De onbereikbare koude tsaar wordt een man van vlees en bloed. De liefde voor zijn gezin dwingt hem om mogelijkheden te zoeken om te ontsnappen. Een groot risico gezien het feit dat zij continu bewaakt worden. Op een nacht worden zij naar de kelder gebracht. De nacht waarin zij vermoord worden, de manier waarop zij als beesten worden afgemaakt is ijskoud, zodanig beschreven dat je de angst van de tsarenfamilie lijfelijk voelt. Het boek gaat verder op de mysterieuze verdwijning van Aleksej en Maria en neemt daar een zeer verrassende wending.