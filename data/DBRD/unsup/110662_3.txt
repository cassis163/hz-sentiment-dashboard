De nachtmerrie voor Nora de Jong in Houston (USA) begint als ze na een dag hard werken thuiskomt en haar moeder vermoord is en haar dochtertje Rose (zes maanden) verdwenen. Ze is ten einde raad, maar realiseert zich dat ze verder moet. Er is geen tijd te verliezen om Rose te vinden. Na een zoektocht in het huis van haar moeder vindt ze een kistje met daarin oude papieren. Ze weet meteen dat ze hiermee iets belangrijks in handen heeft. De papieren verwijzen naar Nederland - het geboorteland van haar ouders - en naar de Tweede Wereldoorlog. Ze reist naar Amsterdam en in een race tegen de klok probeert ze de geheimen van haar familie te ontrafelen. Zo ontdekt ze dat de rol die haar ouders in de oorlog speelden, haar leven nu in gevaar brengt. Maar ook dat de gebeurtenissen uit die duistere tijd de sleutel vormen tot de redding van haar dochter.

De oorspronkelijke titel van het boek is ‘The tulip eaters’. Het boek is, na het debuut van Antoinette van Heugten ‘Vechten voor Max’, het tweede boek van deze Amerikaanse schrijfster. Als lezer wordt je direct meegetrokken in het verhaal, dat begint met de moord op Anneke, de moeder van Nora. Het verdriet van Nora, maar ook haar vastberaden zoektocht naar haar dochter Rose is meeslepend beschreven. Vreemd is het wel dat er regelmatig staat: ‘zegt ze in het Nederlands’ terwijl het hele boek in het Nederlands geschreven is. Dat had de vertaalster er beter uit kunnen halen. Niet alle 71 hoofdstukken zijn even spannend, een aantal is zelfs langdradig. Maar het verhaal zit goed in elkaar, al zijn er wel veel toevalligheden en is het verhaal hier en daar echt Amerikaans. Je ongezien in een overheidsgebouw op laten sluiten en daar een hele nacht doorbrengen is iets wat niet realistisch is en zo waren er meer ‘over the top’ gebeurtenissen en overleeft Nora aanslag na aanslag op haar leven.
Een goed doordacht verhaal, dat ik eigenlijk geen thriller vind, meer een roman. Een origineel verhaal dat leuk is om te lezen.