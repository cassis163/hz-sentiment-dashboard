Poes & Snoezie zijn twee vrienden, maar ze zijn wel heel verschillend. Of.. nou ja.. verschillend zijn ze zeker, maar één ding hebben ze toch absoluut wel gemeen: Ze zijn gek op KATTENkwaad. Poes is een grijze poes die alles durft en Snoezie is een hele lieve rode kater die gek is op eten. Poes kan een trucje en laat dit aan Snoezie zien. Eén… Twee… Drie.. STOP DE TIJD..

Wat als eerste opvalt aan “Poes & Snoezie stop de tijd!” zijn de prachtige en kleurrijke illustraties (gemaakt door Belinda Jordens). Zowel de cover als het binnenwerk zijn mooi vormgegeven. Grote en drukke platen vol met details. De illustraties vullen het verhaal perfect aan en naast de tekst is er dus ook genoeg te bekijken. Wat voor peuters en kleuter natuurlijk geweldig is.

Als Poes en Snoezie met hun trucje de wereld bevriezen, is het natuurlijk tijd voor avontuur. Het verhaal is enorm grappig, ondeugend en ze halen volop kattenkwaad uit. Zo verven ze bijvoorbeeld de altijd boos kijkende hond roze en maken ze staartjes in zijn haren, hilarisch! En zo komen er nog veel meer grappige situaties voorbij. Kinderen zitten tijdens dit verhaal absoluut met een grote glimlach op hun gezicht. Ondanks alle gekkigheid die Poes & Snoezie uithalen, laat de auteur (Marloes Kemming) ook nog zien dat ze een goede daad verrichten en dat ze daar erg blij van worden.

In de klas kun je dit boek natuurlijk ook ontzettend leuk gebruiken. Kinderen kunnen erop los fantaseren. Want wat zou jij doen, als je de tijd stil kon zetten? Je kunt dit zowel bespreken met de kinderen als er leuke teken- en knutsel opdrachten aan koppelen.

Kortom, een grappig en hilarisch Prentenboek over twee ondeugende vrienden, die samen een avontuur beleven en graag kattenkwaad uithalen. Gecombineerd met prachtige illustraties. Geschikt voor kinderen vanaf 3 jaar.

Uitgegeven bij: de vier windstreken.
Prijs: €14,95
ISBN: 9789051166712