Thrillers, die zich afspelen in Egypte zijn altijd omgeven met een mysterieuze sfeer, vooral indien heden en verleden in elkaar overlopen. Het laatste geheim van de tempel stelt op dit gebied niet teleur. Het boek is zinderend spannend en speelt zich beurtelings af in Egypte en Israel (Intifada). Hoofdpersonen zijn Khalifa, een sympathieke Egyptische Inspecteur van Politie en zijn Israelische evenknie, de uitermate onsympathieke Ben-Roi. Een derde verhaallijn wordt gevormd door de Palestijnse journaliste Layla. Vooral de slotscene, waarin de drie tezamen komen en er een verrassende ontknoping is mag er zijn. Toch vond ik het eerste boek van Paul Sussman, Het verloren leger van Cambyses beter. Het laatste geheim van de tempel heeft een te lange aanloop nodig (van meer dan 300 bladzijden) om stevig op gang te komen. Als basiskennis over de Egyptische Oudheid en het verleden van Israel ontbreekt is het boek een grote kluif.