Guy Prieels neemt een berucht figuur uit Oost-Vlaanderen. Hij noemt hem Willem Van Vugt en vertelt zijn verhaal. Hij de lezers mee naar het Oost-Vlaanderen van de jaren 70 en dat zorgt voor een bijzondere ervaring. Bijzonder omdat Prieels er in slaagt de woordenschat en het gevoel over te brengen op een manier die doet denken aan de betere cabaretiers. Humor gaat hand in hand met liegen en bedriegen in dit boek.

Willem Van Vugt wordt in dit boek getypeerd als een man die over de rug van iedereen die hij tegenkomt rijk wil worden. Iedereen behalve één persoon, Violet Verniers. Want daar schuilt toch de achilleshiel van Van Vugt. De bloedmooie blonde brengt zijn hoofd helemaal op hol. Dit wordt door Prieels op een zintuiglijke manier verteld. Je kan je als lezer, zelfs de vrouwelijke lezers, helemaal inleven in de waanzin van de liefde die Van Vugt voor Verniers voelt. Toch blijft het egoïsme van Van Vugt de boventoon voeren. De fouten die hij maakt, zijn fouten uit overmoed. De typering van de karakters gebeurt ten allen tijde treffend en met een lach. De voorstelling die je als lezer voorgeschoteld krijgt is deels die van karikaturen, maar toegegeven, die blijven het beste hangen in het geheugen.

De ervaring die het lezen van 'Bluf' is, valt moeilijk te beschrijven. Je kan als lezer heel makkelijk op de pauze-knop drukken, het boek dichtslaan, om daarna weer verder te gaan. Het voelt als 'thuiskomen' en dat voelt ook op elk moment even 'echt' aan. Daar hoef je niet aan te wennen. Een zucht ontsnapt uit je mond als je de drempel overstapt en je gaat verder waar je gebleven bent toen je de deur dichttrok.

Het eerste deel van het boek is absoluut het sterkste deel. Het schetst de situatie en je leert de personages kennen. De volgende delen geven inhoud aan het verhaal en nemen je verder mee in het leven van Van Vugt, maar het is de eerste pagina, die eerste indruk, die je bij blijft. Ook na het dichtslaan van het boek.

Een aanrader voor iedereen die een 'leeservaring' wil opdoen. 'Bluf' valt moeilijk in een genre-hokje te plaatsen, maar dat maakt het des te interessanter. Prieels is een meesterverteller en hij slaagt er weer in een beruchte legende tot leven te wekken op de pagina's van dit boek.