http://www.arlettablog.nl/britannia/alice/

How to be both heeft wat je noemt een ‘gedurfde vorm’: het bestaat uit twee delen, beide ‘One’ getiteld (en in verschillende drukken zit niet steeds dezelfde One vooraan), die op het eerste oog weinig met elkaar te maken hebben. De verhalen over het hedendaagse meisje George dat onlangs haar moeder heeft verloren en over de Quattrocento-kunstenaar Francesco del Cossa die als net ontwaakt spook door zijn fantastische bio racet raken elkaar zijdelings, via een schilderij, en delen allerlei thematische motieven, die je echter moet verzwijgen, omdat ze een vitaal, in klaterende taal verzonnen boek in de hoek proberen te drijven. De verwantschap is veel slimmer en speelser dan een som van thematieken, tegelijk grootser en alledaagser. How to be both trekt een vrolijke lange neus naar de droeve processie actuele of waargebeurde of geëngageerde formuleromans en laat zien dat een groot kunstwerk niet alleen zijn eigen noodzaak creëert, maar ook zijn eigen vanzelfsprekendheid.