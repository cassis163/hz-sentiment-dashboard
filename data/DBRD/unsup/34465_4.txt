Het debuut van Lawrence (een pseudoniem) Vier doden in een kring werd door Crimezone-recensente Gerd in maart 2005 lovend besproken. Na het lezen van Cold Kill kan ik het absoluut met haar eens zijn. Met hoofdpersoon Stella Mooney heeft Lawrence een hoofdpersoon neergezet waar je je echt aan gaat hechten. In Cold Kill is het winter. Een koude winter. En op een koude winterdag wordt het lichaam van een vermoorde jonge vrouw aangetroffen in het park. Al snel hierna komt Robert Kimber bij Stella Mooney binnenwandelen om te vertellen dat hij het gedaan heeft. Nu zijn ze bij de politie wel gewend aan ‘nep-bekenners’, maar toch is Stella er niet gerust op. Helaas valt niet onomstotelijk te bewijzen dat Kimber schuldig is, dus moeten ze hem laten gaan. Waarop prompt het volgende dode meisje gevonden wordt… en nog eentje…
Aan de hand van de speurtocht van Stella, maar ook aan de hand van dagboekfragmenten van Kimber en E-mails van ene ‘Angel’, wordt de lezer langzaam op het spoor gezet van de echte dader(s). Terwijl Stella dichter bij haar doel komt, en dus warmer wordt, krijgt de lezer het kouder en kouder vanwege de trefzekere beschrijvingen van Lawrence. Deze auteur verdient een groot publiek!

(Door: Jannelies Smit)