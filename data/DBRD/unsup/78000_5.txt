De jonge arts Felix Wellenstein is regelmatig door zijn vriend en mentor Diederik uitgenodigd bij hem langs te komen in Zimbabwe, maar het is er nog niet van gekomen. Dan krijgt hij bericht dat Diederik is omgekomen bij een verkeersongeluk. Hij besluit naar de afscheidsdienst te gaan en van de gelegenheid gebruik te maken om ook Grootfontein, het boerenbedrijf dat van zijn grootvader geweest is, te bezoeken. Bij de landhervormingen van Mugabe is het land onteigend en heeft de grootvader volgens zeggen een hartaanval gekregen.
Als kind is Felix bij zijn grootvader op de boerderij geweest en hij wil graag de opzichter van toen ontmoeten. Daarnaast wil hij op zoek naar diamanten die zijn grootvader ergens verstopt heeft. Van zijn ouders krijgt hij papieren en foto’s mee.
In zijn hotel krijgt hij een berichtje dat iemand hem meer wil vertellen over de dood van Diederik, maar dat blijkt een hinderlaag. Met moeite weet hij te ontsnappen en krijgt daarbij hulp van Victoria, die hij bij de afscheidsdienst heeft ontmoet. Hij moet vluchten voor de geheime politie. Victoria’s vader is ook uit Zimbabwe gevlucht en woont nu in Mozambique.
Er gaan geruchten dat op Grootfontein vreemde dingen gebeuren. Er is door de Chinezen een mijn geopend en het gebied wordt zwaar bewaakt. Volgens de Chinezen wordt er op een duurzame manier grondstoffen gedolven.
Felix gaat op onderzoek uit, bijgestaan door Victoria. Op Grootfontein wordt hij gevangen genomen, maar Melody, de dochter van de opzichter die ranger is, redt hem en samen vluchten ze het landgoed af. Voor ze het landgoed af gaan maakt Felix nog foto’s van de mijn en in een helder moment beseft hij waar de diamanten verstopt moeten zijn.
De spanning bouwt op als ze bijna gepakt worden, een rivier vol krokodillen over moeten steken en moeten overnachten in de bush. Als hij zich veilig waant bij een oud-vrijheidsstrijder, wordt hij toch ingehaald door zijn achtervolger Berend.

Feiten en fictie zijn knap verweven. Sommige mensen uit het boek zijn bestaande personen, anderen zouden zomaar echt kunnen bestaan.
Zim verhaalt van het verleden en heden van Zimbabwe. Van de rijkdom aan grondstoffen en de corruptie die dat teweegbrengt. Over de politieke situatie van het land. Van de machtsstrijd tussen Grace, de vrouw van Mugabe die hem op wil volgen, en haar opponent. De invloed van geld, maar ook van de invloed die tovenaars nu nog hebben.
Doordat Melody ranger is, krijgen we ook nog veel feitjes over de natuur van Zimbabwe te horen.

De beschrijvingen van het land zijn prachtig. Ik heb in het verleden 3 jaar in het buurland Zambia gewoond en voelde me meteen weer terug de overweldigende natuur van Zuidelijk Afrika.
De opbouw van het boek zit goed in elkaar en de schrijfstijl is beeldend en pakkend tegelijk.
Het verhaal wordt verteld door verschillende personen, niet alleen Felix komt aan het woord, maar ook Melody, Grace en huurling Berend. Zoals begrijpelijk zijn hun verhalen heel verschillend, net als hun doel.