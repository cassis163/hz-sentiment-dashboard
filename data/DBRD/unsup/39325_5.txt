Wauw. Dit slot verwacht je echt never nooit niet. Wat een boek! Prachtig!
En hoe mooi is de belevingswereld van en met olifanten erin verwerkt…… Voor mij een van de beste boeken van Picoult.

Tien jaar geleden verdween Alice, de moeder van de nu dertienjarige Jenna. Alice deed destijds wetenschappelijk onderzoek naar het rouwgedrag van olifanten in een opvangcentrum voor olifanten in New England en werd bewusteloos gevonden vlak bij het door olifanten vertrapte lichaam van een medewerkster van het opvangcentrum. Ze verdween uit het ziekenhuis waar ze heengebracht was. Jenna woont sindsdien bij haar oma die weigert over haar moeders verdwijning te spreken. Jenna’s vader verblijft sindsdien in een psychiatrische inrichting.

Jenna besluit zelf haar moeder te gaan zoeken met behulp van een voormalige paragnoste en de detective die destijds bij het onderzoek naar haar moeder betrokken was. Vanuit een wisselend perspectief (Jenna, de paragnoste en de detective) wordt de zoektocht naar Alice beschreven en geleidelijk aan wordt duidelijk wat er destijds gebeurd is.

De Nederlandse titel 'Zoals de wind waait' vind ik een beetje truttig (de originele Engels luidt 'Leaving Time'). Het geeft heel verkeerde verwachtingen van het boek, jammer.