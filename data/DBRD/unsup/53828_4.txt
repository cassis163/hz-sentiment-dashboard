Verwacht bij dit boek niet echt een verhaal. Het boek is meer een documentatie van brieven die de familie van Gogh aan elkaar schreef. Naar aanleiding van deze brieven wordt het levensverhaal van zowel de zusters van Gogh als andere familieleden opgetekend.
Door dit boek krijg je een goede indruk van hoe het gezin leefde en het tijdsbeeld waarin zij leefden. Zo leer je dat zij allemaal veel schreven en reizen naar het buitenland maakten in een tijd dat het helemaal niet vanzelfsprekend was dat dochters onderwijs volgden en er nog maar pas met de trein gereisd kon worden. Hoewel de familie niet steenrijk was waren zij wel gegoede burgers. Ze lazen veel en werden geïnspireerd door kunst.

In het boek worden de levensverhalen van de zussen Anna, Lies en Wil specifiek opgetekend . In het boek staan foto’s van de originele brieven, foto’s van schilderijen van Vincent en foto’s van de familieleden waardoor deze biografie echt gaat leven. Achterin staat een stamboom en veel bronvermeldingen zodat deze biografie een echt naslagwerk geworden is.

Wat mij opviel is dat er veel psychologische en psychiatrische problemen zijn in de familie Soms als bijgevolg van eerder opgelopen syfilis maar bij Wil zijn deze waarschijnlijk veroorzaakt door haar geaardheid . Dat onderwerp was nog taboe in die tijd dus is er ook niets over in te vinden in de brieven. Ook is er verborgen leed van een onmogelijke liefde en bastaardkind. Schoonzus Jo heeft ook een zeer belangrijke taak binnen de familie om de schilderijen en dus het kapitaal van Vincent te beheren. De relatie van de familie met haar is goed. De familie woont vaak ver van elkaar af maar de band blijft vaak wel hecht. Wat mij ook opviel is dat er erg vaak verhuisd wordt.

Omdat het boek zoveel informatie biedt leest het soms wat moeizaam maar het is zeker wel interessant om te lezen en zeer compleet.