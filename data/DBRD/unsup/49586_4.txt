Wells schrijft op een toegankelijke en empathische manier zonder de lezer te sparen. Het is verfrissend om een boek ontdaan van ironie of sarcasme te lezen, een boek dat bovendien elke vorm van kleffe sentimentaliteit op een intelligente manier ontwijkt door zelfs de meest aangrijpende gebeurtenissen in balans te houden. De nadrukkelijke opdeling in duidelijk afgebakende tijdsperiodes zorgt voor een adempauze tussen de delen, een mogelijkheid om even boven water naar adem te happen voor je in het volgende deel wegduikt en de buitenwereld opnieuw totaal vergeet. Dit is een boek waar je je voorzichtig van moet lostrekken en van moet bekomen.

Wells veroverde met zijn eerdere romans al de harten van vele Duitse lezers. Het einde van de eenzaamheid is het eerste boek dat vertaald wordt, en is meteen een schot in de roos. Van de mooie uitgave, over de inhoud, tot de playlist die is opgesteld met de nummers die in het verhaal voorkomen: alles haakt op een zorgvuldige manier perfect in elkaar tot een boek dat ik iedereen kan aanraden.

mijn volledige recensie lees je op mijn blog: https://www.hebban.nl/spot/smakelijk-lezen/nieuws/een-bildungsroman-die-verplettert-maar-ook-opbouwt-het-einde-van-de-eenzaamheid-benedict-wells