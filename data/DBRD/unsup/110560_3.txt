Tatiana de Rosnay beschrijft in een elftal verhalen elf verschillende affaires. In haar verhalen worden voornamelijk de slippertjes van mannen beschreven. Kersverse vaders, zakenmannen, docenten en zielige huisvrouwen, pas bevallen dames en hoertjes passeren de revue. Op vlotte en eerlijke wijze weet de Rosnay je mee te nemen in de elementen van het vreemdgaan: de spanning, maar ook de, meestal onvermijdelijke, manieren om er achter te komen dat je wordt bedrogen. Het antwoordapparaat, de haar, de babyfoon en de oplettende vriendinâ€¦

De Rosnay gebruikt in De Parijse affaire een vleugje humor en spot. Hoewel dit een ander type boek is dan wij van haar gewend zijn, ben je ook hier in een mum van tijd door heen. Echt veel diepgang krijgen de verhalen niet, de boodschap lijkt vooral te zijn; geen Parijse man is te vertrouwen. Toch is het een prima boek; een lekker tussendoortje.