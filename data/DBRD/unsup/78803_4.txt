De Japanse redacteur Fumio Sasaki geeft ons een kijkje in zijn leven. Zijn leven is druk, hij voelt zich vaak gestrest. Zijn appartement puilt uit met allerlei bezittingen die hem eigenlijk niet gelukkig maken. Feitelijk zorgen al deze spullen ervoor dat zijn leven steeds onoverzichtelijker en chaotischer wordt. Op een dag ontdekt hij het concept minimalisme en gaat ermee aan de slag. De schrijver vertelt hoe zijn leven was als maximalist en hoe het nu is als minimalist. Hij heeft het niet enkel over het effectief wegdoen van spullen maar geeft ook uitleg over waarom we zoveel spullen verzamelen. Daarnaast beschrijft hij ook een aantal ontwikkelingen die mede verantwoordelijk zijn voor de opkomst van het minimalisme: technologische ontwikkelingen, de steeds groeiende bevolking, natuurrampen. Interessante insteek is ook zijn visie over gelukkig zijn in plaats van gelukkig worden. Hij beschrijft het psychologische proces van de blijdschap die je voelt wanneer je iets pas hebt tot het moment dat je iets helemaal niet meer waardeert of zelfs vergeten bent dat je het Ã¼berhaupt hebt. Hij vertelt hoe dankbaarheid een plats heeft gekregen in zijn leven nu hij veel minder spullen heeft. De in totaal 70 tips die hij geeft om minimalisme toe te passen in je eigen leven worden in hoofdstuk drie allemaal steeds kort omschreven inclusief de gevoelens van weerstand die je kan voelen om de tip daadwerkelijk te gaan toepassen. Het is dus niet enkel een boek om te lezen maar ook eentje waar je daadwerkelijk mee aan de slag kan gaan.