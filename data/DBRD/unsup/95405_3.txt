Toen ik in oktober Het Labyrint toegestuurd kreeg door Meridiaan Uitgevers kon ik niet wachten om te beginnen in het eerste naar Nederlands vertaalde boek van de Zweedse Sigge Eklund. Maar het heeft uiteindelijk lang geduurd voordat ik het boek uit had. Zo is Het Labyrint allereerst een dikke pil met zijn 335 pagina’s en dat lees ik niet zo 1, 2, 3 uit. Het boek is daarnaast echt een boek waar je je aandacht bij moet houden. Even een stukje lezen voor het slapen gaan terwijl ik moe was zat er niet in.

Maar ook moest ik mij echt door het begin heen worstelen. Dit kwam mede door het excessief gebruik van dure woorden en filosofische stukken tekst in het eerste deel van het boek. Ik begreep het allemaal wel, maar ik vond het wel enorm afleiden. Het had mij niks verbaasd als Sigge Eklund van beroep Psycholoog of Psychiater was geweest. Normaal gesproken lees ik altijd luchtige chicklits of YA boeken en dat is misschien ook de reden dat ik zoveel moeite had met in het boek komen.

Ja, door het hij/zij-perspectief voelde ik een grotere afstand tussen mijzelf en de 4 hoofdpersonen en kon ik mij niet helemaal inleven zoals ik wel heb bij een luchtige chicklit vanuit het ik-perspectief. Maar ondanks dat ik misschien niet helemaal het juiste publiek bleek te zijn, zijn er ook veel positieve dingen te zeggen over Het Labyrint. Op een gegeven moment leer je de personages beter kennen, werd de schrijfstijl prettiger, het verhaal interessanter en kwamen er momenten waarop ik nog even een paar extra bladzijden wilde lezen voordat ik het boek opzij zou leggen.

Het verhaal zelf is namelijk geniaal in elkaar gezet. Het Labyrint bestaat uit veel puzzelstukjes die - hoe verder je in het boek komt - beetje bij beetje ontrafelt worden en in elkaar vallen. Elk detail dat in het boek voorkomt krijgt betekenis. Alles is met elkaar verweven en uitmuntend uitgewerkt.

Het Labyrint wordt niet in chronologische volgorde verteld. Zo begint het boek bijvoorbeeld met een lang hoofdstuk van Asa dat zich vele maanden na de verdwijning van haar dochter, Magda, afspeelt. Een ander hoofdstuk speelt zich echter 48 uur na de verdwijning van Magda af, en nog weer een ander hoofdstuk speelt zich weer voor de verdwijning af. En zo ga je zigzaggend door het heden en verleden heen.

Ook in de hoofdstukken zelf ga je van het heden naar het verleden en weer terug. Op die manier leer je niet alleen wat zich afspeelde voor, tijdens en na de verdwijning, maar kom je ook meer te weten over het verleden van de 4 hoofdpersonen.

Hoe dichter ik bij het einde kwam, hoe spannender het boek werd. Als een soort detective ging ik door het boek heen, continu vroeg ik mij af wat er met Magda gebeurt was. Was het misschien waar dat Martin een slechte vader is? Was het misschien een wraakactie van iemand anders?

Het boek draait om de grote afwezige van het in het verhaal - het spoorloos verdwenen meisje Magda - maar erachter komen wat er met haar gebeurd is doen we niet. In dat opzicht gaf het einde mij geen voldoening. Je kunt er natuurlijk vele theorieën op loslaten en zo heb ik ook mijn eigen vermoedens over wat er gebeurd is, maar bevestiging krijg ik niet. Ik weet dat sommige lezers dat ook niet hoeven bij dit soort literaire boeken, zodat zij er eeuwig over kunnen discussiëren, maar ik heb wel die bevestiging nodig.

Het is interessant dat het verhaal vanuit 4 perspectieven verteld wordt en dat zij allemaal direct of indirect met Magda en haar familie en de gebeurtenissen in het boek te maken hebben; ze hebben allemaal een rol die niet zomaar uit het boek geschreven zou kunnen worden.

Keer op keer verbaasde het mij wanneer een puzzelstukje weer naadloos in het verhaal paste. Het Labyrint is geniaal geschreven en ik zie zo een aantal mensen voor mij die dit boek wel 5 sterren zouden geven. Het feit dat ik het boek geen 5 sterren geef is dan ook niet omdat het boek slecht is, maar om het simpele feit dat ik misschien net niet het juiste publiek ben, het trage begin en het feit dat het boek voor mij niet 'af' voelt.

Houd je wel wat van zwaardere verhalen en boeken waar je nog lang nadat je het boek uit hebt kunt discussiëren dan is dit echt een boek voor jou!

www.reviewsandroses.nl