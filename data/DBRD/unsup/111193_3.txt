Ik vind het erg moeilijk om dit boek te beoordelen. Laat ik voorop stellen dat het heerlijk wegleest, ik heb het in 3 dagen, waarin ook nog gewerkt moest worden, uitgelezen. De kaft trok me aan omdat hij anders is dan datgene wat je veel ziet, grote vrouwenogen en verdwijnende gestaltes.
Het verhaal gaat eigenlijk over een behoorlijk verstoorde vader van 3 kinderen, van 2 verschillende vrouwen, die een eigen cosmeticabedrijf heeft en de laaste tijd nogal is losgeslagen. Hij geeft veel te veel geld uit aan 'research' bij de hoeren en dineert in sterrenrestaurants om dat vervolgens op de zaak te declareren. De kinderen vinden dat hij een halt moet worden toegeroepen, één suggereert zelfs dat het tijd wordt dat pa gaat 'hemelen'. Die kinderen hebben zelf ook nogal de nodige problemen en zo wordt dit verhaal eigenlijk meer een roman over verstoorde familierelaties dan een thriller. Tussendoor heb je dan wel stukjes die cursief zijn gedrukt waarin duidelijk wordt dat er al iemand bezig is het probleem met pa op te lossen. 
Manon Pauw heeft een prettige schrijfstijl en het verhaal bezit ook de nodige humor. Ik vond het een leuk boek om te lezen en kon het moeilijk wegleggen. Als thriller geef ik het eigenlijk maar twee sterren maar als roman vind ik het verhaal wel 3 tot 4 sterren waard wat me doet uitkomen op 3 1/2.