Als we de reclames op tv moeten geloven, is eten met kleine kinderen één grote gezellige boel. Met een beetje hulp van een oranje pakje is het smullen geblazen van al die gezonde verse groenten. Helaas zijn er ook veel gezinnen waar het avondeten er iets minder feestelijk aan toe gaat. Voor hen geen oranje pakje, maar dit blauwe boekje van Werner Holzwarth.  

Werner Holzwarth kennen we van het boek Over een kleine mol die wil weten wie er op zijn kop gepoept heeft. Werner maakt geen probleem van al die moeilijke eters. In Lekker! Nee vies! vertellen tien kinderen wat hun lievelingseten is. Laat dit nu net het eten zijn dat een ander kind vies vindt. Niet gewoon vies, maar afschuwelijk, gruwelijk en kokhalzend vies. Gelukkig is er eentje bij die met al het eten wel blij is en dat is Bello de hond.  

Het prentenboek is vertaald en bewerkt door Edward van de Vendel. Het is geschreven voor kinderen vanaf een jaar of drie. Er staan niet meer dan twee tot vier rijmende zinnen op elke pagina. Voor al het eten dat zij niet lusten hebben de kinderen een goede oplossing bedacht. De zin: ‘Maar ik denk dat Bello er blij mee is! Die lust alles (behalve vis)’ wordt steeds opnieuw herhaald. Deze herkenning zal bij peuters en kleuters een groot succes zijn en binnen de kortste keren zullen zij deze zin dan ook hardop ‘meelezen’.  

De vrolijke, eenvoudige en kleurrijke tekeningen zijn gemaakt door Theresa Strozyk. Zowel in de tekst als in de illustraties is veel humor terug te vinden. Beide sluiten dan ook erg goed op elkaar aan. Aan de gezichtsuitdrukkingen van de kinderen, die Theresa getekend heeft, valt heel goed af te lezen wie iets lekker of juist heel vies vindt. Kunnen de kinderen, aan wie je het boek voorleest, dit ook ontdekken? Valt hen misschien meer dingen op? Zo eten de kinderen spaghetti uit een blik, zit één van de meisjes in een rolstoel en hangt er een blikje forel aan een hengel. Ook zijn er geen ouders te zien en wordt Bello bladzijde na bladzijde steeds dikker.   

Bello heeft op de laatste bladzijde een grote verassing in petto. Door het eten van de forel wordt het beestje ziek en spuugt hij alles wat hij in het verhaal gegeten heeft met een grote boog uit. Dikke pret natuurlijk om al die etensresten te herkennen en te benoemen!  

Het boek is heel geschikt om op de peuterspeelzaal of in de kleutergroepen te lezen. Het thema ‘eten’ komt elk jaar wel een keer aan bod. Opvallend aan dit boek is dat de kinderen niet alleen maar de ongezonde dingen lekker vinden. De één smikkelt van ijs, shoarma en patat, terwijl een ander al naar de wc rent bij het zien ervan. Het is leuk om met de kinderen te praten over wat zij lekker en vies vinden. Misschien kunnen er ook proefspelletjes worden gedaan in de groep of kan er worden gekookt?  

Voor meer ideetjes kun je een kijkje nemen op Smaaklessen. Deze site staat vol informatie en activiteiten die te maken hebben met het dagelijkse eten. Er zijn gratis lessen te downloaden voor groep 1 t/m 8. Door te proeven, voelen, horen, ruiken en kijken verkennen kinderen op een heel leuke manier hun eten. Wedden dat het in de klas een gezellige boel aan tafel wordt?