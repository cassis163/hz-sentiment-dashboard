Opilopi is de roepnaam van opa Pie. Hij is de grootvader van Sjef en Mina. Ieder weekend gaat Sjef bij zijn grootouders logeren en wees maar zeker dat ze zich geen enkele keer vervelen.

Opilopi is een amusant boek met korte hoofdstukjes dat ideaal is om ’s avonds voor bed gaan voor te lezen. De grappige streken en moppen zijn hartverwarmend en laten me terug hunkeren naar mijn kindertijd. Zelf heb ik nooit het plezier gehad om een grootvader te kennen, maar mijn ‘moemoe’ compenseerde het voldoende.
En dat is toch wat een kind nodig heeft, een warm nest waar het zichzelf kan zijn en soms kwajongensstreken kan uithalen.

Clinty Thuijls schrijft scenario’s voor Sesamstraat en haar onvervalste schrijfstijl straalt in Opilopi door. Iets waar kinderen onvoorstelbaar mee kunnen lachen zoals poepen en scheten laten, gebruikt de auteur gewillig in dit leuke kinderboek en laat je als volwassen lezer met een glimlach achter en de kleine luisteraar schaterend van het lachen.