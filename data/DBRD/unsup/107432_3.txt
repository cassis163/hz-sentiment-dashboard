Opnieuw heeft Maria V. Snyder met Studie van Vuur een zeer spannend en intrigerend verhaal geschreven, alhoewel ik minder van dit boek heb genoten dan de vorige twee. De objectieve en simpele manier van vertellen begon toch mijn aandacht van het verhaal af te leiden en irriteerde me af en toe mateloos. Ik kon me daardoor niet helemaal in Yelena verplaatsen, waardoor het verhaal voor mij niet tot leven kwam. De manier van schrijven en ik, klikten in dit derde deel op de een of andere manier niet. Er werd te weinig aandacht besteed aan de emoties die bij sommige gebeurtenissen van belang waren. Het was gewoon te zakelijk geschreven. Wel jammer, want het verhaal mocht er wezen!

Ook Yelena zorgde ervoor dat ik af en toe een geërgerde zucht slaakte. Wat was ze veranderd in dit boek! Ik herkende haast de onverschrokken heldin van de afgelopen twee boeken niet meer terug! Na één minder goede ervaring is ze plots, van het ene op het andere moment, verandert in een angsthaas. Met alle gevolgen van dien. Plotseling maakt ze door haar angst de ene na de andere verkeerde beslissing. Duwt ze iedereen, zelfs Valek, weg en maakt ze de situatie van kwaad tot erger… Zeer frustrerend om haar elke keer weer het verkeerde te zien doen of zeggen, 300 bladzijdes lang. Af en toe verbaasde het me dat ik nog steeds zin had om door te lezen, na het zoveelste Yelena fiasco.

Want Studie van Vuur uitlezen, dat wilde ik maar al te graag! Het verhaal en de wonderlijk interessante wereld die Maria V. Snyder heeft geschetst, dat was waardoor ik het niet opgaf. Met vuurbuigers, onbekende vijanden (of zijn het toch vrienden?), dubbelspionnen en overlopers was het geen moment saai. Voeg hier nog een flinke dosis vreemde magie en een leuk paard aan toe en je hebt iets wat zo leuk is dat je het hele boek wil lezen, ongeacht hoe vlak de personages overkomen en de capriolen van de heldin.

CONCLUSIE

Studie van Vuur is een minder geslaagd boek dan de vorige twee delen. De korte en bijna zakelijke manier van schrijven is niet iets waar ik van hou. Ook Yelena’s fratsen maakten het lezen er af en toe niet leuker op. Gelukkig is het verhaal en de magische wereld meer dan interessant genoeg om je aandacht er bij te willen houden en het boek uit te lezen.

Deze recensie verscheen als eerste op CarpeLibra.nl