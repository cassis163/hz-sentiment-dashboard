Wie geïnteresseerd is om te lezen over dictaturen en democratieën, over politiek en vrije markten, zal zich zeker kunnen vinden in dit boek van actief politica Els Ampe, fractievoorzitter in het Brussels parlement. De schrijfster verlaat de gebaande paden en geeft de lezer een andere kijk op de wereld. De fictieve verhaallijn van deze roman is echter flinterdun.
De Syrische Al-Aslam Aylan heeft zich op een zoektocht naar de democratie gestort, met het idee dat in het westen alles beter is dan in zijn eigen thuisland. Zowel deze zoektocht als de liefde leiden hem uiteindelijk naar België, waar Aylan - heel toevallig - de liefde van zijn leven terugvindt. Hoofdpersoon Aylan maakt daarbij een echte ontwikkeling door; de lezer volgt hem van kind tot volwassene en maakt echt kennis met hem.
Ook in België worden de discussies over politieke kwesties gecontinueerd, waarbij ene professor Kram onder meer uitgebreid beargumenteert waarom België juist helemaal niet hoog scoort op de democratie-index. Het is duidelijk dat de schrijfster hier haar eigen mening ventileert; de dialogen staan ver van de gebruikelijke discussies die jongeren normaal gesproken voeren over dit onderwerp. Deze passages doen afbreuk aan de eigenlijke verhaallijn, die eigenlijk best romantisch is. Al met al dus eerder een boek met een boodschap dan een mooie roman, vooral door de politieke inbreng van de schrijfster.