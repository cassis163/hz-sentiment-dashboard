Soms heb je boeken waar je wel nieuwsgierig naar bent, maar waar je niet zoveel van verwacht. Dit boek was er zo een. Overal werd gesproken over een soap opera in space, over achterbakse intriges, over geroddel en achterklap. Dus toen boekhandel Roojboek in Venray me liet weten dat dit boek binnen was, was ik gematigd enthousiast. Maar ik heb het toch maar meteen bovenaan mijn TBR gezet en het boek bewees al snel waarom.

Het boek bevat veel meer diepere lagen dan ik vooraf verwacht had. De thema's die aan bod komen zijn misschien verpakt in een luchtige bijna soap opera, maar het zijn wel belangrijke thema's: Racisme, verwachtingen van onze ouders, keuzes maken, menselijkheid, meerdere kanten van hetzelfde verhaal en teamspirit. En hoewel de thema's uiteraard nog veel dieper uitgewerkt hadden kunnen worden, vond ik het echt verbazingwekkend hoe goed ze uit de verf kwamen.

Daarnaast was ik ook aangenaam verrast door de personages en hoe levendig ze waren. Ik had stereotype kartonnen borden verwacht, maar al na een paar hoofdstukken had ik door dat deze karakters echt veel meer waren dan dat. Ze hadden hun eigen eigenaardigheden, bagage en ontwikkeling. En zelfs de karakters die geen point of view hoofdstukken hadden, hadden kleur en een persoonlijkheid.

Is het boek een hoogstaande, gecompliceerde en gelaagde hoogvlieger? Dat wellicht niet. Maar het is zeker geen standaard soap opera met roddel, achterklap en intrige. Er worden wel degelijke serieuze thema's uitgewerkt en de personages hebben wel degelijk een persoonlijkheid en ontwikkeling. Dusdanig dat ik met elk karakter ongelooflijk meevoelde en heel benieuwd ben hoe het verder gaat in het volgende boek!