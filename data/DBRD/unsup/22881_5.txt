Peter Pan is de bijnaam van een huurmoordenaar. Geen klus is hem te moeilijk. Hij heeft zijn bijnaam onder meer te danken aan zijn zeer slanke postuur en zijn kleine formaat. Bovendien zingt hij meestal kinderliedjes, terwijl hij aan het moorden is…
Na de moord op de ambitieuze politicus Carl Spalting schakelt oud politieman Jack Hardwick Dave Gurney in om te bewijzen dat de politie er helemaal naast zit door de vrouw van Carl (Kay) als dader achter de tralies te zetten. En Dave is Jack nog wel iets verschuldigd, na het einde van deel 3.
De combinatie van de denker Dave en de onbehouwen maar slimme doener Jack werkt weer prima.
Ik denk dat Dave nog wel even wat delen voort kan, want er is in zijn verleden (met name met zijn ouders) volgens mij meer dat John Verdon nog kan gaan uitdiepen. Bovendien gaan we beter begrijpen waarom hij (Dave) zich telkens in een “schietschijf”-positie manoeuvreert.
De relatie tussen Dave en zijn zoon Kyle kan nog wel wat verdieping gaan krijgen, schat ik zo in.
Het moet gezegd: door een losse opmerking ergens in het begin van het verhaal, had ik wel een veel schokkender einde verwacht. Het einde is bepaald niet voor watjes en zeker spectaculair, maar ik vond dat Dave in boek 1 en boek 3 bijvoorbeeld veel meer voor zijn (persoonlijke) kiezen kreeg, dan in dit deel. Daarmee is dan meteen het enige “minpuntje” voor mij benoemd.
De hele plot zit weer subliem in elkaar en ook verder is het weer genieten.
Kom maar door met deel 5.
5 sterren omdat Verdon op niveau blijft en het boek niet weg te leggen is.