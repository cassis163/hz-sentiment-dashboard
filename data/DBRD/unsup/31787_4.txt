Een boek vol verschillende verhalen, gericht op kinderen van rond de 3 jaar. Ideaal als je een cadeau zoekt voor een kind rond deze leeftijd, omdat je ervan uit kunt gaan dat de verhaaltjes aansluiten bij de belevingswereld van het kind. Omdat er heel veel verschillende verhalen in staan, kan je verrast worden door een schrijver of personage die je nog niet kende. Het nadeel is dat wanneer je kind een bepaald personage heel leuk vindt, je hooguit twee verhalen hiervan in het boek tegen zult komen en je dus alsnog een boek op het lijstje kunt zetten om te kopen… :)

Het is logisch dat het ene verhaaltje meer aanspreekt dan het andere; dat heb je als volwassene ook. Soms spreekt een verhaal juist aan, omdat het een ondeugend verhaal is (Jip en Janneke), omdat het heel herkenbaar is ('Zaterdag', over Hugo die mee gaat naar de markt), omdat je er als ouder er makkelijk een grappige stem bij kunt gebruiken ('Ik doe het lekker toch', ook meteen ondeugend!), of omdat het personage al bekend is bij het kind (Woezel en Pip, Dikkie Dik, Nijntje). Andere verhalen kunnen minder aanspreken, omdat er juist teveel of te weinig tekst bij het verhaal zit of omdat het wat ouderwets is waardoor de woorden niet goed begrepen worden.

Hier thuis is het een activiteit geworden dat ik snel door de bladzijdes blader en mijn dochter stop roept. Het verhaal waar we dan uitkomen gaan we ook lezen. Dit vindt ze helemaal leuk en zo is het voor ons beide steeds weer een verrassing welk verhaal we gaan lezen. Doordat het boek een gewoon formaat heeft is het ook makkelijk te hanteren voor mijn eigen driejarige. Ze kan het makkelijk zelf tillen en meenemen naar waar ze ook wil lezen (of oké, plaatjes kijken). Ze pakt dit boek dan ook regelmatig zelf uit de kast. Naast verhalen (welke waarvan sommige kort van stof zijn, zoals Dikkie Dik, en andere juist een langer verhaal zijn, zoals 'Een bed voor Juultje'), zitten er ook een aantal
kijkplaten in het boek. Leuk voor de afwisseling en ze bieden verschillende mogelijkheden. Zo vraag ik bijvoorbeeld waar ze de olifant ziet in de dierentuinkijkplaat of wijs ik het klimrek aan naast de kijkplaat van de speeltuin en vraag aan haar waar zij die in de plaat ziet. Of we spelen het spelletje ‘ik zie ik zie wat jij niet ziet en de kleur is…’.

Een leuk boek met een grote variatie aan verhalen, plaatjes en mogelijkheden.