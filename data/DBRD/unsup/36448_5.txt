Je hebt thrillers en je hebt thrillers. Het gruwelhuis van Franck Thilliez behoort bij een derde categorie, namelijk degene die je absoluut niet mag missen! Tussen alle bagger en middenmoot schittert zo af en toe een pareltje dat extra aandacht verdient. Dus, beminde thrillerliefhebbers, luister goed...

In een heerlijke schrijfstijl vertelt Thilliez het verhaal van onervaren rechercheur Lucie Henebelle, die zich een profielschetser waant. Ze stort zich op een vreemde zaak, waarin een jong meisje dood is aangetroffen, rechtop zittend, met een vage glimlach op haar gezicht en de ogen geopend. Brrr!
Daarnaast maken we kennis met Sylvain en Vigo die per ongeluk een man omverrijden, welke een tas met twee miljoen euro bij zich heeft. Die gaan ze natuurlijk niet netjes bij de politie afleveren...
Een derde verhaal dat Thilliez opstart, is dat van 'Het Beest', waarbij de rillingen je over de rug lopen.

Met een knipoog naar diverse horrorfilms, waarbij ikzelf iets te vaak aan Silence of the Lambs moest denken, heeft Franck Thilliez een geweldige, vlotte en lugubere thriller geschreven. Het gruwelhuis is te vergelijken met een bijna onmogelijke mengeling van de betere boeken van Val McDermid en Fred Vargas. Maar da's persoonlijk.

Nog even wat kreten die niet zouden misstaan op de achterflap:
Het gruwelhuis is een huiveringwekkende achtbaanrit, die - na veel onverwachte bochten - pas op de allerlaatste bladzijde eindigt.
Franck Thilliez is een absoluut talent, welke we de komende jaren beslist in de gaten moeten gaan houden. Wat mij betreft nu al een van de beste thrillers van 2007.