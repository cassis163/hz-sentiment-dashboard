Verscholen in het centrum van Amsterdam ligt de stadstuin van de overleden vader van de drie zussen Maud, Yara en Britt. De tuin wordt onderhouden door Kees, een oude vriend van hun vader, maar als hij op een dag oudste zus Maud benadert met de vraag om geld voor nieuw zaaigoed, gooit zij roet in het eten. Want waarom een tuin aanhouden die alleen maar geld kost? Wat haar betreft verkopen ze de grond aan projectontwikkelaar Menno, hij heeft er wel oren naar en aast op de unieke locatie.

In dit eerste deel van ‘De Stadstuin Trilogie’ van Anne West, maken we kennis met oudste zus Maud. De ambitieuze carrière tijger met een prachtig appartement, goede relatie en dito carrière. Maud heeft het leven waar velen van zullen dromen. Of lijkt het mooier dan het is, wat gaat er schuil achter de harde Maud en leeft ze wel het leven wat ze eigenlijk wil leven? Maud raast maar door en raakt mijlenver verwijderd van haar man Rob. Rob staat totaal anders in het leven en is klaar om een gezin te stichten. Iets waar Maud niets van wil weten, kinderen passen immers niet binnen haar ambitieuze leven. Bovendien maakt ze van dichtbij mee hoe haar jongere zus Yara er alleen voor staat met een tienerdochter en een zware baan, waarmee ze net de eindjes aan elkaar kan knopen. Drijft ze Rob met al haar twijfels over het moederschap ongewild in de armen van een andere vrouw, een vrouw die notabene ook nog dichtbij haar staat? Het advies van haar moeder doet haar ook al geen goed, die lijkt haar eigen dromen die ze ooit had maar nooit tot uitvoer bracht, via haar oudste dochter alsnog te willen leven.

En dan is er dus nog die stadstuin. De erfenis van haar overleden vader: een plek om als zussen samen te komen, maar Maud ziet de lap grond als een blok aan haar been. Een duur blok, wel te verstaan. Waar Maud geen rekening mee houdt, is dat deze tuin voor veel mensen een belangrijke rol speelt in hun leven. Zo hebben we Mauds jongere zusje Yara, diens tienerdochter Nova en ook Joep: ze komen allemaal graag naar de tuin en zien dit toevluchtsoord als een plek om tot rust te komen en even niet te hoeven denken aan de problemen in hun leven.

Wat mij in dit boek ontzettend aanspreekt, is dat West de zwaardere onderwerpen niet schuwt. Het geeft het verhaal meer diepgang en een extra laag. Heel knap gedaan, ze maakt dit bespreekbaar zonder dat het boek zwaar op de hand ligt. Ook zoiets hedendaags als de keuzes van de moderne vrouw voor het moederschap of een carrière (of allebei?) zijn herkenbaar, helemaal van deze tijd en maken het boek bijzonder interessant. Daarnaast zijn de personages levensecht, hun karaktereigenschappen worden zeer goed en gedetailleerd beschreven en je leert zowel de zussen, als ook de mensen om hen heen met hun bijbehorende strubbelingen in het leven goed kennen.

West schuwt wat zwaardere thema’s niet en haar personages zijn menselijk en bijzonder echt. Een verrassend boek in zijn genre met een prettige en vloeiende schrijfstijl wat ik met erg veel plezier gelezen heb. De open eindjes binnen het verhaal van Maud maken mij bijzonder nieuwsgierig, ik kijk dan ook uit naar het tweede deel binnen deze trilogie!