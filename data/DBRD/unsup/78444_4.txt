Ik mocht van Shirley Pellikaans Selfpub Café boeken auteurs lezen" het boek “Justin en de boom van Oorsprong” van Marcel Heunks lezen.
Wat mij meteen opviel was de tekening op het boek. Die deed me denken aan mijn eigen kinderboekentijd, maar wel heel lang geleden. Het mag wat moderner.
Dan het verhaal.
Justin vindt kort voor kerst in een oude kast in hun nieuwe huis een boek met spreuken. Door het hardop uitspreken van een bepaalde spreuk gebeurt er ineens iets raars: de kerstboom in huis verliest zijn naalden. Hij ontmoet het verdwaalde meisje Marinda dat bij hem aanbelt en niet lang daarna zit er een konijn bij Justin voor de deur met een briefje voor hem. Het konijn blijkt bovendien te kunnen spreken en Justin wordt ontboden door de reuzenkabouters. Marinda gaat met hem mee.
Justin hoort dat hij voor de belangrijke taak staat alle naaldbomen op de wereld te redden van de verschrikkelijke spreuk die hij heeft uitgesproken, namelijk dat alle naaldbomen hun naalden kwijt zullen raken. Hij moet daarvoor op zoek naar de boom van oorsprong.
Alleen hij kan die opdracht vervullen maar hij krijgt wel hulp van zijn reisgezelschap.
Zo begint Justins avontuur. Om niet al teveel weg te geven moet ik het een beetje vaag houden, maar er gebeurt heel wat in dit boek. Supersnel reizen, sprekende dieren, reuzenkabouters, trollen… in dit boek komt het allemaal voor.
Het verhaal leest erg vlot en je valt van de ene situatie in de andere. Zal Justin er uiteindelijk in slagen de naaldbomen te redden?
Wat ik verder zag was dat het boek een mooi breed formaat had, ook de tekst in het boek had weinig witmarges. Daardoor werd het boek niet te dik. Prettig lettertype, een duidelijke scheiding van alinea’s, wat de leesbaarheid allemaal ten goede komt.
Leuk zijn de tekeningetjes van het konijn Archibald tussendoor.
Intelligent geschreven verhaal met mooie zinnen en mooi woordgebruik.
Zelf vond ik het verhaal leuk om te lezen prima geschikt voor de doelgroep kinderen van 10 tot 12 jaar, om zelf te lezen. Ik denk dat je als kind dan wel dit soort avontuurlijke fantasy leuk moet vinden, anders is het misschien kinderachtig. Het ene kind is het andere niet.
Kort samengevat: leuk, en mooi geschreven verhaal, qua taal geschikt voor 10-12 jarigen, qua verhaal meer voor 8-10 jarigen. Ook erg leuk om voor te lezen.
Ik wil de auteur en het Selfpub Café bedanken dat ik dit boek mocht lezen en ik kijk uit naar het vervolg.
Vier sterren van mij voor dit meesterlijke avontuur.