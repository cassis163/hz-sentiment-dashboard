Ik wil Robert Goddard zeker niet vergelijken met auteurs als McEwan, Nabokov of Kadare. Toch gebiedt de eerlijkheid mij In het niets vijf sterren te geven. Het boek heeft me van de eerste tot de laatste bladzijde in de ban gehouden. Elke gelegenheid nam ik te baat om toch maar verder te kunnen lezen, ja, zelfs stiekem (maar hou dit stil) op het werk. In het niets is het eerste boek dat ik van Goddard las en het zal zeker niet het laatste zijn. Het is een spannend en ingenieus verhaal, een soort puzzel waar alle stukjes op het einde in elkaar passen. Enig minpunt is dat al redelijk snel duidelijk wordt wie er de slechterik is, maar dit verpest geenszins het leesplezier, temeer omdat het naar het waarom van zijn daden raden blijft tot het einde. Kers op de taart is de verzorgde schrijfstijl van Goddard.

In het niets is een goedgeschreven thriller met literaire allures en dát zonder hoogdravend te worden. Absolute aanrader!