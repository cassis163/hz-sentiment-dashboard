Verwacht van Follow geen diepzinnige, zware dialogen. Het is heerlijk lezen, gemakkelijk en herkenbaar boek en het lijkt op momenten zo uit het leven gegrepen. Wat vooral ook leuk is gedaan, is dat de app's en berichten in tekstballonnen staan. De bladspiegel oogt daarmee erg vrolijk en toegankelijk. Héél origineel en het zorgt voor een hoog leestempo. Deze vorm van communiceren maakt dat de personages daardoor dichtbij de lezer komen, want iedereen appt tegenwoordig wel en dus komt dat héél realistisch en menselijk over. Geen gekunsteld of gemaakt gedoe. Gewoon dagelijks en herkenbaar. Wat vooral aansprak was de warme en intense band met de kinderen en de behoefte aan een luisterend oor. Mila heeft altijd alles voor haar gezin over gehad. En de vraag is of het nu tijd is om eens aan zichzelf te denken. Gaat ze haar kostbare energie steken in wat ze dreigt te verliezen of kiest ze juist voor nieuwe kansen vol onzekerheden? De verwijzing naar een van de mooiste liefdesverhalen ooit vond ik erg aangrijpend.

Rasters heeft een laagdrempelige, lekkere schrijfstijl. Eenvoudig maar ongecompliceerd en daarmee is zij een auteur voor een groot leespubliek. Met haar semi-thriller Muurbloem en de roman Nooit meer bang heeft ze haar veelzijdigheid als auteur verder heel verdienstelijk uitgebouwd. Sinds dit Follow is zij duidelijk gegroeid als auteur en gaat ze geen schrijfuitdaging uit de weg. De nieuwsgierigheid naar Like en Share, de volgende twee delen van deze trilogie is dan ook groot. Heerlijk zomers leesvoer dit, een aanrader voor alle feelgoodfans. 3 heerlijke sterren