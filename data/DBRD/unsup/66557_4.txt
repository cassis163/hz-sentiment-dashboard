[In het Duits gelezen: Die Wahrheit]

Melanie Raabe heeft met 'Die Wahrheit/De waarheid' een steengoed verhaal afgeleverd. Mits je een lange adem hebt. In het verhaal dreigt soms langdradigheid, maar Raabe weet steeds tijdig weer op te schakelen. 'Die Wahrheit' steekt geraffineerd in elkaar, in feite zoals waarheden eigen is. Want: over wiens/wier waarheid hebben we het? Is jouw waarheid dé waarheid? Bestaat er maar één waarheid? En hoe zit het ook weer met herinneringen, vertellen die altijd de waarheid?

Waar gaat het over:
Philipp Petersen vertrekt op zakenreis naar Zuid-Amerika en is sindsdien van de aardbodem verdwenen. Echtgenote Sarah blijft achter met zoontje Leo, die pas één jaar oud is. Zeven jaar later stopt Sarah met hopen op Philipps terugkeer, ze zet stappen om eindelijk door te gaan met haar leven. Juist dan komt het bericht dat Philipp thuiskomt. Maar ... de man die uit het vliegtuig stapt blijkt een vreemde, die zich voor haar echtgenoot uitgeeft. Wat nu?

Raabe heeft schrijnend helder uitgewerkt hoe twee mensen elkaar binnen een relatie kunnen 'verliezen'. Hoe ze om elkaar heen draaien en elkaar niet (meer) kunnen vinden. Niet omdat ze dat zo willen, maar omdat het nu eenmaal zo loopt. Oprechtheid versus oneerlijkheid, vertrouwen versus wantrouwen, dat en andere zaken passeren de revue.
De spanning zit vooral in de psychologische kanten van het verhaal, tussen de regels door. Mooie opbouw met twee ikken: Sarah en Der Fremde. Het ontraadselen van de plot is een uitdaging op zich. Er zitten wat ongemakkelijkheden in de plot en Raabes taalgebruik is zeer eenvoudig, daar mag best een tandje bij, maar al met al is 'Die Wahrheit' een plezier om te lezen.

De Nederlandse vertaling verschijnt 11 januari 2018 of daaromtrent.

[spanning 4, plot 4, schrijfstijl 3, leesplezier 4, originaliteit 4, psychologie 4)