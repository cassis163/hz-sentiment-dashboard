Toni Coppers debuteerde vorig jaar met Dixit, een hilarisch boek over David Cleeffs, communicatiedeskundige. Cleeffs geraakte tegen wil en dank verzeild in een terrorismeonderzoek. In Heilige nachten is het weer van dat.

Drie grote klanten heeft Cleeffs tegenwoordig. De dierentuin vraagt hem opgewekte nieuwtjes de wereld in te sturen om het bezoekersaantal op te krikken. In de gevangenis geeft hij les aan misdadigers zodat die zich later weer kunnen integreren in de maatschappij. En tenslotte begeleidt hij ook nog culturele cruises. Al die bezigheden komen samen in een prettig gestoorde plot, waarin Cleeffs voor de buitenwereld alweer een grote terrorist lijkt te zijn. Een ecoterrorist, deze keer, met als doel de bescherming van fauna en flora.

De plot van Heilige nachten is te gek om los te lopen. De toestanden waarin Cleeffs terechtkomt zijn door Coppers zorgvuldig uitgekiend en omvatten alle eerder ontplooide verhaallijnen. In die zin is Heilige nachten een uitstekend verhaal. Het enige minpunt is dat dit boek lang niet zo grappig is als Dixit. Waar je toen het hele boek door te kampen kreeg met lachbuien, is dat nu herleid tot een glimlach hier en daar. Geen slecht boek, ver van, maar Coppers moet toch een ster inleveren.