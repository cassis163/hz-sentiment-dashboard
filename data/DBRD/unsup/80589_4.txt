In het Nederlandse debuut van Fox maken we kennis met Kate Farrer, een rechercheur moordzaken die net terug is van verlof na het doelwit te zijn geweest van een psychopaat. In het eerste hoofdstuk ziet Fox kans om Kate zo neer te zetten dat je met haar meevoelt vanwege haar ervaringen en je tegelijkertijd bewondering opbrengt voor de moed die ze heeft om weer aan het werk te gaan.
Ze wordt bij een brand geroepen waarbij een vrouw, die vermoedelijk net bevallen is, om het leven is gekomen. Met haar nieuwe partner, Oliver Parke, aan haar zijde begint ze aan het onderzoek maar wordt hier al snel tegen haar zin afgehaald om een verdwijning van een jonge vrouw, Candice Penfold, te onderzoeken.
Het onderzoek leidt vele kanten op, en terwijl er nog steeds gewerkt wordt aan identificatie van de eerder overleden vrouw moeten Kate en Oliver steeds dieper in de zaak rondom Candice duiken, waar bizarre dingen aan het licht komen. Na een volgende brand, waarbij wederom een dodelijk slachtoffer valt, blijken de zaken met elkaar verbonden te zijn en moeten de rechercheurs alle zeilen bij zetten om de onverwachte waarheid aan het licht te brengen.
Fox weet met goed uitgewerkte personages en onverwachte plotwendigen de spanning er goed in te houden en zet meermalen de lezer op het verkeerde been. Een schrijfster wier debuut iedere lezer aan te raden is. Hopelijk laat Fox' volgende boek niet al te lang op zich wachten!