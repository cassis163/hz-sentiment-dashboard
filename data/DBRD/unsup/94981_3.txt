Hij is geboren in Duitsland, onze man uit Natchez en had geen idee dat hij ooit nog een schrijver zou worden, laat staan een auteur van bestsellers. Greg Iles kwam daar terecht omdat zijn vader, ten tijde van de koude oorlog, er de US Embassy Medical Clinic heeft gerund.
Na het voltooien van zijn studie in Natchez Mississipi, richtte hij de band Frankly Scarlet op.
Het was zijn huwelijk dat hem tot het besef liet komen dat een leven van 50 weken per jaar onderweg zijn met de muziek, niet ideaal was. De ommekeer van deze beslissing was ook de basis voor zijn verdere leven als auteur. Die stap in zijn carrière zullen zijn literaire fans hem zeker niet kwalijk nemen. Met De naakte waarheid, brengt Greg Iles zijn tiende thriller op de markt. En nummer elf is onderweg.
Laura Ballard is getrouwd mat Warren Shields die samen met Kyle Auster een medische kliniek runt. Samen hebben ze twee kinderen, Grant van 9 jaar en Beth van 6 jaar oud. Laura geeft les aan gehandicapte kinderen. In die rol heeft ze Danny McDavitt leren kennen, vader van de autistische Michael.
Wanneer het gedrag van Warren gaat veranderen wijt Laura dat aan de problemen die de kliniek dreigt te krijgen met de belasting. Laura heeft genoeg aan haar eigen problemen als ze merkt dat ze zwanger is. Ze vermoedt dat dit het resultaat is van een 11 maanden durende buitenechtelijke relatie met Danny die pas is beëindigd. Het laatste wat zij wil is haar eigen kinderen verliezen wanneer haar man achter de relatie zou komen. Die kans lijkt echter met de minuut te groeien wanneer blijkt dat Warren het hele huis overhoop haalt en op zoek is naar bevestiging van zijn vermoeden. De steeds zorgvuldig in stand gehouden liefde dreigt in een klap om te slaan in haat.
Met een nieuw boek van Greg Iles zijn de verwachtingen altijd weer hoog gespannen. Bij zijn voorgaande boeken zitten een aantal dat het predikaat topper met gemak waarmaken. De wervelende opening van De naakte waarheid, waarin veel gebeurt en waarin een groot spanningsveld wordt opgebouwd, lijkt dat etiket opnieuw moeiteloos te verdienen.
Met weinig hoofdrolspelers accentueert Iles op meesterlijke wijze de toenemende spanningen tussen de personages. Karakters die hij uitdiept op momenten dat hun rol belangrijk wordt in het verhaal. En die formule is uniek. Hiermee blijft de vaart in het verhaal en krijgt de lezer op weldoordachte momenten meer achtergrondinformatie over een karakter. Dat stoort in het geheel niet omdat Iles de extra informatie geeft precies op die momenten dat de lezer daar behoefte aan heeft.
Het gevolg is dat de verhaallijnen weliswaar subliem in elkaar gevlochten zijn, maar dat dat nog geen garantie blijkt te zijn voor een topthriller. Daar is het geheel net iets te eenvoudig voor. Geen onvoorspelbare situaties en geen karakters die als een duiveltje uit het welbekende doosje springen. De naakte waarheid is een spannend boek, dat af en toe wat romantiek tussen de coulissen presenteert, maar dat evengoed door een andere auteur geschreven had kunnen zijn. Dus, ondanks enkele sterke punten, helaas geen kenmerkende Iles dit keer.