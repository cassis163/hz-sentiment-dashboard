Alleen de naam is al bijzonder. Het verlangen van de egel. Het impliceert een intrigerende personificatie van het dier en dat is het: Toon Tellegen heeft met Het verlangen van de egel een mooi verhaal geschapen, bomvol symboliek.

De egel voelt zich eigenlijk altijd erg eenzaam. Hij besluit een brief te schrijven en alle dieren uit te nodigen. Maar de gedachte aan de visite houdt hem wakker. Wat als hij niet genoeg taart heeft? Of de verkeerde taart? Wat als ze hem eng vinden vanwege zijn stekels? ‘Nee, er zit een wereld van verschil tussen het willen en het krijgen. Misschien blijft hij wel gewoon lekker alleen.’

Het is een heel bijzonder boekje. Het is toegankelijk geschreven en de hoofdstukken zijn kort. Je vliegt erdoorheen. Je hebt het met een paar uurtjes uit, maar ik raad je toch aan er de tijd voor te nemen. De symboliek is haast overdonderend.

In elk hoofdstuk komt komt er een dier op bezoek bij de egel, althans: dat beeldt hij zich in. Hij bedenkt de scenario’s. Hoe kan hij het de ander naar zijn zin maken? En hoe voelt hij zich daarbij? Vindt hij het wel fijn om bezoek te krijgen? Is hij eigenlijk wel zo eenzaam en alleen als hij denkt of meer alleen dan eenzaam?
Het is aandoenlijk hoe de overpeinzingen van de egel worden neergezet, maar de egel is pure symboliek en eigenlijk draait het verhaal niet om een egel: het draait om innerlijke stekels. Het draait om angst voor afwijzing door anderen. Het draait om verwachtingen die al dan niet realistisch zijn (denken zij wel écht zo over de egel?) en hoe moeilijk het is om je echt te openen voor anderen als je je niet kwetsbaar opstelt.

Als de egel zijn deur niet opent voor anderen, blijft hij eenzaam. Erger nog: de houtworm (de opdringerige persoon, dus) boort wel door je deurtje heen en dringt je innerlijke belevingswereld binnen. En dan voel je je eenzamer dan wanneer je gewoon de deur had geopend met het risico dat je gekwetst wordt.

Heel bijzonder is hoe menselijk gedrag in de vorm van dieren wordt uitvergroot. De verhoudingen tussen mensen, de effecten van hoe iemand zich gedraagt op de ander. Het is een boekje over volwassen worden en volwassen zijn, over hoe je omgaat met verschillende soorten mensen. En zo kun je wel doorgaan, want het zit bomvol symboliek en je kunt elk hoofdstuk op verschillende manieren interpreteren.

Ik geef dit boek 4,5 van de 5 sterren.

Deze recensie verscheen eerder op alexhoogendoorn.nl