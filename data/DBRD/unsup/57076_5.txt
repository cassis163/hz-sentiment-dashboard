Cooper is de 'sheriff' van The Blinds, een 'dorpje' waar alle inwoners een deel van hun geheugen kwijt zijn. Niemand van de inwoners weet wie hij of zij was voor ze naar The Blinds kwamen. Waren ze misdadiger, of slachtoffer? En waarom zijn ze allemaal hierheen gebracht?
Als er na een vreedzame periode van acht jaar, plots doden vallen, loopt de situatie steeds verder uit de hand. Cooper wil maar één ding, en dat is om het enige kind in The Blinds in veiligheid te brengen. Zal hem dit lukken?

'The Blinds' is vlot geschreven. De verdeling in dagen, van maandag tot vrijdag, zorgt voor een duidelijke structuur, waardoor je als lezer nóg sneller door het boek heen gaat. Er worden zoveel vragen gesteld, en beantwoord, waarna er weer nieuwe vragen opduiken. Het is als lezer echt alsof je in een rollercoaster zit, ín een donkere tunnel, zodat je ook niet ziet waar je heen gaat!

Het idee is vernieuwend. Dat kan je ook lezen in de recensie van Marvin O. , maar ook de uitwerking ervan is goed. En daar verschillen dus de meningen en dat zal een kwestie van smaak zijn. Wil je ook je mening vormen? Ga dan snel het boek lezen, want het is wel de moeite waard!

De personages in het boek hebben allemaal een eigen aura rond zich hangen, agressief, betweterig, afwachtend, teruggetrokken,... Alle soorten en maten zijn er te vinden! Zo is The Blinds net een echt dorp, met doodgewone inwoners...

Je wordt telkens op het verkeerde been gezet en het verhaal verandert ook steeds. De vraag 'Waarom' wordt belangrijker naarmate het einde van het boek en dat is best wel verrassend.
Het is uitkijken naar het volgende boek van Sternbergh!