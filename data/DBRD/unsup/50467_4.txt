In Driving over Lemons verhuisd Chris Stewart (ooit in een ver verleden de drummer van Genesis) samen met zijn vrouw Ana van Groot-Brittannië naar het platteland van Spanje. Hoe het hen vergaat lees je in dit non-fictie boek waarin hij zijn ervaringen beschrijft.

Het boek kabbelt een beetje voor. Er komen geen grote, onoverkomelijke problemen voorbij. Het grootste gedeelte van de tegenslagen worden snel verholpen en degene die niet opgelost kunnen worden, worden aanvaard. Vooral Chris is erg goed in alles van zich af laten glijden; als water van een eend. De ondertitel van het boek, An Optimist in Andalucía, dekt de lading dan ook het best.

Dit gebrek aan urgentie zou heel erg irritant kunnen zijn – ik heb het doorgaans niet zo op boeken die alleen maar lekker weglezen – maar hier is dat absoluut niet zo. De balans tussen paradijs en hell-hole waar alles misgaat is mooi getroffen en prettig om te lezen. Zelfs als Chris wordt belazerd waar hij bij staat dan nog doet dat niets af aan het zomerse goede-leven gevoel dat van elke pagina afstraalt.

Aan de ene kant is dit het perfect zomerboek, maar eigenlijk is het geschikt voor alle seizoenen. Het past goed bij de ontspannen sfeer van de warme maanden, maar als het weer totaal niet meewerkt dan functioneert het boek als een korte vakantie naar een simpeler, zonniger leven. En dat is ook helemaal geen verkeerde ervaring.