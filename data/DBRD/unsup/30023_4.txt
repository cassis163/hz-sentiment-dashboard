De New Yorker Chris Pavone debuteerde twee jaar geleden met de thriller Expats, die uitgroeide tot een internationale bestseller, met meer dan twintig buitenlandse vertalingen en een gracieuze filmdeal. In 2013 won hij zowel de Edgar Award als de Anthony Award voor het beste debuut. Hooggespannen zijn dan ook de verwachtingen voor zijn tweede thriller, Het ongeluk.
De titel is dezelfde als de titel van een ongeautoriseerd manuscript dat als leidend voorwerp dient in dit tweede boek van Pavone. Het manuscript bevat een waarheidsgetrouw verslag van het leven en de carrière van mediamagnaat Charlie Wolfe, en van de schokkende activiteiten van zijn bedrijf Wolfe Worldwide Media, geschreven door een onbekende auteur die in de unieke positie verkeert dat hij het kan weten. Als deze informatie wordt uitgegeven, als ze op welke manier ook aan het licht komt, betekent dat de ondergang van Charlie Wolfe, veroorzaakt het een gigantisch schandaal waarbij talloze Amerikaanse presidenten en CIA-directeuren betrokken zijn, en leidt het tot het verlies van vertrouwen in een van de meest zichtbare mediabedrijven ter wereld.
Wanneer literair agent Isabel Reed het manuscript krijgt toegezonden, beseft ze dat ze goud in handen heeft, maar ook dat ze gevaar loopt. Er zijn namelijk een heleboel machtige mensen die de publicatie van het manuscript willen tegenhouden. Ervaren CIA-agent Hayden Gray is de persoon die is ingehuurd door deze machthebbers. Aan hem de taak alle mensen die het manuscript hebben ontvangen op te sporen en desnoods uit te schakelen. De auteur houdt zich logischerwijs verscholen en duikt onder tot het verhaal uitgebracht is. Maar of het manuscript ooit wordt uitgegeven, is nog maar de vraag…
Het manuscript is de rode draad in het boek; het gehele verhaal, alle personages en de goed geconstrueerde plot draaien om dit opzienbarende manuscript. Alles en iedereen lijkt het in handen te willen krijgen en sommige partijen deinzen er niet voor terug hier een moord voor te plegen. Isabel Reed en CIA-agent Hayden Gray spelen de voornaamste rollen in het verhaal. De overige – vele – bijpersonages hebben ieder hun eigen – al dan niet belangrijke – aandeel in het verhaal, waarbij Pavone een juiste balans heeft gevonden in het uitdiepen van de karakters en hun rol in het verhaal. Zo lezen we ook over de beslommeringen van de (onbekende) auteur in Zwitserland. De lezer heeft wel een idee wie hij is, maar toch houdt Pavone genoeg informatie verborgen, waardoor de beweegredenen van de auteur een raadsel blijven. In diverse hoofdstukken lezen we bepaalde passages uit het manuscript en wordt stukje bij beetje duidelijk wat de motieven van de auteur zijn en waarom het zulke bijzondere informatie bevat. Cliffhangers in bijna elk hoofdstuk voeren de spanning op tot grote hoogtes, waarbij op het eind met enkele verrassende wendingen het tempo in de zesde versnelling wordt opgeschroefd.
Naast de aangrijpende personages, de spannende plot en de voortreffelijke schrijfstijl, heeft Chris Pavone gekozen voor een zeer originele achtergrond voor het boek. Het gecompliceerde en noodlijdende uitgeverswereldje in New York zit vol decadente figuren, die allen één doel voor ogen hebben: die ene bestseller vinden en uitgeven waarmee ze hun langzaam aftobbende onderneming nieuw elan geven en de hevige concurrentie voor trachten te zijn.
Chris Pavone is ervaringsdeskundige, daar hij jarenlang als redacteur werkzaam is geweest in dat wereldje. In het oerwoud van thrillers staat Chris Pavone vooralsnog op een afgezonderde plek, door hem zelf verworven. Met een geheel eigen stijl, unieke thema’s en perfect uitgemeten plots weet hij zich te onderscheiden van de rest. Het ongeluk is pas de tweede tak aan zijn boom, maar eentje die je genadeloos in je gezicht treft wanneer je ertegen aanloopt. Het ongeluk is een regelrechte voltreffer, scherp en razendsnel geschreven, in een uiterst boeiende setting en vol met slimme intriges.