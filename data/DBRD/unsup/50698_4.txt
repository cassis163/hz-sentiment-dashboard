Na haar debuut Caleidoscoop, waar ze in 2011 de Schaduwprijs mee won, komt Linda Jansma (1967) opnieuw met een ijzersterke thriller. Tweestrijd is zo'n boek dat je gelezen moet hebben.

Het leven van Hanna gaat niet over rozen en hoewel het voor de buitenwereld lijkt alsof ze het perfecte leven leidt, is niets minder waar. Hannas man, de rijke gerenommeerde gynaecoloog Axel Kolman, intimideert, bedreigt en mishandelt haar als iets niet gaat volgens zijn regels.
Als Hanna voorzichtig vriendschap sluit met hun nieuwe overbuurvrouw Sonja en haar op een dag in vertrouwen neemt, verbiedt Axel zijn vrouw nog enig contact met Sonja te hebben. Dit gaat echter niet zonder slag of stoot want Sonja, rechercheur bij de Utrechtse politie, laat zich niet zomaar aan de kant zetten.

Er zijn twee duidelijke hoofdpersonages in dit boek. De hoofdstukken worden om en om vanuit hun oogpunt beschreven wat de opbouw van het verhaal zeker ten goede komt. Tweestrijd is een zeer aangrijpend, ontroerend en spannend verhaal waar je tijdens en na het lezen wel even stil van wordt. Ik vond het schokkend en soms misselijkmakend maar tegelijkertijd ook heel bijzonder om te mogen lezen. Al voelde het soms een beetje als gluren in andermans privéleven, dit boek zet je wel aan het denken. De schrijfstijl is vlot, prettig en makkelijk leesbaar en voor je het weet heb je het boek dan ook uit. Enig minpuntje vond ik dat het einde in mijn ogen een beetje te snel afgeraffeld werd. Alsof er nog maar een paar bladzijden over waren om alle eindjes aan elkaar te knopen. Ondanks dit puntje van kritiek krijgt Tweestrijd van mij toch 4 sterren. Ik vond het een bijzonder indrukwekkend, origineel verhaal en uitermate knap geschreven.