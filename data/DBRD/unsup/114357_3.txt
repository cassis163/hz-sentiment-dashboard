En dan begin je vol enthousiasme aan een nieuw feuilleton. De preview belooft een magische rit en toegegeven, dat werd het ook! Toch is het net dat 'magische' wat je als lezer op den duur wat tegen de borst stuit, als je jezelf er niet volledig in kan onderdompelen.

Lucie, Freya en Jessie zijn drie generaties van hetzelfde geslacht. Ze groeien op in Lübeck en daar moeten ze ook blijven. De vrouwen nemen je mee door de geschiedenis, zowel die van hun als die van de stad en het land eromheen. Wat drijft hen (tot waanzin)? En hoe belangrijk zijn de mannen in hun leven?

De schrijfstijl van dit boek is moeilijk in een hokje te plaatsen. De zinnen lijken uit een sprookjesboek geplukt en kunnen op zichzelf staand, erg vlot gelezen worden. Wanneer je tien zinnen gelezen hebt, denk je daarna bij jezelf: 'Wat heb ik nu precies gelezen?' Dus ergens lijken ze soms ook geen hout te snijden in de context van het verhaal. De stijl is prachtig. De constructies adembenemend. Het tempo van het boek is passend bij het verhaal. En toch raak je tijdens het lezen soms in de war door de vele ongrijpbare regels tekst.

Langs de andere kant valt er ook zoveel uit dit boek te halen. 'Een stad, het meisje en de duivel' bevat in elke regel wel een verwijzing. Naar de geschiedenis van Duitsland en Lübeck in het bijzonder, naar Thomas Mann, en waarschijnlijk naar nog veel meer zaken die je als minder onderlegde lezer (dan de schrijfster) er niet allemaal uit haalt. Overvloedig veel informatie, maar toch voelt het boek ook leeg aan. Een familiekroniek hoeft niet altijd een plot te bevatten, maar het is prettig om als lezer toch enig houvast te hebben. Daar wringt het schoentje nog wel eens. Want als de laatste zin van een boek je niet optimaal bevredigt... dan moet je teruggrijpen naar de goede momenten tijdens het lezen.

Dit boek is zeker een aanrader als je er van houdt om een boek als een 'speurwerk' te zien. Er valt zoveel te lezen, zoveel te begrijpen, maar voor een deel van de lezers zal het gebrek aan 'structuur' het lezen bemoeilijken en geen fijne ervaring opleveren.
Laat je meevoeren op de stroming van de Trave en ontdek 'De stad' samen met 'het meisje'. Kan jij ontdekken welke rol 'de duivel' speelt?