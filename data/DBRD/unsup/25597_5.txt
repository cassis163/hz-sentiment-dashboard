Nadat ik Cinder had uitgelezen, moést ik meteen verder in Scarlet. Ik moest nog een paar dagen wachten en zodra ik het boek had ben ik meteen gaan lezen. Het was wel even wennen. Je leest nu vanuit het perspectief van (natuurlijk) Cinder en je leert een nieuw personage kennen: Scarlet.

Scarlet is een meisje van 18 jaar die bij haar oma in Frankrijk woont. Haar oma is al twee weken vermist. Zonder enige waarschuwing is ze spoorloos verdwenen. alsof ze in rook is opgegaan. Als Scarlet op een avond een bericht krijgt dat de politie de zoektocht naar haar oma heeft gestaakt, besluit Scarlet zelf op zoek te gaan. Maar waar moet ze beginnen? Als Scarlet tijdens het werken die avond een vreemde en mysterieuze jongen genaamd Wolf ontmoet, die zegt te weten waar haar oma is, begint de zoektocht. Maar, is hij wel te vertrouwen?

Cinder zit in gevangenschap. Nadat zij instructies heeft gekregen om uit te breken en een splinternieuwe voet én hand heeft, is dat precies wat ze gaat doen. Tijdens het uitbreken komt Cinder een aparte jongeman tegen, medegevangene Thorne. Cinder wil hem eigenlijk lekker laten zitten waar hij zit, maar heeft hem nodig om uit te breken en om meer over haar verleden te weten te komen. Bovendien worstelt Cinder met het feit dat ze een Lunar is en de Lunar gave die zij bezit. Soms is deze gave wel heel handig, maar als zij die gebruikt, lijkt ze dan niet op Koningin Levana?

Dit boek kwam voor mij een beetje traag op gang. Scarlet is op zoek naar haar oma en Cinder is voortvluchtig. Zodra de verhaallijnen dichter tot elkaar komen, beginnen de puzzels, kan je beginnen de raadsels op te lossen en vlieg je door het boek heen. Dit boek zit vol actie en romantiek, HEERLIJK. Lekker zwijmelen en lezen over knappe mannen die graag met elkaar op de vuist gaan. De puzzel die er in verborgen zit laat de stukjes langzaam op zijn plaats vallen en Cinder’s verleden wordt steeds een beetje duidelijker.

Je merkt dat Cinder echt een groei heeft doorgemaakt. In het eerste boek komt Cinder soms nog wat besluiteloos over, als of ze heel veel wil maar niet echt weet hoe ze het aan moet pakken. In Scarlet heeft Cinder grof gezegd toch niks meer te verliezen. Ze doet er dan ook praktisch alles aan om Kai te beschermen en erachter te komen wie zij nu werkelijk is. Hoe is Cinder op aarde gekomen? Wie heeft haar gered?

Scarlet is een beetje het zelfde type als Cinder, maar Scarlet weet van begin af aan wel van aanpakken. Ze gaat dan ook ver om haar oma terug te vinden, zelfs al zegt de vreemde Wolf dat ze dat beter niet kan doen. Het lijkt wel dat hoe harder je nee zegt, hoe harder Scarlet ja denkt.

Ik kan nog veel meer over dit boek schrijven, maar dan blijf ik niet meer spoiler vrij. Ik heb echt genoten van dit boek en ben nu al helemaal verslaafd aan de Lunarchronicals. Het is gewoon een YA serie in zo een bijzonder jasje. Het is ook pas voor de eerste keer dat het me totaal niet stoort dat het verhaal in de derde persoon is geschreven! Normaal heb ik dan meer moeite om mij in te leven of mis ik de diepgang, maar bij deze boeken heb ik dat totaal niet. Scarlet is gewoon weer een must read! Oh, en dan hebben we het nog niet eens over de cover gehad! Hij is weer prachtig…

Ik heb dit boek in twee avonden uitgelezen en ik kan niet wachten tot het volgende deel uit komt!