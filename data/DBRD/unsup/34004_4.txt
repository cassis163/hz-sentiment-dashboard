Soms komt er een boek voorbij dat je even aan het denken zet over je eigen leven. Over de keuzes die je hebt gemaakt om te komen waar je nu bent. En of het je eigenlijk wel bevalt, jouw leven. ‘Mijn beeld van jou’, het debuut van de Nederlandse schrijfster Susan van Eyk is zo’n boek dat na afloop nog wel even door je hoofd blijft spelen.

De relatie van hoofdpersoon Emma met haar vriend Lukas, is als die met een spijkerbroek die je steeds maar weer blijft aantrekken omdat hij zo comfortabel zit, terwijl je best weet dat hij aan vervanging toe is. Wanneer Emma de aantrekkelijke fotograaf Boris ontmoet, die ook nog een stukje verborgen passie bij haar naar boven haalt, valt ze als een blok voor hem. Maar als ze aan die gevoelens toe wil geven, houdt Boris haar tegen.

“’Luister, vanavond zijn we weer thuis. Dan gaan we weer onze eigen weg en vergeten dat dit gebeurd is […]’
Vergeten. Jaja. Alsof we geheugenkaartjes in ons hoofd hebben die je zomaar even uit kunt wissen.”

Als Emma besluit dat ze daar geen genoegen mee neemt en alles op alles zet om Boris terug te vinden, zet dat een reeks gebeurtenissen in werking, die niet alleen haar relatie, maar haar complete wereld op zijn kop zetten. Het lijkt alsof ze voor het eerst de regie over haar eigen leven neemt in plaats van die in de handen van anderen te leggen.

Van Eyk heeft een vlotte pen. Door het frequente gebruik van dialoog leert de lezer Emma, Lukas en Boris snel kennen. Hun gevoelens zijn levensecht beschreven. Boris’ beste vriend Wout lijkt met een paar zinnen al tot leven te komen, net als de moeder van Emma. Hun beweegredenen zijn duidelijk. De andere bijrollen hadden verder uitgewerkt mogen worden. Dat dit niet is gebeurd doet verder weinig af aan de strekking van het verhaal, maar had voor meer diepte kunnen zorgen.

Uitgeverij De Fontein vergelijkt Van Eyks debuut met ‘Voor jou’ van Jojo Moyes en lezers van Moyes zullen zeker verschillende thema’s herkennen. Als lezer kun je je afvragen of Van Eyk het boek van Moyes misschien als inspiratiebron heeft gezien. Ondanks de overeenkomsten zitten de beide verhalen duidelijk anders in elkaar en doet Van Eyks debuut niet onder voor het veelgeprezen ‘Voor jou’.

De lezer zal na de laatste pagina van ‘Mijn beeld van jou’ zeker met een brok in zijn keel achterblijven. En waarschijnlijk zal de vraag wat hij in het leven belangrijk vindt hem nog een aantal dagen bezighouden.