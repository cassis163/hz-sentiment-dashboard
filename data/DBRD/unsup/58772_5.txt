Dennis Danson bevindt zich in de Altoona Prison omdat hij veroordeeld is voor de moord op de jonge Holly Michaels. Dennis heeft zich nooit neergelegd bij het vonnis en bleef volhouden onschuldig te zijn. Ondanks dat het aangeleverde bewijs flinterdun was of eigenlijk helemaal niet, was de jury van mening dat hij toch schuldig was. Met Dennis waren er meer mensen van mening dat hij onschuldig in de gevangenis zat. Dat geldt in het bijzonder voor Carrie. Ook zij gelooft niet in de schuld van Dennis. Carrie wil daarom een documentaire maken om zodoende aan te tonen dat Dennis onschuldig in de gevangenis zit. Alle publiciteit wekt de aandacht van de in Londen wonende Samantha. Samantha (Sam) schrijft een brief aan Dennis, waarin zij onder meer aangeeft in Dennis zijn onschuld te geloven. Het blijft niet bij die ene brief. De correspondenties tussen Sam en Dennis worden hevig. Het leidt er zelfs toe dat Sam op Dennis verliefd wordt. Samantha verlaat Londen om in de nabijheid van Dennis te kunnen zijn. Dennis aanvaardt de vriendschap van Sam. Het blijft niet alleen bij vriendschap. Beiden besluiten om te trouwen. Dat gebeurt dan ook in de gevangenis.

Als er een man wordt aangehouden die bekent de moord op Holly te hebben begaan, verandert er veel. Dennis wordt vrijgesproken en verlaat als vrij man de gevangenis. Hij voegt zich onmiddellijk bij Samantha. Samen verblijven zij, in afwachting van een woonruimte, in een hotel. Omdat Dennis onschuldig in de gevangenis heeft gezeten krijgt hij daarvoor een riante schadevergoeding. Ook ontvangt hij veel goederen en geld van bedrijven die er belang bij hebben dat hun naam wordt genoemd. De vrijlating leidt tot veel publiciteit waaraan Dennis en Sam moeten wennen. Samantha hoopt dat de vrijlating van Dennis hem ertoe beweegt om de liefde in bed te delen. In eerste instantie komt daar niets van. Maar Sam heeft veel geduld met Dennis. Zij heeft daar begrip voor.

Behalve Holly Michaels, zijn er in het verleden meerdere jonge meisjes verdwenen. Ondanks de vrijspraak en de vrijlating van Dennis, twijfelen veel mensen aan de onschuld van Dennis. Meerdere keren wordt, wanneer Dennis zich in het openbaar vertoont, gescandeerd:” Waar zijn de meisjes. Waar heb je ze begraven”.

Als de vader van Dennis overlijdt, trekken Dennis en Sam in zijn ouderlijke woning. De woning bevindt zich in een slechte staat. Samen beginnen zij aan het schoonmaken en het opruimen van de rommel. In de ruimte onder de woning ontdekken zij een poes met jongen. Nadat het vertrouwen van de poes is gewekt, nemen zij de poes met jongen in huis. Liefdevol gaat Dennis met de dieren om. Zo lief zelfs, dat Samantha zich niet kan voorstellen dat Dennis iemand kwaad kan doen.

DE ONSCHULD ZELVE, van auteur Amy Lloyd is spannend, vlot geschreven en boeiend van het begin tot het einde. Bijzonder fascinerend is te lezen dat een vrouw als Sam verliefd wordt op een gevangene en zelfs met hem trouwt.