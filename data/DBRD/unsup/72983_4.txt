Zoë en Ed zijn een stel dat onderling meer ruzie heeft dan geluk. Dan gebeurt er het onverdraaglijke: Ed komt om bij een ongeluk. Pas dan beseft Zoë dat ze haar grote liefde kwijt is en dat is meer dan ze kan dragen. Ze heeft spijt dat ze in de ochtend met ruzie uit elkaar zijn gegaan. Spijt dat Ed nooit meer zal weten hoeveel Zoë van hem hield. Spijt van alle nare dingen die ze in de afgelopen jaren tegen Ed heeft gezegd. Spijt dat ze Ed’s kinderwens zo lang niet heeft gehonoreerd. Zoë verwaarloost zich, sluit zich op, kan het verdriet niet verwerken maar wil ook geen hulp. Dan krijgt Zoë ook een ongeluk, ze raakt daarbij in coma. In haar coma herleeft ze een aantal belangrijke dagen in het leven van Ed en Zoë. Zoë gaat nadenken over haar eigen rol in hun verhaal, zouden er andere dingen gebeurd zijn in hun leven wanneer Zoë zich op die belangrijke dagen anders had opgesteld? Langzaam maar zeker begint Zoë zich tijdens haar coma te veranderen. Ze leeft zich meer in hoe het voor Ed moet zijn geweest. Kleine verschillen in de belangrijke dagen ontstaan. Zou Zoë vanuit haar coma in staat zijn om het verleden te veranderen? In ‘Voor je weggaat’ kun je het ontdekken. Clare Swatman heeft een leuke feelgood geschreven. Haar schrijfstijl is vlot, de ontknoping verrassend leuk, kortom een aanrader voor de zomervakantie die voor mij 4 sterren waard is.