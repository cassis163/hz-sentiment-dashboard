Andreas Eschbach weet de lezer behoorlijk aan het lezen te houden. Het boek is weliswaar dik, maar vanaf het begin af aan boeit het. Het idee is leuk verzonnen en ook de economische verhandelingen zijn erg aardig om te lezen. Jammer is echter dat Eschbach wat slordig met zijn karakters omgaat en er nogal wat losse eindjes aan het verhaal zitten. De familie Vacchi heeft in het begin een belangrijke rol, maar ebt dan toch behoorlijk uit het verhaal weg. Hetzelfde geldt voor Ursula, die eindelijk de ware lijkt te zijn en niet valt voor het geld, maar dan toch spoorloos uit het verhaal verdwijnt (op een glimp aan het eind na). In feite geldt voor nog veel meer karakters, dat ze een rol in het verhaal vervullen, maar dat hun rol niet echt afgemaakt wordt. Tenslotte is het einde een ronduit zwakke oplossing: je verwacht dat alle eindjes netjes bij elkaar komen, maar nee, nadat er plotseling wat dingen misgaan is het verhaal plotseling afgelopen. Nou ja, ik heb me voor het grootste deel vermaakt.