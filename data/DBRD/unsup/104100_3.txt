Haar hectische Londense leven achter zich latend verhuist Justine samen met haar man Alex en hun viertienjarige dochter Ellen naar een landhuis in Devon. Justin is van plan om Niks te gaan doen maar haar plan wordt wreed verstoord als haar dochter een raar verhaal voor school schrijft en totaal van slag is omdat haar beste vriend van school is gestuurd voor een diefstal die hij niet heeft gepleegd. Als Justine vreemde, dreigende telefoontjes krijgt is het helemaal gedaan met het Niks doen. Justine gaat op onderzoek uit naar alle vreemde gebeurtenissen maar is dat wel zo verstandig?
Het verhaal begint wazig en rommelig maar al snel loopt het soepel en is het makkelijk te lezen. Door een aantal gebeurtenissen aan het begin van het verhaal weet Sophia Hannah de lezer meteen te boeien en te intrigeren. Maar helaas weet ze dit niet het hele boek vast te houden. Justine heeft al snel door wie er achter de telefoontjes zit alleen weet ze nog niet waarom. Het onderzoek naar het waarom is vrij saai en niet spannend. Het enige wat de lezer geboeid houdt is het verhaal dat Ellen voor school heeft geschreven. Doordat Hannah beide verhalen door elkaar verteld blijf je doorlezen (voornamelijk om er achter te komen wat er precies in het verhaal van Ellen gebeurt en wie er achter zit, want deze verhaallijn is veel fascinerender en interessanter dan de andere verhaallijn). Het verhaal heeft een plot twist nodig, de lezer verwacht er ook een, maar helaas komt die niet. Van de meester van de Britse thriller mag je meer verwachten.
Enkele hoofdpersonages zijn goed uitgewerkt maar de meesten zijn meer figurant ondanks dat ze veelvuldig in het verhaal voorkomen. Het verhaal is makkelijk te volgen waardoor het vlot te lezen is. Het verhaal begint sterk maar verslapt naar verloop van tijd en daarom geef ik Alles op het spel maar 3 sterren.