In Hoorn vinden een paar gruwelijke moorden plaats op jonge vrouwen. Bij elke vrouw wordt een zwarte roos gevonden, maar verder lijken er weinig aanknopingspunten te zijn. Totdat blijkt dat elke vrouw kort voor haar dood online afspraken heeft gemaakt met een man en dat ze daarna bedreigd zijn. Het is aan de rechercheurs Sanne Philips en Luca Borra om de moordenaar op te sporen, maar dat is gemakkelijker gezegd dan gedaan! Elk spoor lijkt dood te lopen en de angst voor een volgend slachtoffer wordt steeds reëler.

De plot van Virtuele tango is super actueel; hoe vaak horen we niet over de gevaren van online daten en hoe de levens van veelal jonge meiden hierdoor verwoest worden. Dit onderwerp is gekozen om een politieroman te schrijven die naar mijn gevoel niet goed uit de verf komt. De karakters blijven te kleurloos, ik miste voldoende spanning en diepgang om mij te boeien, hoewel dat naar het einde toe wel meer tot zijn recht kwam. Verder wordt er te veel uitgeweid en uitgelegd, waardoor het speurdersinstinct van de lezer niet wordt geprikkeld; toch één van de redenen waarom ik graag een thriller lees.
Daar staan een goede plotontwikkeling en een goed in het verhaal geïntegreerde perspectiefwisseling  waardoor verschillende lagen in het verhaal gebracht zijn  tegenover. De schrijfstijl van Melissa Skaye is prettig leesbaar met goede afwisseling van beschrijvingen van gebeurtenissen en interactie tussen de hoofdpersonen, maar ook enigszins simpel en afstandelijk waardoor ik niet goed met de hoofdpersonen kon meeleven.
Voor mij genoeg om met enige nieuwsgierigheid een eventueel vervolg af te wachten.