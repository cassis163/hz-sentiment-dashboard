Hedda Hellberg vertrekt zonder haar man naar Italië om haar verdriet om het verlies van haar vader te verwerken. Na drie weken zou ze weer terugkeren, maar op de dag van terugkomst is er in geen velden of wegen een Hedda te bekennen. Haar man gaat op onderzoek uit en komt er achter dat Hedda nooit in Italië is geweest. Bij haar familie en politie vangt hij bot en daarom roept hij de hulp in van journaliste (en tevens oud-vriendin van Hedda) Nora.

Nora bijt zich vast in de mysterieuze verdwijningszaak van haar oud-vriendin. De rijke familie van Hedda is bijzonder, vooral als Nora erachter komt dat er nog een familielid in het verleden op dezelfde wijze als Hedda is verdwenen. Maar helaas loopt Nora tegen muren op en is ze genoodzaakt haar antwoorden elders te zoeken; met gevaar voor eigen leven.

Tijdens haar zoektocht naar antwoorden kan het niet anders dan dat ze het pad kruist van haar ex-man Juul Henning. Henning is nog steeds op zoek naar de dader die enkele jaren terug hun huis in brand heeft gestoken waarbij hun zoontje Jonas om het leven is gekomen. Henning heeft er een persoonlijke missie van gemaakt om koste wat kost de dader te vinden.

Familiewapen is een boek vol intriges en hebzucht. Het lijkt wel hoe rijker een familie, hoe meer problemen er onderling ontstaan. Dit is in ieder geval in de familie van Hedda het geval. Het boek is spannend en dan met name de zoektocht van Juul Henning naar de dader die de dood van zijn zoontje Jonas heeft veroorzaakt. Je voelt zijn drift om wraak te nemen en riskeert dan ook zelfs zijn eigen gezondheid om tot antwoorden te komen. Hij verkeert in duistere kringen om tot antwoorden te komen en dat maakt zijn zoektocht voor de lezer erg spannend.

Lees meer op http://boekenz.nl/2015/07/familiewapen-van-thomas-enger/