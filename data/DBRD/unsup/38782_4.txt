Carlos Ruiz Zafon is wereldberoemd geworden met zijn boek De schaduw van de wind, een boek dat zich afspeelt in Barcelona tijdens het Franco-regime. Het middernachtpaleis is ondertussen al zijn negende boek, tevens zijn vijfde jeugdboek. Dit boek heeft een heel ander decor, het speelt zich namelijk af in Calcutta in 1932.
Ben groeit op in een weeshuis in Calcutta. Hij heeft het daar redelijk naar zijn zin, en hij heeft er veel vrienden. Samen met hen heeft hij een geheim genootschap opgericht en een geheim clubhuis, het middernachtpaleis. Ben en zijn vrienden zijn echter allemaal bijna zeventien. Dat betekent dat zij het weeshuis moeten gaan verlaten en dat hun wegen zich zullen scheiden. Vlak voor Ben het weeshuis moet verlaten gebeurt er iets wat zijn leven overhoop gooit. Hij blijkt een tweelingzus en een oma te hebben Ã©n er blijkt ook een mysterieuze persoon te zijn die het op hem en zijn zus gemunt heeft. Gelukkig zijn al Bens vrienden bereid hem, soms met gevaar voor eigen leven, te helpen met uit te zoeken wie deze persoon is en wat hij van Ben en zijn tweelingzus Sheere wil.
Het middernachtpaleis is een ongelofelijk spannend verhaal, geschreven in de speciale dichterlijke stijl die zo kenmerkend is voor Zafon. Een minpuntje is dat het boek heel erg lijkt op eerder verschenen boeken van hem, en dat dezelfde trucs gebruikt worden om je op het verkeerde been te zetten. Als je deze trucs al kent, trap je er minder snel in en dat maakt het boek toch iets minder spannend. Als het de eerste keer is dat je een Zafon leest , zal het wel heel spannend en gecompliceerd zijn.