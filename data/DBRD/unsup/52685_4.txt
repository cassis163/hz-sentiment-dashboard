a een lange tijd heb ik me maar weer eens aan een Stephen King gewaagd. En dat beviel toch wel weer erg goed: wat een vertelkracht heeft deze man, ongelooflijk!

Het verhaal waarin King je meesleurt, is evenwel absoluut niet iets in het genre van de horror, waar King toch vooral bekend om staat. Het is opvallend genoeg zelfs gewoon een rechttoe-rechtaan-thriller! Een veel beproefd genre, waarin heel veel middelmatige boeken geschreven zijn, als je het mij vraagt. King weet die middelmaat gelukkig te ontstijgen. Misschien wel ondanks dat zijn hoofdpersoon Bill Hodges een aan lager wal geraakte (inmiddels gepensioneerde) politie-rechercheur is die zichzelf verwaarloost (cliché-alarm!). Maar King brengt deze man gelukkig wel heel vaardig tot leven.

Belangrijker is echter dat hij ervoor gekozen heeft de ‘bad guy’, de massa-moordenaar die met een Mercedes in reed op het publiek en nog wist weg te komen ook, al even uitgebreid in beeld te brengen. Hiermee wordt het verhaal geen who-dunnit-achtige zoektocht naar deze ‘Mr. Mercedes’, maar veel meer een boeiend kat-en-muis-spel. Zeker omdat de ‘daarder’ Brady Hartsfield in dezelfde wijk woont als Hodges en hun paden zich regelmatig (bijna) kruisen. Die Brady Hartsfield is daarbij weer echt zo’n verknipte, maar ook complexe, persoonlijkheid die alleen King kan verzinnen. Een tegelijkertijd fascinerende en afstotelijke ‘bad guy’ die dit boek tot het prima in elkaar gestoken eind interessant houdt.

Het boek kent overigens meer interessante personen; want naast de psychisch gestoorde Brady is daar ook nog Holly (familie van een eerder slachtoffer), die dan weer een heel andere ontwikkeling doormaakt…

Daarmee lijk ik alleen maar positief te zijn, maar dat is niet het geval; want mindere punten heeft dit boek ook. De belangrijkste is dat ik vond dat King, net als bij andere boeken van hem, veel te veel woorden nodig heeft voor een uiteindelijk toch vrij eenvoudig plot. Schrap 30-40%, en je houdt een veel krachtiger boek over, zou ik zeggen. Maar ja, welke redacteur durft dat nog tegen een grootheid als King te zeggen..?