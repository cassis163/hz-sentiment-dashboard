De schreeuw van het lam is vooral bekend van de film ‘The silence of the lambs’ met Jody Foster en Anthony Hopkins in de hoofdrol. Maar het boek is misschien nog wel beter.

FBI-agent in opleiding Clarice Starling krijgt de opdracht om met dr. Hannibal Lector te praten. Dr. Hannibal Lector is een psychiater maar vooral een beruchte seriemoordenaar en kannibaal die opgesloten zit in de staatsinrichting voor crimineel gestoorden. Onder het mom van een psychiatrisch onderzoek, moet Starling meer te weten zien te komen over een seriemoordenaar die de FBI niet te pakken kan krijgen en steeds meer slachtoffers maakt. De FBI hoopt door middel van de gesprekken met Starling erachter te komen of Lector weet wie deze meedogenloze moordenaar is, die de bijnaam Buffalo Bill heeft gekregen. Als het verhaal begint heeft Buffalo Bill al een aantal slachtoffers gemaakt, die hij allemaal heeft gevild en in het water heeft gedumpt, waardoor er geen sporen te vinden zijn. Het enige wat wordt gevonden is een cocon van een vlinder in de mond van het laatste slachtoffer.

Tijdens de gesprekken met dr. Hannibal Lector, wordt Clarice gedwongen om over haar verleden te praten, waardoor je als lezer meer over haar personage te weten komt. Als tegenprestatie geeft Lector cryptische aanwijzingen over Buffalo Bill. Je dient er zelf achter te komen wat deze aanwijzingen betekenen. Dit is het begin van een angstaanjagende zoektocht, waar je kippenvel van krijgt.

Als de dochter van Senator Martin, Catherine, wordt ontvoerd en alles er naar wijst dat Buffalo Bill hier achter zit, komt Clarice nog meer onder druk te staan om hem te vinden. De angst van Catherine wordt zo realistisch en gruwelijk weergegeven dat de rillingen je over de rug lopen en je hoopt dat hij niet nog meer slachtoffers maakt.

In het boek komen verschillende personages voor. Op het eerste gezicht lijken deze mensen niks met het onderzoek naar Buffalo Bill te maken te hebben, maar naarmate het boek vordert valt alles in elkaar. Ondanks de vele spannende en gruwelijke details, zijn er ook ontroerende momenten.

Thomas Harris neemt je in dit boek mee in een achtbaan door de psychotische gedachten kronkels van dr. Hannibal Lector, de angst van Catherine en de gruwelijkheden van een moordenaar die nergens voor terug deinst om zijn fantasie werkelijkheid te laten worden.