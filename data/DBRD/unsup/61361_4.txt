Ik behoor nog tot de generatie die na zijn studententijd verplicht een jaar legerdienst moest vervullen. Hiervoor werd ik gestationeerd vrij dicht bij het Ijzeren Gordijn. Ik heb toen, als burger, het fameuze "Gordijn" nog echt kunnen aanschouwen en het fascineerde me om ooit eens te kunnen zien hoe het er daarachter uitzag. Dat is me echter nooit gelukt omdat een klein jaar later de Muur viel en het Gordijn werd gesloopt. En gelukkig maar! Mijn interesse voor de geschiedenis rondom alles wat met de DDR te maken heeft is echter gebleven. Intussen bezocht ik al verschillende malen Berlijn - wat een fantastische stad - en las ik een aantal romans over het leven in de DDR. In dat opzicht is dit boek zeker weer een verrijking. Het geeft je een duidelijk beeld van hoe de DDR ontstond, hoe het leven er was voor de gewone burgers en wat de gevolgen voor hen waren. Een leerrijke en boeiende geschiedenisles, waar de persoonlijke geschiedenis van de familie van de schrijfster doorheen wordt verweven, wat het allemaal nog authentieker maakt. Een absolute aanrader voor wie ge√Ønteresseerd is in deze specifieke periode en plek uit de recente geschiedenis. Ik heb alvast heel erg genoten van dit boek.