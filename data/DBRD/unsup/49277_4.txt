Ian Rankin heeft de schitterende reeks met John Rebus op zijn palmares staan: negentien delen zonder ook maar een sprankeltje personagemoeheid, negentien delen waarin een tegendraadse, onrecht bestrijdende Rebus het opneemt tegen misdaad en corruptie in Edinburgh. Miljoenen lezers over de hele wereld kregen er niet genoeg van, maar Rankin zelf wel. Hij wordt vijftig dit jaar en moet het tijd gevonden hebben voor iets anders. Na De kunstroof, in zekere zin een tussendoortje, ligt nu het allereerste deel rond Malcolm Fox in de boekhandel, Interne zaken.

Malcolm Fox werkt op de Afdeling Normen Beroepsuitoefening. Waar collega’s van Interne Zaken zich bezighouden met klachten van burgers over politiewagens op gehandicaptenparkings of dienders die teveel nachtlawaai maken, richt ANB zich op racisme, corruptie, smeergelden en dichtgeknepen oogjes. Het is geen dienst waar de doorsnee agent razend enthousiast van wordt, integendeel, mensen zoals Malcolm Fox worden nogal eens gezien als matennaaiers. Recent nam Malcolm Glen Heaton te grazen, een inspecteur die heel wat criminelen achter de tralies kreeg, maar het tegelijkertijd niet nauw nam met de regels. Toevallig krijgt Malcolm in zijn privéleven met het team van Heaton te maken als de vriend van zijn zus vermoord wordt. Toevallig was Malcolm ook net bezig met een nieuw dossier, ditmaal een collega van Heaton, Jamie Breck. En laat het toevallig net Jamie zijn die de leiding heeft in het moordonderzoek naar Malcolms schoonbroer.

De verstrengeling van privé en professionele besognes maken van Interne zaken een eersteklas pageturner. Malcolm heeft het moeilijk om Jamie, de agent die zich met hart en ziel inzet in de moordzaak, te vereenzelvigen met de afschuwelijke info die hij over de man kreeg. Bovendien komt Malcolm in het vizier als verdachte als boven water komt dat hij een hekel had aan zijn schoonbroer. Het team van Heaton zint op weerwraak. Malcolm raakt verstrikt in een web van intriges waarbij hij zijn eigen collega’s gaat wantrouwen. Raakt hij hier wel uit, en zo ja, hoe gaat ie dat dan doen? Het zijn vragen die je op het puntje van je stoel houden.

Het is hem gelukt, Ian Rankin. Hij heeft een eerste deel neergezet dat je in één ruk uitleest en dat enorm doet verlangen naar dat volgende deel. De Rankinfans zullen John Rebus nooit vergeten (bovendien hebben ze 19 heerlijke delen waar ze af en toe naar kunnen teruggrijpen), maar zullen blij zijn dat er met Malcolm Fox opnieuw een personage is opgestaan dat met vallen en opstaan ten strijde trekt tegen onrechtvaardigheid. (deze recensie verscheen eerder op ezzulia.nl)