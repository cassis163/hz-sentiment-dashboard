Titel: Nu even niet
Auteur: Marian Keyes
Uitgeverij: Boekerij
Publicatiedatum: april 2018
Aantal blz: 623

Cover
Een vrolijke cover van een cactus in de vorm van een hart met een post-it met de titel. Ik zou het boek zeker zien, en oppakken.

Auteur
Marian Keyes is een van Ierlands meest succesvolle schrijfsters. Ze debuteerde in 1995 met Watermeloen, dat onmiddellijk een groot succes was. Meer boeken volgden en inmiddels wordt haar werk in 33 landen uitgegeven. Keyes’ vlotte schrijfstijl en de typische Ierse humor spreekt vele vrouwen aan. Ze won dan ook diverse prijzen, waaronder The Irish Book Award for Popular Fiction voor Die charmante man. In 2012 verscheen Saved by Cake, een eerlijk autobiografisch verslag van Keyes’ strijd met depressie en de manier waarop bakken haar daarbij geholpen heeft.

Achterflap/samenvatting
Een hartveroverend en geestig boek over liefde en vriendschap

Amy's man Hugh wil een pauze. Hij zegt dat hij niet bij haar weg wil; hij houdt nog steeds van haar. Hij wil alleen een pauze, van hun huwelijk, van hun kinderen, van hun leven samen. Hij wil zes maanden weg, helemaal weg, naar Zuidoost-Azië. En wat Amy er ook van vindt, hij moet en zal gaan.

Een midlifecrisis? Zeker. En een pauze hoeft niet tot een breuk te leiden… Maar in zes maanden kan er veel gebeuren, aan beide kanten van de wereld. Als Hugh terugkomt, is hij dan nog dezelfde man? En is Amy nog dezelfde vrouw? Want, als híj een pauze neemt van zijn huwelijk, dan doet zíj dat ook.

Nu even niet is nu eens geen verhaal over verliefd worden, maar over hoe je van iemand kan blijven houden. Een onvervalste Marian Keyes op de toppen van haar kunnen.

Mijn mening
Denk je eens in dat je al ruim 15 jaar getrouwd bent en je echtgenoot ineens zegt: ik wil een break van zes maanden, maar daarna kom ik terug. Wat zou je dan denken of doen? Dat is het verhaal van Amy, wiens echtgenoot Hugh aangeeft dat hij even weg wil van alles. Alleen. En hij gaat en Amy blijft een beetje onbeholpen achter. Wat moet ze hier nu mee? Ineens komt alles op haar terecht. Echter, al snel komt een oude bekende om de hoek kijken en staat Amy voor het grootste dilemma van haar leven: hoe vrij is ze eigenlijk? En wil ze wel zo vrij zijn?

Het boek is in gedeeld in een voor, tijdens en na gedeelte. Omdat we bijna alle dagen meekrijgen, kun je je goed inbeelden hoe Amy de break ervaart. Je voelt met haar mee, ziet hoe ze twijfelt en ook hoe ze de liefde ervaart. Letterlijk!

Nu even niet is een dik boek, ruim 600 bladzijden passeren de revue. Zijn ze allemaal nodig? Nee, misschien niet. Wat mij betreft had het middenstuk wel gehalveerd mogen worden. Maar, eerlijk is eerlijk, Marian Keyes heeft een boek geschreven dat je reden geeft om eens na te denken. Wat zou je zelf doen in die situatie? Daarnaast snijdt ze nog enkele maatschappelijke onderwerpen aan die ook stof tot nadenken geven, zoals het gebruik van social media en abortus.

Ik geef Nu even niet 4 sterren.

Leontine