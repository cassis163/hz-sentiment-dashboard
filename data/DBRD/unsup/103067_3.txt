Onderspit door Per-Anton Olsson

Toen “Onderspit” onder mijn aandacht gebracht werd, dacht ik in eerste instantie dat er een nieuwe Scandinavische schrijver opgestaan was. Per-Anton Olsson is echter een pseudoniem van de Utrechtse Ton Bakker die met Onderspit debuteert. Een redelijk uniek concept aangezien het verhaal doorspekt wordt met fragmenten uit songteksten waarvan de volledige playlist te downloaden is in de muziekstreamingdienst Spotify.
We maken kennis met Stendert die -samen met zijn zus Candy- op weg is naar een pension om bij te komen van een traumatisch auto-ongeluk waarbij een jong meisje -Jane- om het leven is gekomen. In het kleinschalige pension “De Blauwe Luiken” maakt Stendert kennis met een groep redelijk excentrieke bewoners.
Zo is er eigenaresse Maria en haar zoon Maarten, de nurkse huishoudster Ditte, manusje van alles Herman, de fotografe Kat, de Belgische Elena en haar dochter Azra. Ogenschijnlijk een gewoon pension maar naar mate het verhaal vordert, blijkt niet iedereen te zijn wie hij of zij beweert te zijn. Als één van de bewoners van het pension plotseling verdwijnt en hier ogenschijnlijk door de overige bewoners nauwelijks op wordt gereageerd, besluiten Stendert en Kat op onderzoek uit te gaan. Tijdens dit onderzoek moeten ze terug gaan naar het verleden, wat hen niet door iedereen in dank wordt afgenomen.
Het verhaal speelt zich af in de provincie Utrecht en strekt zich uit over een periode van 10 dagen. Iedere hoofdstuk bestrijkt één dag. Omdat de gebeurtenissen zich in een rap tempo op volgen, ben je af en toe het besef van tijd een beetje kwijt. Neem daarbij de diverse verhaallijnen -al dan niet verteld door middel van flash backs- en onderbrekingen door fragmenten uit songteksten en je hebt al snel een wat onrustig gevoel als lezer. De uitspraak “less is more” is voor wat betreft het aantal songteksten wat mij betreft van toepassing.

Desalniettemin leest Onderspit makkelijk weg en ondanks het feit dat niet alle personages even goed worden uitgewerkt, weet de schrijver met originele plotwendingen je als lezer een aantal keer te verrassen. Al met al een aardig debuut wat echter niet lang bij blijft.