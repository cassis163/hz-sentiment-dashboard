De ondertitel is hoopgevend: "Hoe vrouwen China veranderen". Bettine Vriesekoop interviewt vrouwen in de leeftijd van ongeveer 20 tot 30 jaar over hun dagelijks leven. Invalshoek of liever centraal thema van de interviews is de seksualiteit van de vrouw in China, de beeldvorming en de (voor)oordelen. Bettine Vriesekoop spreekt met o.a. een zakenvrouw, een vrouw met gebonden voetjes, een oud-prostituee, een studente, een plastisch chirurg, een moderne 'zwaardvrouw'.
Deze vrouwen zijn met een vlotte pen geportretteerd en het boek leest als een roman. Dus ook voor de mensen die minder snel naar non-fictie zouden grijpen is dit boek zeker een aanrader. De Chinese cultuur, waarin wij ons als West Europeanen vaak niet denken te kunnen herkennen, komt met dit boek een stuk dichterbij. Seksualiteit, de positie van vrouwen in de samenleving, emancipatie en feminisme, ook in China trekken de vrouwen aan de bel. Al doen ze dat vaak iets subtieler dan wij dat zouden doen.
Bettine Vriesekoop heeft een mooi en goed boek geschreven en haar fascinatie voor de grootmacht China en hoe vrouwen zich daar ontwikkelen is mijns inziens een must voor liefhebbers van de contemporaine geschiedenis.