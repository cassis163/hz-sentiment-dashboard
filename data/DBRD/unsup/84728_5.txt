Marelle Boersma schrijft ‘Ik vertrek-thrillers”. Een door haar zelf bedachte ondersoort binnen de vrouwenthrillers waarbij de hoofdpersoon een vrouw is die met een reden uit Nederland afreist naar een ander land. Haar eerste boek in dit genre was Chateau de Provence. Daarvoor schreef zij enkele thrillers gebaseerd op waargebeurde gebeurtenissen. Zij geeft schrijftrainingen en woont na haar vertrek uit Nederland in Portugal.
Zij wil lezers graag in de sfeer van haar boek meenemen en heeft daarom een website waar zij achtergrondinformatie deelt over een boek. Over Ciao Sicilia lees je onder andere over Modica, het plaatsje op Sicilië waar dit boek zich afspeelt. En over de chocoladecultuur die een belangrijke rol speelt in dit verhaal.
De hoofdpersoon in dit boek is Anne. Een vrouw die met redenen haar oude leven achter zich wil laten en niet op een gewone wijze kan vertrekken. Er wordt hiermee iets in gang gezet wat ze niet kan voorzien…
Ze komt terecht op het eiland Sicilië in het plaatsje Modica. Het valt voor haar niet mee om een nieuw leven op te bouwen. Ze ontmoet mensen met wie ze een mooie band opbouwt maar komt er ook in aanraking met de maffia en hun invloed. Bovendien is haar echtgenoot Benny niet blij met haar vertrek en die gaat op zoek naar haar.
Het verhaal wordt zo verteld dat je er vlot in meegenomen wordt. Makkelijk taalgebruik en mooie beschrijvingen van gebeurtenissen, personen, maar ook van de omgeving. Het verhaal is soms verrassend en soms wat voorspelbaar maar dat is niet erg. Het leest lekker weg en blijft boeien. Er gebeurt steeds wel iets waarvan je weten wilt hoe het verder gaat. Dit heeft wel een nadeel…. Het is lastig om het boek tussentijds weg te leggen!
Het boek ziet er mooi uit: een omslagfoto van een vrouw in een kleurig straatje. Dat straalt iets vrolijks uit. Het omslagblad voorin en achterin geven de ware aard van het verhaal weer, die zijn namelijk bedrukt met kleine doodshoofdjes. Ik vind dit goed bij het boek passen: aan de ene kant is het een warm en vriendelijke boek, met mooie ontwikkelingen in de personages en tussen de personen onderling. Aan de andere kant is er de dreiging van de maffia in het dorpje en de (on-) veiligheid van Anne.
Je leert Anne goed kennen doordat ze uitvoerig beschreven wordt in het boek. Af en toe is er een terugblik in haar jeugd, waardoor je beter gaat begrijpen hoe zij tot de keus is gekomen om te vertrekken. En waarom dit op zo’n ingewikkelde manier moest. Je krijgt begrip voor haar en gunt haar het beste. Tijdens het verhaal is er ruimte voor een voorzichtige romance rond Anne en die gun je haar.
Dit is geen boek voor liefhebbers van snelle actie en bloederige toestanden. Wel voor lezers die houden van sfeeromschrijvingen en diepgang in de personen. Het thrillereffect zit hem in de dreigingen die soms meer onderhuids spelen en soms aan de oppervlakte komen. Ik vind het een aanrader!