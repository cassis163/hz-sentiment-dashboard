Steeds meer westerlingen integreren oosterse filosofieën en gebruiken in hun dagelijkse, vluchtige leven. Denk aan meditatie en het Boeddhisme dat aan populariteit wint in bijvoorbeeld Nederland. Bij die wegen naar geluk verdwijnt de scheidingslijn tussen het oosten en westen en daar is nu een wetenschappelijk boek over geschreven.

Op naar geluk van Ap Dijksterhuis begint met een formule voor geluk. De bouwstenen van deze geluksformule bestaan uit een oosters en westers perspectief en worden in de daarop volgende zes hoofdstukken toegelicht. Vervolgens geeft Dijksterhuis nog een aantal praktische tips om de lezer op weg te helpen naar een gelukkig leven. Wie er nog van overtuigd is dat geluk niet te bereiken is met een wetenschappelijke benadering zal hier inzien dat die kennis een prima basis vormt.

Het unieke aan dit boek is dat wetenschappelijke kennis wordt aangevuld met westerse filosofieën gecombineerd met die uit het oosten, zoals het Boeddhisme en het daarop geïnspireerde mindfulness. Het oosten en westen worden verenigd in een wetenschappelijk boek dat toegankelijk is voor iedereen die bereid is open te staan voor nieuwe ideeën.

Door korte anekdotes in de tekst te verwerken laat de auteur zijn menselijkheid zien, wat juist bij een onderwerp als geluk zo van toegevoegde waarde is. Dijksterhuis is naast wetenschapper en auteur namelijk ook gewoon mens en ieder mens ontkomt niet aan de kwestie geluk en in hoeverre iemand zich gelukkig acht. Door steeds subtiel naar zijn eigen leven te verwijzen, wordt het een interessant verhaal om te lezen dat niet slechts wetenschappelijk is, maar voornamelijk herkenbaar, toepasbaar en relevant.

Het is een boek vol inspirerende wijsheden die veelal onderwerp van wetenschappelijk onderzoek zijn geweest, hoewel niet alle onderwerpen wetenschappelijk ondersteuning krijgen. Daar daagt Dijksterhuis de lezer uit zijn eigen gezonde verstand te gebruiken, want nergens in het boek acht hij zijn lezer dom, en zo zelf te bekijken welke informatie nuttig is voor zijn eigen geluk.