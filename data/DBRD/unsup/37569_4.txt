Sommige kinderen houden niet van leesboeken, maar kunnen wel heel enthousiast worden van een ‘weetjesboek’. Iedereen werkt met computers. Ja iedereen, want je komt ze overal tegen, zelfs in de badkamer. Internet kunnen we niet meer wegdenken uit onze maatschappij. Wat hebben een stamboom, de weg kwijtraken, radiogolven en een computer met elkaar te maken?

In dit boek met fijn lettertype wordt in een prettige schrijfstijl en heldere taal goede uitleg gegeven over wat een computer en wat informatie is. Dit begint al in het duidelijke voorwoord dat kinderen direct zal aanspreken. De bijpassende illustraties verlevendigen de korte hoofdstukken.
Er wordt structuur aangebracht in de wereld van bytes, algoritmes (de route-app!), databases, poorten, een koppeling gemaakt naar hoe internet in huis werkt en ook is er een hoofdstuk over zelf programmeren.

Voor kinderen die zonder computer zijn opgegroeid, is het niet voor te stellen dat je vroeger voor een spreekbeurt je informatie niet op internet kon opzoeken. Internet was er gewoonweg niet! Maar wat is internet? Hoe communiceerden mensen vroeger? Is internet en een computer alleen maar leuk of ook gevaarlijk? Op de omslag is al te zien dat hackers verschillende ‘hoedjes’ kunnen hebben. Er wordt ingegaan op hoe zich onveilige situaties kunnen voordoen door het zoeken op internet of het plaatsen van informatie op bijv. een blog. Bij ‘wat is waar en wat is niet waar’ wordt stilgestaan en ook hoe je virusmails kunt herkennen.

En dan: computers in de badkamer? Ja, wat blijkt ook in je tandenborstel, je horloge of de wasmachine zit een computer. Na het lezen van dit boek kijk je vast anders naar sociale media en privacy. Erg leuk zijn de tips voor morsecode en geheimtaal.

Een boek dat je lezend leert rekenen. Waarom? Het woord computer betekent rekenaar, nu is de computer mega veel sneller dan toen elektriciteit nog niet bestond. Dit handzame, compacte boek is een aanrader, een cadeautip, voor kinderen die meer willen weten en ook voor de volwassene die stiekem even alles veilig meeleest! Je leest dit boek echt met plezier!