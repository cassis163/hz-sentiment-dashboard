Carolyne Faulkner heeft met haar boek De sterren getracht astrologie in een eigentijds jasje te steken. Ondanks dat astrologie een eeuwenoude wijsheid is die inzichten kan geven in karakters, belooft de achterflap dat het boek een moderne verfrissende gids is om astrologie te gebruiken in het dagelijks leven. Ook de voorkant van het boek geeft een eigentijds indruk met de donkerblauwe achtergrond en de gouden opdruk. Maar de eerste indruk aan de binnenkant is wat beangstigend. Het bijna vierhonderd pagina’s tellende boek is opgedeeld in ‘maar’ 4 hoofdstukken en bevat weinig illustraties. Het lijkt daardoor een lange en taaie verhandeling te worden, terwijl van een hedendaagse gids best mag worden verwacht dat hij snel ‘to the point’ komt en handvatten geeft. Toch geeft Faulkner in de eerste zin van haar boek aan dat ze hoopt dat het boek de lezer positief zal verrassen, juist omdat ze veel mensen kent die enige interesse hebben in astrologie, maar terugdeinzen voor de hoeveelheid aan technische termen.  

Na de enigszins lange introductie, wordt de lezer inderdaad positief verrast. Al snel wordt Faulkner concreter. In het eerste hoofdstuk worden de belangrijkste begrippen en vaardigheden uitgelegd die je nodig hebt om je eigen horoscoop te lezen. Denk hierbij vooral niet aan een horoscoop zoals hij in diverse damesbladen verschijnt, maar aan je geboortehoroscoop die ervanuit gaat dat op het moment van je geboorte de standen van de zon, de maan en de planeten zorgen voor bepalende eigenschappen in je karakter. Faulkner beperkt zich in haar boek tot drie hoofdgebieden van astrologie: de planeten, de tekens (beter bekend als sterrenbeelden) en de huizen, die in achtereenvolgende hoofdstukken worden besproken. Die drie elementen zouden goede aanwijzingen geven om het menselijk gedrag te ontcijferen. Van jezelf, maar ook die van anderen. Faulkners uitleg is kort en duidelijk en geeft inderdaad inzichten. Aan de hand van voorbeelden en verklaringen laat ze zien wat bepaalde combinaties van planeten in de horoscoop over iemands karakter zeggen of wat je kunt doen om eigenschappen te versterken of af te zwakken. Daarmee wordt het boek handzaam en kun je eruit pakken wat jij op jou van toepassing vindt.  

Toch biedt het boek geen maatwerk. En dat is ook erg lastig, aangezien er veel verschillende combinaties van planeten, sterren en huizen mogelijk zijn. Maar dat is wel waar je als lezer nieuwsgierig naar bent. Wat zegt stand van planeten en tekens over jou? Dat maatwerk en verpersoonlijking moet je zelf aanbrengen. Aan de hand van je eigen horoscoop die opgezocht dient te worden op de website van de schrijfster - waar natuurlijk betaald kan worden voor extra features – en de uitleg uit het boek, leert de lezer te achterhalen wat de persoonlijke standen van de planeten, tekens en huizen voor hem betekenen. Op dat moment blijkt ook dat de eerste indruk van het boek, dat het dik en omvangrijk is, wellicht geen goede indruk was. Een groot deel van het boek bestaat namelijk uit beschrijvingen van de verschillende elementen, waarbij je alleen leest wat in jouw horoscoop van toepassing is.

Doordat de informatie over de planeten, de tekens en huizen in drie aparte hoofdstukken gebundeld zijn, maar je deze informatie wel gecombineerd nodig hebt, zorgt dit voor een hoop heen-en-weer geblader in het boek. Aantekeningen maken is daarbij aan te raden. De ruimtes die daarvoor in het boeken worden geboden zijn echter wat karig, helemaal wanneer je horoscopen van meerdere personen wilt bekijken. Het boek verrijken met meerdere leeslinten om zo te onthouden waar je in de verschillende hoofdstukken aan het lezen bent, was ook geen overbodige luxe geweest.  

Maar daar valt overheen te komen. Helemaal wanneer je in ogenschouw neemt dat De sterren geen zweverig boek is en inderdaad ingewikkelde termen achterwege zijn gelaten. Daardoor is het boek niet alleen te lezen door mensen met enige kennis van astrologie, maar juist ook door mensen die er nog niets van afweten. Het boek geeft bruikbare inzichten in je eigen karakter of die van je naasten, waarbij geen horoscoop met voorspellingen voor je wordt uitgedraaid, maar je leert horoscopen zélf te lezen. Omdat de analyses die je doet niet te controleren zijn, is het maar de vraag of je jouw horoscoop op de juiste manier leest. En die vraag blijft onbeantwoord. Toch geeft De sterren een goede indicatie van positieve eigenschappen en valkuilen in karakters. Zowel op zakelijk gebied, in de liefde, op spiritueel vlak als in je gezondheid.