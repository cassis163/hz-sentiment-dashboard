De schrijvers die in het kielzog van Dan Brown opereren, blijven de kop op steken. Lynn Sholes & Joe Moore doen hun duit in het zakje met Het graal complot. Elementen die het boek bevat: een beetje archeologie, geschiedenis, tempeliers, mythen, het Vaticaan en een wereldwijde samenzwering. Het draait om de vondst van de mythische heilige Graal: de beker waaruit Jezus gedronken zou hebben bij het Laatste Avondmaal, en waarin zijn bloed zou zijn opgevangen. Dat bloed zou zo goed geconserveerd zijn, dat er DNA uit te winnen moet zijn. Nobelprijswinnaar en geneticus Charles Sinclair wil Jezus kloneren. Zonder dat zij het zelf beseft vormt hoofdpersoon Cotten Stone een obstakel om dat doel te bereiken.

Zonder enige twijfel kan Het graal complot een intrigerend verhaal zijn. Als er werkelijk DNA van Jezus te vinden is, en men inderdaad een mens daaruit kan kloneren, dan krijg je een bizarre situatie waarvan de gevolgen niet te overzien zijn. Maar eerlijk gezegd geloof ik niet in het bestaan van een "heilige Graal", en daarmee staat de geloofwaardigheid van het verhaal op de tocht. En dan zijn er ook nog engelen die in mensen veranderen, of andersom. Zelfs de duivel krijgt een rolletje toebedeeld. Frappant is dat de Rooms-katholieke priester John Tyler de inmiddels achterhaalde theorie van Dan Brown over Jezus en Maria Magdalena en de Prieur√© de Sion neerzet als een historisch gegeven.

Toch is dit boek beslist niet slecht. Het leest makkelijk en uiteindelijk eindigt het verhaal met een bijna apocalyptische climax. Mensen die geloven in wereldwijde samenzweringen, hebben weer een boek om hun paranoia te voeden. Niet geloofwaardig, wel entertainend.