Cover
Een heel mooie cover met een foto van een oog, een indigo pupil die je al van ver aanstaart. Naam auteur staan bovenaan in het rood vermeld met daaronder de blauwe titel. Dit is een boek dat je al van verre ziet liggen en dat gewoon uitnodigt om te worden opgepakt. Ik geef de cover een 8

Samenvatting van het verhaal
Vanja Mybach woont samen met haar broer Sebastian en haar moeder in een sociaal appartementencomplex. Vanja heeft van jongs af aan een speciale gave, ze is namelijk helderziend. Zowel haar moeder als andere mensen zijn ervan overtuigd dat ze gek is en het wordt haar niet in dank afgenomen dat ze dikwijls iets zegt over een visioen dat ze heeft gehad.
Sinds hun vader hen heeft verlaten is Vanja’s moeder een echte zuipschuit geworden. Ze heeft totaal niets aan haar moeder en haar enige houvast is haar broer.
Als Vanja een voorspellende droom krijgt over haar broer wordt ze zwetend wakker en rent naar zijn kamer, maar Sebastian is nergens te bespeuren.
Als Rani en haar team op een plaats delict aankomen in Keerbergen hebben ze daar te maken met een brutale moord op een jongen. Rani merkt al direct een paar dingen op die haar vreemd lijken.
Hebben ze hier te maken met een diefstal die uit de hand is gelopen of is het roofmoord? Welke denkpiste moet het team volgen?
Gaandeweg in het onderzoek wordt het voor Rani zeer moeilijk in haar omgang met Vanja omdat dit meisje niet begrepen wordt. Toch gelooft Rani haar als ze informatie geeft die van cruciaal belang is.
En als dat nog niet voldoende is wordt er nog een moord gepleegd. Er is veel werk aan de winkel voor het team, zoveel vragen die moeten opgelost worden!
Rani is ook ontzet als ze iets opmerkt wat haar collega Bert aangaat. Ze zit in een tweestrijd, moet ze haar collega inlichten of niet? Na het verlies van Nand wil ze ervoor waken dat ze haar partner niet gekwetst ziet.


Beoordeling
Wat me direct opviel toen ik begon te lezen, was dat elk hoofdstuk is voorzien van een kleine foto zoals op de cover. Ik vind dit wel knap gedaan, het is eens een andere lay-out.
De betekenis van de titel is wederom heel goed gevonden, het is niet zomaar een blauwe kleur maar heeft een betekenis en ook waar het voor gebruikt wordt.
Wederom korte hoofdstukken zodat je goed kunt volgen wat er zich afspeelt, en je ook de personages in het boek goed kunt leren kennen.
Ik heb met opzet niet veel prijs gegeven in mijn samenvatting over een bepaald personage dat het ook heel zwaar te verduren heeft en die ook een zwaar trauma heeft opgelopen door de tsunami van 2004. Ook hier word je als het ware meegesleurd op een rollercoaster van emoties.
Rani is blijkbaar de enige die Vanja gelooft als het om haar gave gaat. Ze heeft echt te doen met haar omdat niemand zich eigenlijk over haar wil ontfermen. Je krijgt als het ware echt medelijden met dit meisje en je voelt een zekere mate van onmacht.
Helderziendheid is hier het thema in het boek en of je er nu in gelooft of niet, ik vind het in ieder geval goed gevonden van Sterre. Zoals in haar vorig boek heeft zij weer een onderwerp gevonden dat wel degelijk interessant is.
Naarmate het verhaal vorderde had ik geen idee wie nu eigenlijk al die misdaden gepleegd had en de plot was dan ook voor een verrassing voor mij.
Ook worden we op de hoogte gehouden hoe het Rani vergaat in haar privéleven en hoe de band is tussen haar collega’s. Ik zou eigenlijk nog wat meer willen weten over sommigen van hen, zoals Fien bijvoorbeeld met wie ze toch een toffe band heeft. Ik vind dat Rani nu evenwicht heeft gevonden tussen haar werk en haar privéleven en dat ze niet meer zo temperamentvol is.
Wederom heb ik gemerkt dat er toch weer Nederlandse woordjes tussen staan zoals ‘krankjorum’, dit valt me nu eenmaal op als Vlaamse maar met het woordje ‘begot’ moest ik dan weer hartelijk lachen. Waak erover dat het Vlaams blijft Sterre!
Ik vind het al bij al wel een triestig boek, niet de moorden op zichzelf maar de vele emoties die eraan te pas komen zoals onmacht, het onbegrip en het verdriet dat het allemaal teweeg brengt.
Sterre schrijft in een vlot tempo en ik had dit boek in no time uit. Vanaf hoofdstuk één is je nieuwsgierigheid al gewekt en wil je gewoon verder lezen hoe dit boek gaat eindigen. Ik ben ondertussen haar stijl van schrijven gewoon en ik ben zeer benieuwd met wat ze op de proppen gaat komen in haar volgend boek.
Ik geef dit boek 4 sterren