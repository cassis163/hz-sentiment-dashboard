Twinkel en haar beste vriendinnen Pippa en Lili willen alle drie heel graag een huisdier, de Goede fee hoort Twinkel zingen over hun dierenwens en besluit dat de drie feeën oud genoeg zijn voor een eigen huisdier. Terwijl Pippa en Lili een vlinder en een lieveheersbeestje krijgen van de Goede fee om voor te zorgen, krijgt Twinkel een ondeugende draak. Dit was niet wat Twinkel in gedachten had, maar ondanks zijn streken leert ze al snel van hem te houden…….

Twinkel temt een draak is een vrolijk prentenboek over huisdieren en staat vol schitterende fantasierijke illustraties. Er is veel roze en glitter te vinden in het boek waardoor het prentenboek vermoedelijk vooral veel jonge meidenhartjes zal veroveren. De afbeeldingen maken indruk, ze zijn erg mooi en spreken tot de verbeelding. De teksten zijn prettig geschreven en daarom gemakkelijk voor te lezen. Ze worden afgewisseld met twee grappige korte liedjes die er om vragen om herhaaldelijk samen met je kind(eren) te zingen.

Twinkel temt een draak maakt van een voorleesmoment een feestje.