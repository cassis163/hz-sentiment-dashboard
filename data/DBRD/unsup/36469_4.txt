Op basis van zijn manuscript voor Dark Winter, Nederlandse titel De mazen van het net, en de opzet voor een reeks hadden meerdere uitgevers belangstelling voor David Mark (01-01-1977). Hij verkeerde in de luxepositie te kunnen kiezen en ging voor Quercus, de uitgeverij die het best leek te begrijpen wat hem voor ogen stond.
De auteur woont in de buurt van Hull, officieel Kingston upon Hull, in Zuidoost-Engeland, een gebied dat hij kent als zijn broekzak. De reeks rond rechercheur Aector McAvoy en diens cheffin Trish Pharaoh is dan ook rond Hull gesitueerd. Deel 2 van de reeks is inmiddels in het Engels verschenen, getiteld Original Skin. Het manuscript van deel 3, Sorrow Bound, is ook al klaar.
Een dode in een kerk, moord, geen aanknopingspunten. Een dode op een trawler, zelfmoord?, geen aanknopingspunten. Aector McAvoy breekt zich er het hoofd over en ontdekt een mogelijk verband tussen beide zaken. Hij ziet één overeenkomst: elk van de slachtoffers heeft in het verleden als enige een tragedie overleefd. Als dat inderdaad het criterium is voor de moordenaar zullen meer doden volgen. Iemand speelt voor God. Maar wie? En waarom? McAvoy doet alles wat in zijn vermogen ligt om het mysterie op te lossen en de moordenaar te stoppen.
In De mazen van het net  vormen Aector (Schots voor Hector) McAvoy en zijn cheffin Trish Pharaoh een team. Al botsen ze soms, de een kan niet zonder de ander om tot resultaten te komen. McAvoy is een zwaargebouwde, zachtmoedige, snel blozende man met het hart op de goede plaats en een doodgewoon privéleven. Hij straalt weinig zelfvertrouwen uit, waar onder meer een door hem aan het licht gebracht corruptieschandaal aan ten grondslag ligt. Pharaoh is een goedgebekte dame met een pront voorkomen, die niet schroomt haar charmes in de strijd te gooien om haar zin te krijgen. Beiden zijn stevig in de steigers gezet door David Mark, in volgende delen zullen deze sympathieke personages ongetwijfeld nog verder uitgebouwd worden.
De opbouw van het verhaal is tamelijk rechttoe rechtaan, de vaart die daardoor ontstaat compenseert dat minpuntje echter ruimschoots. Vloeiende dialogen, gevarieerd taalgebruik, nieuwsgierigheid wekkende plots, interessante karakters, dat alles nodigt uit tot uitlezen in één ruk.
Het lijkt haast ouderwets, een thriller met een politieman die gedegen onderzoek verricht op basis van aanwijzingen en zijn intuïtie, maar het smaakt beslist naar meer. Uitstekend debuut van David Mark!