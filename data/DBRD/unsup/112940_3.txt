Na Lessen in de liefde gaat de serie over de yogaschool Lotus House verder met Wachten op de ware. Dit los te lezen deel gaat over de gelovige Amber en de in tantra yoga gespecialiseerde Dash. Wanneer Amber voor haar studie Geneeskunde meer te weten wil komen over menselijke seksualiteit en ze lessen volgt bij Dash, blijken hun harten in hetzelfde ritme te kloppen. Al snel voelen ze zich met elkaar verbonden. Maar wat moet een onervaren 22-jarige gelovige maagd met een knappe man als Dash die ruim voldoende ervaring heeft op seksueel gebied?

De Amerikaanse Audrey Carlan, bekend van de 'Calender Girl'-boeken, heeft met de 'Yoga Girl'-serie wederom een erotisch getinte reeks neergezet. Toch is Wachten op de ware anders dan de meeste erotische romans. Met de keuze voor een setting in de yogaschool zet Carlan een rustig en uniek scenario neer. Elk hoofdstuk begint met een yogapose of een uitleg over het heiligbeenchakra, het chakra dat centraal staat in Wachten op de ware. Daarnaast draait het in het boek weliswaar om lichamelijk contact, maar is er ook veel aandacht voor verbinding op een dieper niveau.

Zowel lichamelijk als op geestelijk vlak voelen Amber en Dash verbondenheid. Als lezer leef je met beide personages mee doordat afwisselend vanuit het perspectief van Amber en Dash wordt verteld. Amber is voorzichtig en behoedzaam, terwijl Dash spontaan is en zonder erbij na te denken zijn gevoel volgt. Hij is erg fysiek, voelt lichamelijke reacties aan en kan iemands lichaamstaal goed lezen. Deze reacties van het lichaam die verklappen wat de geest bedoelt, beschrijft Carlan voortdurend. Enerzijds maakt dit personages menselijk, anderzijds hoeft de lezer niets aan zijn eigen verbeeldingskracht over te laten, waardoor situaties voorspelbaar worden.
Helaas heeft Carlan niet alleen een rustige omgeving gekozen voor haar verhaal, ook het plot blijft tam. De tantrische yogalessen zorgen voor spanning, maar daar blijft het verder bij. En dat terwijl er genoeg voer is voor sterke personages en heftige conflicten. Want hoe kan iemand die haar maagdelijkheid wil bewaren tot ze getrouwd is, een relatie onderhouden met iemand die absoluut niet wil trouwen? Wat een cruciaal punt zou moeten zijn, weet Carlan eenvoudig op te lossen. Dat komt de spanningsopbouw niet ten goede, maar trekt ook de geloofwaardigheid van de karakters in twijfel.

Ook de tweede verhaallijn die Carlan in het boek heeft verweven zorgt niet voor een heftiger geheel. Ambers moeder is tijdens de bevalling overleden en Amber heeft nooit geweten wie haar vader was. Carlan doet een poging het spannend te maken, maar zet deze situatie die voor een jongvolwassene heftig en levensbepalend is niet om tot een emotionele cliffhanger. Al vroeg in het boek wordt er gehint naar de afloop, maar helaas krijgt ook dit deel van het verhaal geen onverwachte wending.

Wachten op de ware is vooral wachten op de spanning, die door de tantra yoga en de daarbij behorende erotische sc√®nes enigszins wordt opgevoerd, maar verder zijn er weinig momenten waarop je je als lezer afvraagt hoe het boek zal aflopen. Dat het boek snel uit is, heeft het vooral te danken aan de makkelijke schrijfstijl, het gebrek aan complexe verbanden en het opbouwende seksuele karakter.