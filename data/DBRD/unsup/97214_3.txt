Het debuut van Isabel Hoving De gevleugelde kat werd in 2002 bekroond met een Gouden Zoen en zelfs vertaald naar het Engels. Met haar nieuwe boek De een na laatste dood van het meisje capone heeft ze weer een leuk staaltje fantasy geproduceerd voor de young adult lezers.

Bij aanvang van het verhaal maken we onmiddellijk kennis met Ewa Capone, die zich midden in een achtervolging bevindt en haar belagers probeert kwijt te raken. Hiertoe ziet ze geen betere oplossing dan de Satanskerk in te vluchten en zichzelf te verkopen. Haar beide ouders kwamen om het leven en nu staat Ewa er alleen voor. Na haar aanmelding bij de Satanskerk wordt Ewa naar een geheime locatie gebracht waar zich nog veel andere jongeren bevinden. Het blijkt dat deze jongeren onder leiding van Ingenieur Gun op zoek zijn naar sterren die onder andere illusies creëren. Ewa moet samen met Ortiz mee naar deze sterren op zoek. Maar wat staat Ewa hier nog meer te wachten?

Het boek bestaat uit vijf delen. In het begin is het verhaal erg spannend en ben je als lezer erg benieuwd om alles te gaan ontdekken. Naarmate het verhaal verder vordert, voornamelijk vanaf deel 3, wordt het soms echter zeer ingewikkeld en wordt er al wel eens van het ene op het andere gesprongen. De laatste delen lezen iets trager. Desondanks bevat het boek zowel spannende als romantische elementen en zitten er ook een aantal geheimzinnigheden in die de lezer geboeid houden. Ookal leest het niet altijd even vlot, je hebt toch zin om het boek helemaal uit te lezen. De diversiteit aan personages in het verhaal is fijn. Zo is er Ewa die absoluut geen opgever is en steeds doorgaat en in groot contrast de nogal depressieve Ortiz met wie ze dan moet gaan samenwerken. Uiteraard zijn er nog veel andere karakters en het is erg boeiend om deze allen te leren kennen met hun eigen persoonlijkheid.

Een ander leuk element aan het boek is dat het verhaal zich in de toekomst afspeelt. Zo bestaat Nederland in dit verhaal grotendeels uit water, wat de lezer toch ook even laat stilstaan bij de klimaatsveranderingen waarmee we vandaag de dag te maken krijgen. Aangezien het boek in de eerste plaats voor jongeren bedoeld is, kan het geen kwaad om dit op een speelse manier nog eens even naar voren te brengen. Dit doet Hoving zeer goed in dit boek. Daarnaast brengt ze ook diverse elementen aan waarmee we eigenlijk niet zo vertrouwd zijn zoals ‘holo’s, organisaties als PUT en dergelijke. Op die manier is er een extra hoog fantasy gehalte aanwezig, wat zeker fijn is voor liefhebbers van die genre.

Al bij al is het boek dus zeker een aanrader en zal het ook oudere lezers kunnen bekoren!