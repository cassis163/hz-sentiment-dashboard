'I think you're a fairy tale. I think you're magical, and brave, and exquisite. And...' His voice grew bashful. Only in a dream could he be so bold and speak such words. 'I hope you'll let me be in your story. '

Wat een geweldig boek! Laini Taylor vertelt ons het verhaal van de jonge Laszlo Strange. Hij is een weeskind en opgevoed door monniken. Dan hoort hij ineens over de verloren stad Weep, waarvoor hij een obsessie ontwikkelt. Door omstandigheden krijgt hij de kans om meer over zijn obsessie te weten te komen en zo begint zijn reis naar Weep.

De dromerige schrijfstal van Taylor is iets wat je ligt, of juist niet. Bij mij werkte het vanaf pagina één als magie. Ik werd in het verhaal gesleurd en kwam er pas uit nadat het boek al lang en breed was dichtgeslagen. De prachtige en gedetailleerde fantasiewereld die de auteur schetst, leest weg als een sprookje. De opbouw is traag maar geeft hierdoor veel ruimte om de personages uit te diepen. En zij worden zó gaaf neergezet. Elke pagina met meer informatie zorgt ervoor dat je affectie voor ze groeit. Er is alleen wel een kleine kanttekening: deze schrijfstijl brengt ook wat lastige(re) woorden met zich mee. De doorgewinterde lezer van Engelstalige boeken zal hier geen problemen van ondervinden. De zinsopbouw refereert vaak al wat het woord zou moeten betekenen en in de extreme gevallen kun je altijd nog Google raadplegen. Maar ik zou het niet zo zeer aanraden voor mensen die niet zoveel Engelstalige boeken lezen.

'On the second Sabbat of Twelfthmoon, in the city of Weep, a girl fell from the sky. Her skin was blue, her blood was red.'

Liefdesnestjes broeien op, terwijl de belangrijke taken van de personages zeker niet over het hoofd worden gezien. Motten krijgen na het lezen van het boek ineens een hele andere betekenis. Van enge nachtbeestjes en vreemde insecten veranderen ze ineens in poorten naar dromen. En die dromen wil je zelf ook beleven!

Er is zo goed nagedacht over dit boek. Want buiten de trage vertelwijze en dromerige schrijfstijl, die zo goed bij het boek passen, zijn ook het lettertype en de regelafstand voortreffelijk gekozen. Allemaal kleine dingen die je helpen de sfeer van Strange the Dreamer beter te ervaren. Alles klopt gewoon. Wat een fantastisch boek!