Wanneer Joe Lynch op een middag, samen met zijn vierjarige zoon William, in de auto zit zien zij Mel, met wie Joe gelukkig getrouwd is, rijden. Spontaan besluiten ze haar te volgen zodat William zijn veterdiploma aan zijn moeder kan laten zien. Hadden ze dat maar nooit gedaan… Kort daarna is Joe namelijk getuige van een fikse ruzie die Mel heeft met een vriend van hen. Dat blijkt tegelijkertijd de eerste leugen van Mel….er zullen er nog vele volgen… Joe komt in een roallercoaster van gebeurtenissen en emoties terecht en raakt de grip op zijn leven volledig kwijt.

“Ik kwam overeind en begon te rennen. Ik wrong me door de struiken. Twijgen knapten terwijl ik, met mijn hoofd omlaag, geen acht slaand op de schrammen die ik opliep door uitstekende takken en duikend en slingerend tussen de bomen, over het dikke bladertapijt mijn weg vond.”

Logan levert met ‘Leugens’ een beklemmende psychologische thriller van formaat af. Het verhaal zit uiterst ingenieus in elkaar en de spanning grijpt de lezer bij tijd en wijlen naar de keel. De schrijfstijl van de auteur is van bovengemiddeld niveau en zijn dialogen zijn fris, geloofwaardig en bevatten geen overbodige informatie.
Bovendien toont Logan aan zeer bekwaam te zijn in het, op geloofwaardige wijze, laten acteren van zijn personages. Goed gedoseerd geeft hij telkens een stukje van een karakter prijs. Ook de emoties van zijn personages –vooral die van Joe- weet de auteur
met de juiste toon en in de perfecte taalkleur tot uiting te brengen.

“Naar de berichtenreeks kijkend voelde ik me een toevallige pottenkijker bij een privégesprek tussen twee onbekenden. Het bezorgde me opnieuw dat holle gevoel van binnen.”

Een aardig gegeven is dat Logan de huidige technologie sterk verweeft in het geheel. Het geeft je als lezer haast een ongemakkelijk gevoel dat er zoveel persoonlijke informatie achterhaald kan worden.

Misschien wel het grootste talent van deze auteur is de wijze waarop hij de spanning langzaam opbouwt tot de lezer denkt: ‘dit komt niet meer goed’. Op dat punt aanbeland gaat Logan nog nét dat stapje verder en neemt zijn lezers dan mee naar een plot die werkelijk niemand aan heeft zien komen…

Over de auteur
T.M. Logan werkte als journalist voor een landelijk dagblad voordat hij in de communicatiesector terechtkwam. Hij woont in Nottinghamshire met zijn echtgenote en twee kinderen.

Uitvoering
Uitgever: Ambo Anthos
ISBN 9789026342219
Paperback
Vertaling Bert Meelker

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/