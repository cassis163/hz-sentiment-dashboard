Arne Dahl heeft met zijn A-team al eerder bekendheid verworven en veel fans aan zich gebonden. Acht titels van zijn hand zijn er in Zweden inmiddels verschenen, Nederland moet het op dit moment doen met Europa blues als goede nummer vier. De met zijn vrouw en twee dochters in Stockholm woonachtige auteur heeft nog andere belangstellingen zoals muziek, voetbal skiën en reizen. In Europa blues durft Dahl de donkerste periode van Europa in de twintigste eeuw als onderwerp vast te pakken, WO-II. Met succes weet hij dit onderwerp, op de van hem bekende wijze, nog meer lading mee te geven dan het al heeft.
Arto Södersted geniet met zijn gezin van een erfenis van 1 miljoen Finse marken, afkomstig van zijn overleden oom Pertti, in het Italiaanse Maremma, in Toscana. Ongeveert tezelfdertijd worden zijn collegas in Zweden naar de dierentuin gestuurd waar een verslaafde man, de Griek Nikos Voultsos, slachtoffer is geworden van veelvraten en deels is geconsumeerd door deze dieren. Kort daarna wordt op een begraafplaats een lichaam gevonden van de joodse emeritus hoogleraar Leonard Sheinkman. De profesor is ondersteboven aan een boomtak opgehangen. In zijn slaap is een lange naald gestoken die in de hersenstam uitkomt. Sara Svenhagen, Paul Hjelm, Kersten Holm en Jorge Chaves staan voor een raadsel.
Wanneer dan ook nog acht vrouwen spoorloos verdwijnen uit een opvangcentrum en op een metrostation de jongen Hamid al-Gabiri op gruwelijke wijze voor de tram wordt gegooid, kan het bijna niet anders of er moeten verbanden bestaan tussen al deze zaken.
Wanneer het onderzoek aantoont dat de dode hoogleraar in Buchenwald als krijgsgevangene van de Nazis heeft gezeten en daar zijn familie is verloren, vinden ze via dat spoor een dagboek over deze periode. Het misdaadsyndicaat Ghiottone in Milaan blijkt een schakel in het geheel te zijn met aan het hoofd de puisant rijke Italiaanse bankier Marcedi Spinelli. Arto Södersted zit bij toeval aan de juiste zijde van de landgrens. Een ware tocht door Europa moet meer duidelijkheid brengen in deze internationale misdaden.
Europa blues is een thriller die langzaam op gang komt en die ongemerkt overgaat in een aangrijpend verhaal over de donkerste periode van de twintigste eeuw, WO-II. Met bijna griezelige nauwkeurigheid schetst Arne Dahl het verleden van een aantal Nazi-misdadigers die in de naoorlogse periode een welgesteld leven leiden.
Schrijnend is zijn weergave van de menselijke ontberingen waaraan met name de Joodse bevolking heeft bloot gestaan. Het getuigt van moed en een zorgvuldig onderzoek om dit onderwerp te verwerken in een thrillerachtige omgeving.
Een stukje vakwerk van de bovenste plank waarbij de verschillende verhaallijnen naadloos in elkaar blijken te passen. Europa blues heeft alle elementen van een meesterwerk!