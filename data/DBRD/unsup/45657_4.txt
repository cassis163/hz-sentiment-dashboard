Een boek dat je naar de strot grijpt en niet meer loslaat. Het is een thriller en roman inéén, tijdens de zoektocht naar de waarheid achter Lydia’s dood kom je gaande weg veel te weten over het gezin en hun geheimen.
Het verhaal draait om het gezin Lee en bestaat uit:
James: vader van Chinese afkomst en daardoor altijd een buitenbeentje geweest in een blanke wereld. Hij heeft er altijd last van gehad dat hij anders is en hij wil dat zijn kinderen opgroeien zonder dat nare gevoel, het anders zijn.
Marilyn: moeder van Amerikaanse afkomst. Zij wil graag anders zijn, niet het standaard moedertje die het huishouden onder controle heeft. Haar ambitie was dokter worden, maar dat is allemaal door omstandigheden anders gelopen.
Lydia: oudste dochter, het oogappeltje. Marilyn ziet in haar als vervanging voor haar eigen ambities. Lydia zal anders worden en een toekomst hebben waarin ze onafhankelijk kan zijn met een eigen carrière. Iets wat Marilyn nooit heeft (kunnen) bereiken.
Nathan (Nath): zoon, hij voelt zich achtergesteld. Hij heeft het idee dat de buurjongen meer weet over de dood van Lydia en gaat daar naar op zoek.
Hannah: jongste dochter en nakomertje. Zij lijkt haast onzichtbaar in het gezin. Dit stille meisje heeft goed in de gaten wat er allemaal om haar heen gebeurd, zonder dat andere dat bemerken.
Het verhaal speelt zich af in het jaar 1977 in het universiteitsstadje Middlewood. Waar Lydia door verdrinking om het leven komt. De familie Lee tast in eerste instantie nog in het duister. Waar is Lydia, wat is er gebeurd? De schuldgevoelens zijn tastbaar en geven je een beklemmend gevoel. Na een paar dagen krijgen ze te horen dat Lydia is verdronken. De politie denkt aan zelfdoding, maar daar gelooft de familie Lee niet in.
Door de terugblikken in het verleden kom je als lezer steeds meer te weten over het gezin en de onderlinge verhoudingen. Ieder gezinslid gaat op zijn/haar eigen zoektocht naar de waarheid, waardoor je achter hun eigen waarheid komt. Het gezin valt uit elkaar, of zijn ze nooit een hecht gezin geweest?