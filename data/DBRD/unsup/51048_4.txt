In Fjällbacka wordt een dode vrouw gevonden. Als Patrick Hedström ter plaatse komt stuit het forensisch technisch team op een bizarre ontdekking. Onder het lichaam van de vrouw worden namelijk twee skeletten gevonden. Als later blijkt dat de stoffelijke resten van twee meisjes zijn die in 1979 zijn verdwenen, gaat Patrick, rechercheur van de politie van Tanumshede, met zijn team op onderzoek. Als snel komen ze terecht bij de familie Hult. Johannes Hult is in 1979 namelijk als verdachte aangewezen, na een tip van zijn eigen broer. Een paar weken later heeft hij echter zelfmoord gepleegd, waarna de zaak nooit is opgelost.

Patrick heeft het idee dat de familie Hult dingen verzwijgt en gaat samen met zijn hoogzwangere vriendin Erica Falck informatie verzamelen. Ze komen er achter dat de verdenking door de broer van Johannes en zijn zelfmoord een vete heeft ontketend tussen de twee gezinnen Hult. Als er nog een meisje wordt vermist, wordt het een race tegen de klok om haar terug te vinden. Tijdens de zoektocht, blijven er aanwijzingen komen dat leden van de familie Hult meer weten. Maar de één heeft een nog groter geheim dan de ander, waardoor ze niet willen meewerken aan het onderzoek en dit komt de zoektocht naar het meisje niet ten goede. Maar Patrick blijft volhouden en vind steeds meer stukjes van de puzzel, die naar gruwelijke feiten leiden.

Het tweede boek met Patrick Hedström en Erica Falck is weer een uitstekende thriller. Camilla Läckberg weet vanaf het begin de spanning op te bouwen met een goed uitgewerkt plot. Door haar vlotte schrijfstijl verveelt het verhaal geen moment. Naast alle spanning en gruwelijkheden is er ook veel aandacht voor het privéleven van Patrick en Erica. Hierdoor worden hun personages nog meer uitgewerkt en het is een fijne afwisseling tussen het onderzoek.

Het mysterie over de familie Hult houdt je tot het einde in spanning. Je blijft nieuwsgierig naar alle geheimen, je leeft mee met de ouders van het verdwenen meisje en gruwelt van de gebeurtenissen die de slachtoffers hebben meegemaakt. Kortom weer een goede thriller van Camilla Läckberg en ik hoop dat ik het volgende deel net zo goed zal vinden.