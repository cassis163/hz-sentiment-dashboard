Kruip in het hoofd van een puber, en wat voor puber... De vijftienjarige Halim, de slimste allochtone revolutiefilosoof van Zweden, zoals hij zichzelf graag noemt. Hij woont samen met zijn vader: een uitgezakt gezicht met overal rimpels achter een grijs geworden snor. Halim schrijft in een gekregen schrift zijn vaak zeer chaotische gedachten op. En wij lezen mee over zijn schouder. Taalkundig hapert het allemaal, daar moet je wel aan wennen, maar eenmaal op stoom is dat geen probleem meer. Integendeel, het is erg knap hoe Jonas Hassen Khemeri (zoon van een Zweedse moeder en Tunesische vader) dat heeft aangepakt. Tegelijkertijd ben je eigenlijk het hele boek lang een beetje bang dat Halim iets heel doms gaat doen. Of dat dan ook gebeurt, verklap ik hier niet.
Zeer goed debuut, al twee keer bekroond met grote prijzen in Zweden.