Het verhaal begint met het voorstellen van allerlei mensen van politie/coldcaseteam en gezin, waardoor het even goed opletten is. Maar het verhaal ontvouwt zich daarna moeiteloos als een zeer prettig lezend geheel waarbij mij het idee bekroop dat het al in de vorm van een aflevering van een nieuwe spannende tv-serie zou zijn geschreven, zou me echt niks verbazen.
De vondst van een skelet van een vrouw die 5 jaar geleden verdween, in het niets (titel is superb bedacht trouwens), hiermee begint de speurtocht naar een moordenaar die een paar aanwijzingen achterliet bij het lijk, het werken aan een profielschets, aanwijzingen natrekken die blijkbaar 5 jaar geleden over het hoofd zijn gezien.
Bij de vondst van nog een skelet begint het er toch echt op te lijken dat er een seriemoordenaar actief was, maar is hij intussen opgehouden of nog steeds actief!?
Het coldcaseteam en plaatselijke politie werken nauw samen aan een oplossing, maar is dat wel zo?
Het lijkt soms alsof de bureaucratie, de machtsspelletjes en de kosten van onderzoeken belangrijker zijn dan het vinden van de dader. Kate wordt op allerlei manieren tegengewerkt, niet in de laatste plaats omdat ze een nogal eigen opvatting van onderzoeken heeft, niet denkend in hokjes maar zoekend in breder perspectief en dat de auteur in het echte leven ook forensisch psycholoog is merk je aan de geweldige beschrijvingen van de onderzoeken. Hierdoor en de kleine cliffhangertjes waarmee ze sommige hoofdstukken eindigt maken dat je door wil lezen, de geraffineerdheid van sommige “medewerkers” die je vaak op een dwaalspoor zetten lijkt zo doorzichtig als wat maar je moet niet te snel een oordeel vellen.
Bepaald “bewijsmateriaal” weet A.J. Cross zo in je brein te stampen dat je daar continue aan denkt, probeert de oplossing te zoeken om dan vervolgens keihard fout te zitten qua denkwijze.

Jammer vond ik het dat Kates liefdesleven niet wat meer uitgediept werd, is Joe slechts een collega, hebben ze al iets gehad samen of waarom moet hij weer weg bijvoorbeeld? Ik hoop dat er een vervolg komt of zelfs een reeks, want de laatste alinea doet vermoeden dat het einde nog lang niet in zicht is ;-)