Mounir Samuel werd geboren in 1989 in Amersfoort uit een cultureel gemengd gezin. In 2012 werd zijn schrijftalent bekroond met de Dick Scherpenzeel Aanmoedigingsprijs voor grootste buitenland journalistiek talent van Nederland en België en in 2015 met de Lira Correspondent prijs voor jonge correspondenten. Heel wat publicaties in landelijke kranten en tijdschriften gingen daaraan vooraf. Deze handelen in hoofdzaak over sociale revoluties, maatschappelijke veranderingen en minderheden-issues. In 2016 debuteerde hij als fictieschrijver met Liefde is een rebelse vogel.

Zijn meest recente publicatie God is groot zou voor controverse kunnen zorgen of op zijn minst met een wantrouwig oog bekeken kunnen worden door een publiek dat de heisa in de media rond zijn transitie niet heeft gevolgd maar er al vroeg in het boek mee geconfronteerd wordt. De auteur werd geboren als Monique, maar beweegt zich heden onder de naam Mounir. De moeizame strijd als transgender en de gevoelens die dat opwekte bij zichzelf en in zijn nabije omgeving beschreef hij uitgebreid in zijn blog die de taboes over de maatschappelijke opvattingen over religie, geaardheid en genderrollen doorbrak. Voor zijn bijdrage aan dit maatschappelijk debat won hij de Kleurrijke Prijs (2012). Ook in dit boek wordt het gegeven van de transitie niet uit de weg gegaan. Maar hoe zou het ook anders kunnen/mogen in een dergelijk persoonlijk relaas.

Daarnaast is er nog de geloofskwestie. Samuel werd geboren uit een rasechte Egyptische vader en een ondubbelzinnig Nederlandse moeder. Niet zelden werd hij hierom verkeerdelijk aangezien als moslim terwijl hij toch, zij het met de nodige twijfels op zijn pad, het christelijk geloof aanhangt. Die afkomst maakt hem tot de uitgelezen figuur om de islam van binnenuit te bekijken, te bespreken en te verklaren voor de niet-islamitische leek. En dat doet hij grondig. Mounir dompelt zich volledig onder in de islam. Hij bidt vijf keer per dag, leest de koran aandachtig, probeert de Ramadan vol te houden. En daarnaast heeft hij diepzinnige gesprekken met moslims en moslima’s. Wat dat betreft komen zowel moslims aan bod die de koran kennen als diegenen die enkel gedachteloos reciteren. De overtuigde moslims naast de overtuigende, de (niet)praktiserende, de afvalligen en de bekeerlingen.

Los van dat alles is dit boek geschreven door iemand met kennis van zaken. Samuel studeerde politicologie aan de Universiteit Leiden en UC San Diego, aangevuld met bijvakken als geschiedenis van het Midden-Oosten en islamologie. In 2012 bracht hij het boek Mozaïek van de Revolutie – een kijkje achter de voordeur van mijn Midden-Oosten uit. Het maakt God is groot - Eten, bidden en beminnen met moslims tot een boeiende zoektocht naar geloof en geloofsbeleving. Een zoektocht in alle oprechtheid, waarbij hij zowel de islam als de Nederlandse opinie over de islam op de korrel durft te nemen.
Een zoektocht bovendien die niet vanaf de zijlijn gebeurt maar met beide voeten er middenin. De afkomst van Mounir Samuel speelt wat dat betreft behoorlijk in zijn voordeel. Want daardoor wordt hij veel makkelijker aanvaard door moslims als één van hen, nog aangewakkerd door zijn intensieve inspanningen die echter ook fronsend worden opgevolgd.
Het resultaat is een boek met inhoud dat op zo’n manier wordt gebracht dat het verhaal toch makkelijk leesbaar blijft, zonder lichtvoetig te worden. Een aanrader voor iedereen, moslim en niet-moslim, die in volle respect een andere overtuiging wilt leren kennen -en wie weet- begrijpen.