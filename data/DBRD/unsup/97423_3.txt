Opgelet: Vermiste meisjes rekent op de constante waakzaamheid van je lezersbrein! Deze thriller heeft dan wel een chronologische structuurlijn, na dag 1 als startpunt is het verhaal echter in de omgekeerde richting neergeschreven… Zo tel je af van dag 15 tot dag 1; de epiloog verwijst tenslotte naar drie maanden later. Ingewikkeld? Niet echt…

“Er was iets in dit huis. Bij de lijken, had mijn vader gisteren gezegd. Het was wartaal, maar als je maar wanhopig genoeg was, zoals ik, probeerde je uit zijn verwrongen gedachten iets van betekenis te destilleren, en dat zou de politie ook doen. En dan was ik niet meer de enige die naar iets op zoek was in dit huis.”

Ze schreef eerder al heel wat boeken, bestemd voor Young Adults. De Amerikaanse Megan Miranda waagt zich nu ook aan spannende boeken voor een volwassen lezerspubliek. Vermiste meisjes is haar thrillerdebuut, waarmee ze in de Verenigde Staten erg succesvol is geweest. Onlangs verscheen ginds reeds haar tweede spannende roman The Perfect Story. Miranda woont met haar man en twee kinderen in Noord-Carolina.

Na jaren van afwezigheid komt ze terug thuis in haar kleine stad Cooley Ridge. Kort na de mysterieuze verdwijning van haar vriendin Corinne, vertrok ze naar Philadelphia, tien jaar geleden. Corinne werd ondertussen nooit teruggevonden. Nicolette Farrell – zeg maar Nic – en haar broer Daniel zijn verplicht hun vaders huis snel te verkopen. De bijzondere verzorging van hun dementerende vader kost immers handenvol geld. Net nu Nic terug is, vindt er een nieuwe verdwijning plaats… Annaleise Carter is spoorloos, juist zij – zij die het perfecte alibi was tijdens het onderzoek naar de verdwijningszaak van Corinne. Is dit allemaal toeval, of niet?

Je beleeft het verhaal door de ogen van Nic, de ik-verteller en observator. Stapsgewijs keer je met haar terug in de tijd en ontdek je hoe de vork aan de steel zit. Is dit een thriller die je op het uiterste puntje van je stoel zet? Neen. Een boek met een onvoorspelbaar einde? Voor een ervaren thrillerfanaat waarschijnlijk niet. Uiteindelijk is het mysterie niet zo groot als je oorspronkelijk zou denken. En toch is Vermiste meisjes een bijzonder onderhoudend verhaal. Wie weet of je het toch maar eens bij het verkeerde eind hebt?

Megan Miranda weet hoe ze haar lezers een verhaal moet vertellen en hoe ze vrouwelijke personages neer moet zetten als echte mensen. De auteur typeert haar karakters op een duidelijke manier, zodat je zelf bepaalt wie bij je in de smaak valt en wie je echt niet moet. Sta niet toe dat het nevelige begin je leesplezier bederft; geniet vooral van de boeiende gebeurtenissen. Dankzij een heldere schrijftaal raas je door de verschillende hoofdstukken, maar dan wel in achterwaartse versnelling. Uitkijken naar de Nederlandse vertaling van The Perfect Story!