Kyle Craig heeft een plan om eindelijk wraak te nemen op Alex Cross, die ooit een vriend was en nadien ervoor gezorgd heeft dat hij in de gevangenis belandde. Maar dat was verleden tijd, hij was ontsnapt en had al enkele maanden geen moord gepleegd. Het was allemaal het wachten waard. Zijn plan bestaat eruit de identiteit over te nemen van Max Siegel van de FBI. Hij gaat zo ver dat hij een plastisch chirurg inschakelt om zijn gezicht te veranderen.

In Washington D.C. zijn Denny en Mitch zich aan het voorbereiden om een grote actie te starten. Ze willen iedereen die niet thuishoort in de stad opruimen. Aangezien ze daklozen zijn, zal niemand hen verdenken en hen ooit vinden. Een perfect plan.

Alex Cross en Bree genieten van de rust op het werk. Maar Alex weet dat het enkel stilte voor de storm is. En ze hoeven dan ook niet lang te wachten. Een congreslid en een lobbyist, die verdacht zijn voor financiële fraude worden vermoord. Wanneer John en Alex het moordonderzoek starten, merken ze direct dat de moordenaar een goede schutter moet zijn. Alex kan zich voorstellen dat er weinig mensen rouwen om hun dood. Dus verdachten genoeg.

Terwijl Alex met de moordzaak bezig is, krijgt hij een telefoon van zijn grootste nachtmerrie: Kyle Craig. Hij heeft er genoeg van dat Kyle nog altijd vrij rondloopt en zijn gezin bedreigt. Maar hij weet ook dat het geen loze bedreigingen zijn, dus Alex zorgt dat zijn gezin veilig is en Kyle geen schijn van kans maakt om bij hen in de buurt te komen.

Wanneer Alex wordt opgeroepen voor een tweede moord van de scherpschutter ontmoet hij Max Siegel. Alex moet niets hebben van de arrogante man en heeft er al helemaal geen zin in dat de FBI zich moeit met de zaak. Het slachtoffer was Mei Dlouchy, die op borgtocht was vrijgelaten. Hij werd verdacht van het doorsluizen van belastinggeld naar zichzelf, familie en vrienden. Alex heeft het gevoel dat hij met een moderne Robin Hood te maken heeft. Het forensisch lab bevestigt zijn idee dat de moorden door een en dezelfde dader zijn gepleegd.

Na de derde moordaanslag zijn Alex en John nu officieel op zoek naar een seriemoordenaar. Aangezien de tijd dringt om de dader te vinden, helpt Max Siegel hen om een profiel op te stellen. Hij is ervan overtuigd dat er geen persoonlijk motief is. Hij vreest ook dat het niet over een dader gaat, maar dat ze minstens met twee moeten zijn om zo'n perfecte moord uit te voeren. De kans is groot dat het huurmoordenaars zijn. Ondanks dat Alex zich ergert aan het gigantische ego van Max, kan hij zich vinden in de theorie van Max en is hij vastbesloten om de daders te vinden.

Alex en Sampson moeten vermijden dat de zaak uit de hand loopt. Niet alleen om het dodental te stoppen, maar ook omdat er een grote groep mensen het 'patriottisme' van de scherpschuttermoordenaars bejubelen. Naast de moorden die ze op de voet volgen, worden Alex en Sampson met een oude zaak geconfronteerd, die van de getallenmoordenaar. Een tijd geleden was er een dode dakloze met cijfers in zijn voorhoofd gekrast en nu is er weer een lijk gevonden met cijfers.

Terwijl de lijken langs alle kanten worden gevonden, zit Alex nog met zijn persoonlijk gevecht tegen Kyle Craig. Alex weet dat hij gaat toeslaan, de vraag is alleen, waar en wanneer. Hij heeft geen vermoeden dat de man voor zijn neus staat, de man die hij langzaam aan begint te waarderen.

Hoofdpersonen
Alex Cross
Alex is de vader van Damon, Jannie en Ali. Maria, zijn eerste vrouw en de moeder van Damon en Jannie, was jaren geleden vermoord. Hij werkt als rechercheur bij Washington D.C. en heeft een nauwe band met de FBI, waar hij een tijd had gewerkt. Alex werkt daarnaast ook als pro bono juridisch adviseur bij een ziekenhuis.

Kyle Craig
Kyle Craig, die ook het Meesterbrein wordt genoemd, is al enkele keren in de serie met Alex Cross opgedoken, maar het begon allemaal in Kat en muis . Hij had jaren in de gevangenis gezeten, waar hij uiteindelijk uit ontsnapt was. Hij is een gevaarlijk man zonder geweten, zo had hij zijn eigen ouders vermoord.

Brianna Stone
Bree voor de vrienden, is de verloofde van Alex Cross, die werkt bij de politie van Washington D.C.

John Sampson
Hij werkt net als zijn beste vriend Alex bij de politie van Washington D.C. Hij kent Alex al sinds ze kind waren en hebben lief en leed gedeeld.


James Patterson is erin geslaagd om een heerlijke slechterik te creëren, Kyle Craig. Hij is zo ongelofelijk creatief, dat je even benieuwd bent wat hij nu gaat doen dan met welke problemen Alex Cross gaat geconfronteerd worden. Cross fire zit goed in elkaar en bevat de nodige spanning. Door de korte hoofdstukken is het boek dan ook heel snel uit. Als je de boeken niet op volgorde leest mis je wel de rode draad van de relatie tussen Kyle Craig en Alex Cross.