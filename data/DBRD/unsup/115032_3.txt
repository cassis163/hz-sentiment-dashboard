Met haar boeken over Bella Swan en vampier Edward Cullen is Stephenie Meyer een grote ster in Amerika geworden. Overal in Amerika verslinden tienermeisjes haar boeken. En hoewel critici wisselend hebben gereageerd op de verfilming van Twilight zijn de fans er niet minder dol op. De verfilming van deel twee staat zelfs al in de planning. Sinds kort is Nieuwe maan, het tweede deel uit de beroemde Twilight-serie, in de Nederlandse boekhandels te koop.
Nieuwe maan begint waar Twilight geëindigd is. Na een traumatische aanvaring met een slechte vampier probeert Bella Swan haar normale leventje weer op te pakken. Nou ja, voor zover je leven met een vampier normaal kunt noemen. Tijdens Bellas verjaardagfeestje doet zich een ongelukje voor dat maar al te goed bewijst dat vampiers en mensen niet zo goed samen gaan. Verscheurd door twijfels besluit Edward zijn woonplaats te verlaten om Bella een kans op een normaal leven te geven. Edwards vertrek slaat in als bom en breekt Bellas hart. Bella kan haar verdriet maar niet verwerken en raakt steeds depressiever. Maar dan ontstaat er tussen haar en Jacob Black, de zoon van een vriend van haar vader, een bijzondere vriendschap. Bella krijgt weer een reden om te lachen. Kan ze Edward nu eindelijk vergeten?
Nieuwe maan toont veel overeenkomsten met Twilight. Het grootste verschil is dat Edward nu voor een groot deel afwezig is en Jacob Black zijn leegte vult. Het gaat in dit deel eigenlijk meer om Bella en haar verdriet. Haar grote liefde is vertrokken en daar is zij kapot van. Als lezer lees je hoe diep deze gevoelens zijn. Bellas verdriet is erg krachtig beschreven en ondanks dat ze soms wat overdreven overkomt leef je met haar mee.
Dan doet Jacob zijn intrede en verwacht je als lezer kennis te maken met een nieuw, bijzonder personage. Maar in plaats daarvan trakteert Meyer je op een tweede Edward. Ook Jacob heeft een mysterieus geheim te verbergen en blijkt niet helemaal menselijk te zijn. Net als Edward wordt hij stapelverliefd op Bella maar kan hij niet bij haar zijn omdat het te gevaarlijk is. Een beetje een herhaling dus. Als lezer kan je dan ook niet snel genoeg doorlezen tot het deel waar Edward weer zal verschijnen.
Het was vooral de herhaling in de gedaante van Jacob en de afwezigheid van Edward die tegenvielen in dit boek. En ondanks dat Meyer in dit deel nieuwe enge wezens introduceert is het geen super spannende thriller. Althans een deel van dit boek is het niet. Er hangt wel constant een soort spanning en enge sfeer in het verhaal, maar vooral Bellas verdriet en verwerkingsproces staan centraal. Nieuwe maan is geen slecht boek maar ook geen super thriller. Na Twilight had ik toch iets meer van deel twee verwacht.