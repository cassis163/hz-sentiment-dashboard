Ik vind dit een heel fijn feelgood verhaal. Het is zowel grappig als romantisch en af en toe ook een beetje spannend. Het blijft allemaal een beetje luchtig en niet te overdreven. Het achtergrondverhaal vond ik zeker goed uitgewerkt.

Muziek speelt een grote rol in dit boek. Het zorgt voor ruzies en ongemakkelijke situaties, maar ook voor prachtige, liefdevolle momenten. Ik vond dit een leuk onderdeel van het verhaal.

Een grappig element in het boek vond ik het volgende: De leerlingen doen op een gegeven moment een speurtocht door Brussel. De opdrachten worden woord voor woord benoemd . Zo krijg je als lezer allerlei weetjes over Brussel voorgeschoteld.

Er kwam in dit boek tenminste één oude bekende voorbij uit de vorige boeken van Lizzie van den Ham. Dit vond ik leuk om te lezen.

De emoties en reacties van de hoofdpersonages worden in het boek soms wat uitvergroot, waarschijnlijk om het spannender te maken. Daardoor lijken sommige personages af en toe wat te overreageren. Wat ik fijn vond in het boek, is dat de personages later bereid waren hun mening te herzien. Zo leidde dit gelukkig niet tot een opeenstapeling van misverstanden en een te veel aan drama. Er is niet teveel spanning, maar ook niet te weinig.

Ik vond dit een heel prettig verhaal om te lezen en vond het jammer dat het uit was. Ik heb na afloop een paar keer gedacht dat ik eigenlijk wel verder had willen lezen. Ik hoop dan ook dat er nog een verhaal van deze twee schrijfsters samen komt.