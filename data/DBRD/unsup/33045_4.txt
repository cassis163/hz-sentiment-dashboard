Hij herinnert zich dat hij als kind eens geprobeerd heeft een muis in een val te lokken die de vorm had van een kooitje. Je legt de kaas neer en dan ga je weg. Elke dag leg je de kaas een klein stukje dichter bij het kooitje en uiteindelijk gaat de muis uit eigen beweging naar binnen, omdat hij denkt dat hij weet hoe het zit. Dat is precies hoe meneer Hilditch de jonge Ierse Felicia, in Engeland op zoek naar haar vriendje, in zijn netten tracht te verstrikken. Net zoals hij probeerde bij Beth, en Elsie, en Sharon, Gaye en Jakki. Zijn methoden zijn subtiel en berekend. Doorziet Felicia hem? William Trevor laat je even wachten op het antwoord, maar het is je tijd meer dan waard.