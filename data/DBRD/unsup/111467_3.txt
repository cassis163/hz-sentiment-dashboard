De in het Antwerpse Edegem wonende onderwijzer Rudy Soetewey is een erg veelzijdig auteur. Buiten het schrijven van boeken laat hij eveneens toneelstukken uit zijn pen vloeien. Daarnaast componeert hij blues-, folk- en jazznummers die hij voorziet van grappige teksten in het typische Antwerps dialect, die hij af en toe met zijn groep Hoedoedet ten gehore brengt. Sinds zijn literair debuut in 1992 leverde de auteur een verhalenbundel, een historische roman en vier spannende boeken af. Zijn recentste kreeg de titel Vrienden mee.
In dit werk spelen de bestuursleden en vrienden van een amateurtoneelgezelschap een onschuldig what if spelletje: het beantwoorden van de vraag wie je zou vermoorden  en hoe  als je de zekerheid hebt dat je er niet voor vervolgd zal worden.
Maar een paar dagen later blijkt dat een van de genoemde personen op aangehaalde sadistische wijze een handje geholpen werd om het tijdelijke met het eeuwige te verruilen. Kan de jarenlange vriendschap de achterdocht die hierdoor ontstaat overleven?
Dat Rudy Soetewey kan bogen op een jarenlange ervaring van spelen met taal, komt mooi tot uiting, want hij schetst het verhaal op luchtige en aangenaam weglezende wijze, en werkt het af door regelmatig gebruik te maken van subtiele woordspelingen.
Vrienden straalt zowat dezelfde sfeer uit als die van een toneelstuk: een quasilineaire verhaallijn, met een absoluut minimum aan personages, waarin vrijwel geen enkele scène wordt opgevoerd zonder de spilfiguur en waarbij de conversaties tussen de stereotiepe karakters bij momenten zorgen voor overdreven hoog oplaaiende emoties. Een uitgesproken negatief punt is dit niet, want de auteur weet met een geraffineerd geconstrueerde plot de lezer zonder probleem in die mate te intrigeren, dat deze wil verder lezen, hopend dat meer geheimpjes van het groepje acteurs aan het licht komen. Want het mag duidelijk zijn dat iedereen er een verborgen agenda op na houdt.
Vrienden laat zich profileren als de mannelijke tegenhanger van Saskia Noorts De eetclub en staat garant voor enkele uren pretentieloos leesplezier. Dit ondanks het feit dat de, weliswaar verrassende, ontknoping toch enige teleurstelling veroorzaakt bij de lezer, die zich op dat moment afvraagt waartoe alles wat vooraf ging eigenlijk diende.