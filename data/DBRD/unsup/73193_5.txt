Een verhaal over onvoorwaardelijke liefde.
Tsja, waar moet ik beginnen? “Onvoorwaardelijke liefde” bestaat dat eigenlijk wel?

Het boek “Een ongewoon huwelijk” gaat over Roy en Celestial en hun turbulente (liefdes)leven.
Wanneer Roy en Celestial hun eerste huwelijksjaar erop hebben zitten, worden ze op ruwe wijze van elkaar gescheiden. Roy wordt opgepakt voor iets waar hijzelf niets mee te maken heeft en komt in de gevangenis terecht. Een straf van 12 jaar wordt er boven zijn hoofd gehangen. Zal hun liefde voor elkaar groot genoeg zijn om dit samen te overleven?

Het verhaal speelt zich af in zowel Atlanta als Eloe maar ook in het Parson Correctional Center (PCC) in Lauderdale Woodyard. Atlanta is de plaats waar Roy en Celestial samen wonen en lief delen. Eloe is waar Roy is opgegroeid en waar zijn ouders wonen. Het PCC is de gevangenis waar Roy gevangen zit.

Het verhaal wordt verteld door brieven van persoon naar persoon, maar ook vanuit de verschillende personages. Dit zorgt ervoor dat elk hoofdstuk boeiend en fijn leesbaar is. Ikzelf heb het boek in, bijna, één adem gelezen. Waar het mij nooit is gaan vervelen, door het verhaal, maar ook door de manier van schrijven.

Deze roman heeft als hoofdthema “onvoorwaardelijke liefde” maar zit ook vol met meerdere emoties, zoals: woede, verdriet en kwelling. Je krijgt inzicht over wat ware liefde kan betekenen en wat echte vriendschap is, maar ook hoe het is om het vertrouwen in andere mensen te verliezen en om beschadigd te worden, juist door de mensen waar je veel om geeft.

Van Tayari Jones, de schrijfster van dit boek, had ik zelf nog nooit gehoord. Dit was dan ook het eerste boek die ik van haar heb gelezen. Ze heeft mij dan ook positief verrast, dus ik zou zeker meer van haar boeken willen lezen, zonder twijfel.

De taal in het boek is helder, het is grappig en aangrijpend en ik wilde het boek tijdens het lezen ook niet weg leggen. Door de manier van vertellen, in zowel de brieven als vanuit de personages, maakt dit boek anders dan anders. Ik raad het dan ook iedereen aan om dit boek te lezen, mijn exemplaar zal ik dan zeker ook doorgeven in mijn familie- en vriendenkring. Het enige minpunt voor mij was, dat het boek nog wel wat dikker had mogen zijn!

Stel je voor. Je geliefde wordt, ten onrechte, opgepakt en voor jaren in de gevangenis gegooid. Zal je trouw aan hem/haar blijven? Zullen jullie het volhouden om, na jaren gescheiden te zijn, erna samen de draad weer op te pakken, net als voorheen? Is houden van elkaar hetzelfde als bij elkaar blijven ondanks alles? Of is houden van juist loslaten?