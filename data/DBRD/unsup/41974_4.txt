Jacques Vriens, Niet thuis

Dit verhaal in deze tijd lezen. December, een warm huis, gezelligheid, veiligheid, geborgenheid. Velen vinden het normaal. Het zou gewoon moeten zijn. Voor iedereen. Vooral voor kinderen.

Het eerste wat je denkt als je het boek dichtslaat: oef - wat is het fijn als een kind een thuis heeft. Thuis wonen, het liefst bij eigen ouders. Helaas zijn er veel kinderen die om uiteenlopende, vaak schrijnende redenen geen thuissituatie hebben en dit niet kunnen.
Gelukkig zijn er betrokken mensen van Jeugdzorg en allerlei instanties die zo goed mogelijk een veilige, warme, passende plaats zoeken voor deze kinderen.
En dan moeten er door genomen besluiten bezuinigingsmaatregelen worden uitgevoerd, wat kan betekenen dat een gezinsvervangend huis zoals beschreven in dit boek gesloten moet worden. Wat doet dit met deze kinderen?

Jacques Vriens heeft over dit maatschappelijk onderwerp een spannend, ontroerend, vlot en makkelijk leesbaar boek geschreven. Zelfs met een vleug humor en een goed opgebouwde spanning. Het verhaal gaat over zeven kinderen van verschillende leeftijden die onder begeleiding in woongroep De Haven wonen. Gedoseerd wordt verteld welk verhaal ieder kind met zich meedraagt. Doordat Hannah een meisje van twaalf, de verteller, een gesprek hoort tussen de directeur en een begeleider over een dreigende sluiting, komt een plan in werking. Alle zeven laten zij door hun actie weten dat ze het niet eens zijn met dit besluit en samen willen blijven. Ondanks de onderlinge verschillen en irritaties, lukt het om dit plan werkelijk ten uitvoer te brengen. Kinderen kunnen zonder begeleiding van een volwassene, afspraken maken, regels opstellen en samenleven. Kinderen kunnen heel veel zelf, maar hebben de omarming nodig, kinderen moeten kind kunnen zijn. Ook die een flinke rugzak hebben mee te dragen.

De kinderen en ook de begeleiding worden met weinig woorden zodanig neergezet dat je hen voor je ziet met hun leuke kanten of hun onhebbelijkheden. Ofschoon sommige volwassenen zullen vinden dat er bepaalde punten discutabel zijn als zeven kinderen plots verdwijnen, het einde bijzonder is met media erbij en mogelijk wensvervullend, het onderwerp is duidelijk en goed beschreven vanuit een kind voor de doelgroep kinderen vanaf ong. 9/10 jaar.

Dit best zware, maar o zo belangrijke, onderwerp voor een kinderboek wordt goed afgerond met hoe het verdergaat met de kinderen van De Haven en een nawoord waarom Jacques Vriens dit boek heeft geschreven. Dit is voor kinderen zeer goed. Eén van zijn beste verhalen. Laten we hopen dat veel kinderen komend jaar ‘Wel thuis’ zullen zijn. Een aanrader. Ook om voor te lezen en/of te bespreken in de klas.