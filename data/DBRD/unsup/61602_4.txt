Charlie is heel speciaal. Hij is er een uit duizenden, zo niet miljoen. Hij is er een uit een Charliejoen! Charlie is een echt wonderkind. Hij is veel te vroeg geboren, maar overleefde het. Hij heeft daarmee alle kranten gehaald! Hij heeft wel last van astma en soms van zijn hart. En… hij beschikt over het talent om constant problemen te veroorzaken. Laat dat alleen niet zo handig zijn als je grote broer Martin een wegloopplan heeft bedacht.
Het verhaal Charlie en ik van Mark Lowery wordt vanuit het perspectief van Martin verteld. Door zijn ogen leer je Charlie kennen. Martin heeft besloten om weg te lopen van huis en om Charlie te ontvoeren. Martin wil met hem naar St. Bernards, de plek waar ze zo’n fijne vakantie hebben gehad. Maar waarom? Daarvoor moet je het boek lezen.   De roadtrip van de twee jongens is opgebouwd uit delen die allemaal dezelfde structuur hebben. Elk deel begint met een gedicht van Martin op lijntjespapier. Vervolgens wordt aangegeven op welk punt van het traject ze zich bevinden en hoeveel kilometer ze daarbij afleggen, waarna verteld wordt wat er in dat deel van de reis gebeurt. Dankzij de keuze voor deze opbouw leer je Martin ook kennen. Hoewel Martin het verhaal vertelt, is Charlie eigenlijk de hoofdpersoon. Dankzij Martins gedichten - die overigens uitstekend vertaald zijn door Sandra C. Hessels - en de manier waarop hij over Charlie vertelt, krijg je als lezer een idee wie Martin zelf is.
Martin komt over als een hele serieuze jongen, die op een bepaalde manier de zorg van zijn jongere broertje draagt. Dankzij de grappige acties van Charlie wordt het verhaal luchtiger en krijgt de lezer regelmatig een glimlach op het gezicht.
De vraag waarom Martin en Charlie zijn weggelopen, zorgt voor de spanning in het boek. Lowery weet dat heel goed op te bouwen en speelt daarbij met het tijdsperspectief. De hoofdstukken van de roadtrip worden afgewisseld met flashbacks naar de vakantie in St. Bernards. Daar zagen de jongens een dolfijn, waar vooral Charlie helemaal weg van is. Die dolfijn staat voor veel meer dan het dier an sich. Als metafoor staat dit dier symbool voor vrijheid, vrijheid die Charlie en Martin proberen te grijpen.
Mark Lowery is met zijn eerdere boeken al in de prijzen gevallen en Charlie en ik zou zomaar de volgende kunnen zijn.