Een boek dat zich op drie continenten afspeelt, namelijk in Azië, Afrika en Amerika, het is me nogal wat. Een boek dat veel stof tot nadenken geeft, een behoorlijke portie maatschappijkritiek, verweven in een ongemeen boeiende exotische thriller. Een boek waar je echt een paar dagen/avonden voor moet gaan zitten, want makkelijk is het niet altijd. Een boek dat wat mij betreft alles heeft waar een goede thriller over moet beschikken.

'Executie' dus. Het eerste naar het Nederlands vertaalde boek van de Japanner Kazuaki Takano. De man is naar verluidt scriptschrijver, zowel in Japan als in Hollywood, maar heeft ook verschillende romans en thrillers op zijn naam staan. 'Executie' is in Japan uitgeroepen tot thriller van het jaar, en zelfs zonder de concurrenten te kennen, lijkt mij dit helemaal terecht.

Een doorgedraaide, machtsgeile president van de Verenigde Staten, een jonge Japanse universiteitsstudent, een antropoloog, een aantal huurlingen en een jongetje met de naam Akili. Ziedaar slechts enkele van de personages die Takano in het leven heeft geroepen. Verschillende verhaallijnen zijn er in dit boek, aan de lezer om ze allemaal te ontdekken. Alles wordt heel geloofwaardig neergezet, het zou (bijna) zomaar echt kunnen gebeuren. En wat zo mooi is aan het boek, de lezer houdt er uiteindelijk een goed gevoel aan over.

Het getuigt van heel wat lef als je een boek als 'Executie' kunt schrijven. Gregory S. Burns als naam voor de Amerikaanse president om maar één ding te noemen. Heel wat (nauwelijks verholen) kritiek ook, of het nu om de oorlog in Irak gaat of om het menselijke ras. Petje af voor mensen die zo’n groots opgezet verhaal tot een goed einde weten te brengen, zonder zich onderweg te vergalopperen.

Spanning 4-5, Plot 5, Leesplezier 5, Schrijfstijl 5, Originaliteit 5, Psychologie 4-5