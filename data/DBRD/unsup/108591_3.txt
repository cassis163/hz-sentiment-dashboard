De flirt is het eerste deel van de trilogie Nachtschade, geschreven door Andrea Cremer. Het is niet alleen het eerste deel van de trilogie, maar ook het eerste boek van de schrijfster. Andrea Cremer woont in Manhattan en droomde er altijd van om schrijfster te worden. Maar het vergde heel wat tijd voor het haar lukte een echte roman uit te geven.
In de originele (Engelstalige) versie is de trilogie al kompleet, en kent enorm veel succes: Andrea Cremer mag zichzelf terecht een bestselling author noemen.
Tienermeisje zijn doorgaans bezig met het leven te ontdekken en de grenzen van hun vrijheid op te zoeken, met jongens en vriendinnen, en met rebelleren, studeren, verliefd worden Maar Calla niet. Zij wist al van jongs af aan wat haar bestemming is. Ze is een krijger, altijd te vinden voor oorlog en op haar 18de wordt ze de alfaleidster van de roedel, de nieuwe generatie wakerwolven. Ook weet ze al van jongs af dat ze voorbestemd is te trouwen met Ren, een alfamannetje. De Hoeders zorgen voor alles in haar leven, huisvesting, autos, opleiding, geld. Ze komt niets te kort. Maar één ding heeft ze niet, en dat is vrijheid. Wanneer ze op een dag een jongen van het leven redt, worden er gevoelens in haar wakker die ze nog nooit eerder heeft meegemaakt. Al snel beseft ze dat hij niet zomaar een normale mensenjongen is. Hij is niet zomaar in haar gemeenschap terechtgekomen. En stilaan komen er dingen aan het licht, die heel haar wereld, zoals zij die kende, op zijn kop zetten. En haar voor moeilijke keuzes zet, die de rest van haar leven bepalen.
De flirt is een goed boek en al zeker als je bedenkt dat dit de eerste roman is van de schrijfster. Het verhaal is vlot geschreven en leest aangenaam en gemakkelijk. Het heeft verrassende plotwendingen en is zeker en vast ook spannend. Je kan je helemaal vinden in het hoofdpersonage, ondanks het feit dat ze in een voor ons nieuwe en verwarrende wereld leeft. In het verhaal wordt Callas hele leven en haar beeld van de wereld overhoop gehaald, en dat gebeurt ook met jou als lezer. Want net als je denkt haar leefwereld door te hebben, blijkt het allemaal niet meer te kloppen. Minder aan het boek is wel dat het nogal traag van start gaat. Het had in het begin allemaal iets sneller mogen gaan, want de belangrijke gebeurtenissen verder in het boek gebeuren dan plots allemaal heel snel, terwijl daar net wel meer tijd over mocht gaan. Wat soms heel jammer is, omdat je daar soms doorheen leest voor je alles goed en wel beseft. Het boek eindigt op een enorme cliffhanger, wat toch wel jammer is, omdat het echt niet afgesloten is. Dit is normaal bij een trilogie, maar het had mogen afsluiten zoals een hoofdstuk. Afgerond, terwijl je toch nog benieuwd bent naar wat volgt. Nu lijkt het boek midden in de gebeurtenissen, het verhaal en de spanning te stoppen.
De flirt is zeker een aanrader voor de twilight-fans, want het boek gaat die richting uit. Weliswaar is de liefde hier minder overheersend, waardoor ook meer jongens dit boek zullen appreciëren. Het was erg aangenaam om te lezen, en het was snel uit. Het is een origineel verhaal dat je zeker vasthoudt. Maar een topper vind ik het niet. Een boek voor als je een fijne ontspanning wilt, want het neemt je mee in het verhaal en voor je het weet zit je aan het einde, hunkerend naar het volgende boek.