Een prentenboek over onvoorwaardelijke vriendschap.

Een heel bijzonder prentenboek! De omslag is in kleur, maar de inhoud is helemaal in zwart wit uitgevoerd met eenvoudige en treffende tekeningen. Het boekje is geschikt vanaf 4 jaar en is zelfs voor volwassenen ontroerend om te lezen.

Er was eens een boomâ€¦ En hij hield van een kleine jongen.' Zo begint dit bijzondere verhaal over de vriendschap tussen een boom en een jongetje. Het verhaal gaat over een klein jongetje, die van een boom houdt en de boom is daardoor heel gelukkig. De jongen klimt in de boom, eet zijn appels, speelt met de bladeren. Maar dan wordt de jongen ouder en komt niet zo vaak meer bij de boom, dat maakt de de boom verdrietig . Als de jongen weer komt, wil hij geld van de boom. De boom geeft hem dan appels om te verkopen. Daarna zijn het zijn takken voor een huis en tenslotte kapt de jongen, die intussen een man is geworden, de boom om en maakt er een boot van. Als de man oud is geworden keert hij terug naar de boom, en de boom , die alleen nog een stronk is , biedt hem een plaatsje aan om op te zitten. En de boom was gelukkig.

Toen ik het boek voor de eerste keer opensloeg dacht ik :"Hmmm wat moet ik hier van vinden". Weinig tekst en eenvoudige tekeningen. Toen ik verder in het verhaal kwam , merkte ik dat het mij ontroerde. Het verhaal gaat over onvoorwaardelijke vriendschap. Een boom die alles geeft wat hij heeft, terwijl de jongen alleen maar neemt en zijn eigen weg gaat, maar toch steeds terug keert bij zijn vriend de boom die weer voor hem klaar staat. Je kan alle kanten uit met dit verhaal. Het kan betrekking hebben op de natuur, ouder worden, geven en nemen in vriendschap etc. Een bijzonder verhaal, wel moeilijk om aan kleuters uit te leggen. Ze gaan wel mee in het verhaal en vinden de boom een beetje zielig. De tekeningen maken door hun eenvoud het verhaal extra bijzonder.