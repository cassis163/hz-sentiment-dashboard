‘Wat er ook gebeurt, ik kan er maar beter van genieten’, schrijft Eugène van Haaren in de proloog over zijn paniekaanval tijdens zijn zweeftocht tussen hemel en aarde; een kabelbaanrit in Duitsland. Van Haaren is journalist en werkte als persvoorlichter voor de Hersenstichting en Milieudefensie. Eerder schreef hij het boek: PR voor Dummies (2011) en Zakelijk Schrijven voor Dummies (2017).

In Spiritueel Bungeejumpen gaat hij op zoek naar de zin van het leven. Dit doet hij samen met Maik Tselepis, medium en helderziende. Samen met Maik worden gebeurtenissen op een luchtige en zeer begrijpelijke manier geanalyseerd. In 13 korte hoofdstukken verhaalt de auteur over zijn leven, bezoekt een ayahuesca-sessie, beoefent yoga en mindfulness en kijkt terug op de actualiteit en geschiedenis. Dit wordt gevolgd door een scherpe dialoog tussen de twee heren.

Bungeejumpen is: ‘aan een elastiek van grote hoogte naar beneden springen’, zoals achterin bij de woordenlijst te lezen valt. Bungeejumpen zou hier ook kunnen zijn: het heen en weer geslingerd worden tussen diverse onderwerpen van gesprek. Daar waar weinig sprake is van spiritualiteit vertaalt Maik het verhaal naar het spirituele, waar de auteur weer op inhaakt en over filosofeert. Zo bericht hij bijvoorbeeld dat wierook en kaarsen slecht voor de gezondheid zijn, wijst de lezer op de uitwassen van Sogyal Rinpoche ( tot 2017 directeur van de boeddhistische organisatie Rigpa en auteur van de bestseller Het Tibetaanse boek van leven en sterven) en wenst dat we dingen uit het verleden waar we spijt van hebben, alsnog kunnen goedmaken. Op dit laatste geeft Maik een geniaal antwoord: ‘het inzicht dat je anders had kunnen handelen, verandert jou nu alsnog ten goede’. Best geruststellend.

Met dit boekje laat van Haaren op een humoristische manier zien dat spiritualiteit in het alledaagse te vinden is. Hij brengt je met zijn verhaal dichter bij jezelf, omdat het over gewone, herkenbare dingen gaat. In het laatste hoofdstuk onthult hij de zin van het leven en deze is verrassend eenvoudig. Niet geheel onbelangrijk is dat het boek lekker in de hand ligt. De kaft is een blikvanger; het is origineel, de initialen van beide auteurs staan op de voetstappen, en het heeft reliëf. Geschikt voor de beginnende spiritualiteitzoeker en voor wie gewoon een verfrissend boek wil lezen.