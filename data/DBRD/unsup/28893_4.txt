Wanneer Albert, de man van Janine, wordt neergeschoten voor de club die zij samen runnen, kan ze niet vermoeden dat de moord op haar man wel eens te maken kan hebben met haar verleden. Albert heeft haar destijds gered uit de macht van een loverboy. Is deze loverboy na 17 jaar alsnog op wraak uit of....

Caleidoscoop is een dijk van een boek met een onderwerp dat al jaren helaas zeer actueel is. Na de moord op Albert is het verdriet van Janine en haar dochter Nicole bijna voelbaar. Soms schoten mij de tranen bijna in de ogen en dat heb ik niet snel. Het boek leest vlot met duidelijke niet al te lange zinnen en fijne korte hoofdstukken. Linda Jansma heeft een schrijfstijl die mij heel goed ligt. De karakters worden niet heel erg uitgediept maar genoeg voor de verloop van het verhaal. Je moet ook niet teveel willen, dan wordt het al snel saai en dan haak ik af. Het plot vond ik verrassend, hoewel je het eigenlijk ook wel aan had kunnen zien komen.

Caleidoscoop was het thrillerdebuut van Linda Jansma en voor mij ook het eerste boek dat ik van haar las. Inmiddels heeft zij al drie titels op haar naam en ook de volgende twee zullen zeker gelezen worden. Ik hoop dat haar vierde boek snel uitkomt.