Rechercheur Helen Grace zit in de gevangenis, in afwachting van haar rechtszaak. De vrouw in de cel naast haar wordt vermoord en verminkt aangetroffen. Dit is het begin van een vlot leesbaar en spannend verhaal.

‘Wie niet weg is’ is het zesde deel in de serie over Helen Grace, geschreven door M.J. Arlidge. Ook als je de vorige delen niet hebt gelezen, is het verhaal goed te volgen. De korte verwijzingen naar de gebeurtenissen in de vorige boeken zijn zeer duidelijk en goed geïntegreerd in het verhaal. De personages komen afwisselend aan bod in de zeer korte hoofdstukken, waardoor er veel vaart in het verhaal blijft zitten.

Toch verloopt alles enigszins vrij voorspelbaar. Verschillende verdachten komen aan bod om tenslotte af te sluiten met een verrassende dader. Een beetje een klassieke opzet voor een thriller, weinig origineel. Doordat de hoofdpersonages duidelijk worden neergezet, krijgt de lezer een zekere sympathie voor hen en wordt er uitgekeken naar een volgende deel!

Dit boek is voor een zeer breed publiek toegankelijk door de gemakkelijke schrijfstijl en de niet te ingewikkelde verhaallijn.

Met dank aan uitgeverij Meulenhoff Boekerij voor het recensie-exemplaar.