Nora Shaw wordt onverwachts uitgenodigd voor een vrijgezellenfeest van een vroegere vriendin, Clare, die ze 10 jaar niet meer gezien heeft. Nora twijfelt of ze moet gaan en raadpleegt haar vriendin Nina die tevens uitgenodigd is. De twee hebben aanvankelijk weinig zin, maar besluiten toch om aan de uitnodiging gehoor te geven.
Nora is heel nieuwsgierig waarom juist zij uitgenodigd is.
Ze reizen af naar een afgelegen huis diep in een bos waar bijna geen telefoonverkeer mogelijk is. De spanningen op het feest lopen hoog op en resulteert in een moord.
Als Nora bijkomt in het ziekenhuis kan ze zich de ware toedracht van het gebeuren niet meer herinneren. Door de ruit van draadglas in de deur ziet ze een politievrouw op een stoel zitten. Ze vraagt zich af of ze bewaakt wordt maar ze weet niet waarom.
Net voor ze de politievrouw om opheldering wil vragen vangt ze één zin op van een gesprek die ze met iemand anders voert.

‘Lieve hemel, ‘hoor ik iemand zeggen, ‘dus er is sprake van moord?’

Nora vraagt zich wanhopig af wie er dood is. Haar hart staat bijna stil, ze hoopt niet dat het Nina is. Niet de mooie, brutale, sterke Nina. Maar wie is het dan wel?
Vervolgens doet ze er alles aan om haar herinneringen terug te krijgen…


Ruth Ware zet met haar debuut een super spannende thriller neer. Een vrijgezellenfeestje wat uit de hand loopt en resulteert in een moord. Het boek begint met een spannend volksliedje.

‘In a dark, dark wood there was a dark, dark house
And in the dark, dark house there was a dark, dark room
And in the dark, dark room there was a dark, dark cupboard
And in the dark, dark cupboard there was… a skeleton’.

De proloog begint meteen al spannend met Nora die hijgend door een maanverlicht bos rent. Komt ze nog op tijd om de auto te stoppen?
In het eerste hoofdstuk ontwaakt Nora in het ziekenhuis. Stukje bij beetje neemt ze je mee in haar herinneringen die steeds duidelijker vormen aannemen. Wat is er die nacht gebeurd...wie is er vermoord en wie is de dader?
Ruth hanteert een prettige schrijfstijl wat vlot leest. Ze weet de lezer met gemak aan haar boek gekluisterd te houden door haar mooie verhaallijnen, het beeldend vertellen en het spetterende plot.
De auteur vertelt vanuit het hoofdpersonage ‘Nora’, die ze mooi en duidelijk heeft uitgediept net als de andere personages in het boek. Alle karakters zijn verschillend, daardoor zijn ze uniek en zeer herkenbaar.
Het verhaal heeft twee bijzonder zenuwslopende gebeurtenissen waarbij ik mijn adem inhield.
‘In een donker, donker bos’ is moeilijk weg te leggen, je wilt gewoon doorgaan met lezen om te weten wat er gebeurd is.


Mijn dank gaat uit naar Uitgeverij Luitingh-Sijthoff. Als winnaar van de Sterrenthriller-leesclub mocht ik dit boek voor hen lezen en de schrijfster ontmoeten.
Ik heb vanaf de eerste pagina genoten van dit prachtige debuut en ben heel benieuwd naar haar tweede boek.