Na al de lovende recensies van de Kerstmisaurus, kon ik niet meer om auteur Tom Fletcher heen. Al vanaf de aankondiging van De Knerpers, was mijn interesse gewekt en kon ik alleen maar hopen dat ik dat boek met die wondermooie cover aan een kritische beoordeling kon onderwerpen. Tom Fletcher kon met illustrator Shane Devries geen betere keuze gemaakt hebben. De tekeningen op de cover (en natuurlijk ook die in het boek) hebben zo’n hoog animatie- en knuffelgehalte dat niemand zomaar aan een boekhandel kan voorbijgaan, wanneer dit boek in de etalage schittert. Fletcher brengt met de Knerpers een wereld tot leven, waar ieder kind wel eens van droomt. Het is het soort verhaal dat niettegenstaande zijn originele insteek toch overbekend aanvoelt. Als volwassen lezer kon ik heel wat elementen uit mijn jeugd in het boek terugvinden. Een vleugje Freggles, een snuifje Home Alone en hele hoop cartoony uitstraling. Dit is een boek dat schreeuwt om een verfilming als animatieprent. Voor de jonge lezers bevat het plot net dat beetje griezelgehalte om voldoende spanning op te wekken, zonder ze echt angst aan te jagen. Alles blijft steeds op het niveau van “brave ondeugendheid” en is daarom toegankelijk voor zowat elke lezer ongeacht de leeftijd of genrevoorkeur. De schrijver brengt doorheen het boek niet alleen het verhaal van Lucy en de Knerpers maar gaat ook de interactie met de lezer en zelfs met zijn eigen hoofdpersonage niet uit de weg. Tussen de hoofdstukken in, neemt die zelfs af en toe de tijd om zijn publiek met een knipoog toe te spreken. De verborgen morele waarden die het verhaal rijk is, zoals vriendschap, respect, eenzaamheid enz, worden netjes in het geheel verwerkt en voeren nergens het hoge woord. Dit boek is wederom een voltreffer om aan het oeuvre van de jonge uitgeverij Billy Bones toe te voegen. Ben je nog op zoek naar het perfecte leesboek voor je jonge tiener, of wens je een humoristisch voorleesboek voor je pre-tiener, dan is dit boek verplichte kost. Tom Fletcher zet een foutloos jeugdboek neer dat mede dankzij de samenwerking met Devriese meer dan het maximale aantal sterren verdient.