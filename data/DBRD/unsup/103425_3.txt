Harry Hole is een Noorse politieman die naar Australië wordt gestuurd om daar te assisteren met het oplossen van de moord op zijn bekende landgenote Inger Holter. In Australië wordt Andrew Kensington zijn partner. Kensington is Aboriginal en Harry raakt al snel met hem bevriend.

Samen gaan ze op onderzoek uit en daardoor krijgt Harry, behalve de mooie, ook de duistere kanten van Sydney te zien. Daardoor komt hij nog wel eens in hachelijke situaties terecht, waar hij zich ternauwernood uit kan redden. Al dan niet met de hulp van Andrew.

In De vleermuisman wordt de cultuur van de Aboriginals uitgelicht. Daardoor is het boek misschien wel wat meer dan een thriller alleen. Toch zorgt dat eerste er mede voor dat het boek niet bol staat van de spanning. Ook de uitdieping van het personage Harry Hole werkt vertragend. Het is goed dat dit gedaan wordt, maar het is allemaal wat te langdradig.

Jo Nesbø heeft een prettige schrijfstijl waardoor het niet vervelend is het boek te lezen. Maar het grotendeels ontbreken van de spanning en het soms traag vorderende verhaal maken De vleermuisman niets meer dan een gemiddelde thriller. Dat dit boek na uitgifte tot beste misdaadroman van Scandinavië is uitgeroepen, is daarom des te merkwaardiger.