Een behoorlijk dik boek, wit, zwart op kaft, een beetje spookachtig. Witte bladzijden waarvan ieder hoofdstuk begint met een soort middeleeuwse letter, kalligrafie. Tussen de witte bladzijde zitten zwarte bladzijden met witte letters, korte stukjes mysterieuze tekst. Pas op het eind snap je deze stukjes en kan je ze ook makkelijk teruglezen.

Het boek vertelt het verhaal van Bastian, een echte student geneeskunde zoals je je dat voorstelt met een uilenbrilletje. Hij komt in contact met Sandra en gaat met haar mee naar een Middeleeuwse markt. Daar blijkt dat Sandra meedoet met zogenaamde rollenspellen. Ze spelen dan, met een groep vrienden, na, op een afgelegen terrein, dat ze in de Middeleeuwen zijn. Dit is inclusief kleding en zaken uit die tijd. Een bril past b.v. niet in die tijd net als mobiele telefoons, dingen van plastic enzovoort. Een aantal mensen organiseren dit en die hebben voor geval van nood een sateliet telefoon.

Bastian die Sandra wel erg leuk vindt mag mee met het eerst volgende spel en komt in een wereld terecht totaal onbekend en heel erg zwaar. Maar een paar dagen en dan is hij weer terug in de bewoonde wereld waar hij kan douchen en een warm bed heeft of toch niet? Heerst er echt een vloek? Waarom gebeuren er onverklaarbare dingen? Waarom verdwijnen mensen? Hoort dat bij het spel of toch niet. Waarom raken ze opgesloten? Heeft de ex van Iris hier ook nog een rol in?

Het boek is makkelijk en meeslepend geschreven. Je bent zelf ook in het bos en maakt ook alles mee en gelooft stiekem niet in een vloek, maar toch? Je wilt doorlezen niet stoppen. Echt een boek om te lezen als de regen tegen de ramen klettert en de donder raast en je bent alleen thuis. Ik kijk voortaan ook achterom in het donker. Gelukkig is het hier nooit echt zo donker als in een afgelegen bos.

Kortom, laat je meeslepen en meevoeren terug naar de Middeleeuwen! Ik kan het boek echt aanraden, wat mij betreft 4 sterren!