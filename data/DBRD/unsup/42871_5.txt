Spitsuur in Londen. Treinmachinist George, die geen last heeft van zijn claustrofobie zolang de trein maar kan blijven rijden, heeft die ochtend een bijzonder akelig telefoontje gekregen. Een telefoontje dat hem dwingt mee te werken met de kapers van zijn trein.
Al snel blijkt dat de kapers niet uit zijn op geld, maar dat hun motieven heel wat dieper liggen.
Max Kinnings heeft een verhaal neergezet dat alles in zich heeft: een bijzondere plot met veel verrassingen, karakters die  of ze nu goed of slecht zijn  echte mensen worden, een spanningsboog die de lezer onherroepelijk meevoert. Nét als je denkt dat je nu weet welke kant het verhaal op gaat, tovert Kinnings nog een complicatie uit zijn pen. Gelukkig wel zo dat het allemaal heel logisch is. Kinnings heeft duidelijk over elk detail goed nagedacht.
De kapers worden aangevoerd door Tommy Denning, die zich broeder Thomas noemt. Hij wordt vergezeld door zijn zuster, Belle, en dan nog door Simon, Varick en Alistair. Eén van hen is echter helemaal niet wie wij denken
Natuurlijk is de kaping van de trein direct het belangrijkste nieuws en behalve een grote politiemacht komt ook MI5 er bij kijken.
Dit boek leent zich uitstekend om verfilmd te worden. Het verhaal wordt verteld vanuit wisselende standpunten (Tommy, George, Ed) en de spanning wordt opgevoerd en opgevoerd zonder dat het gaat vervelen. Kinnings heeft ondanks al die spanning ook kans gezien de karakters goed uit te diepen en enkele bijzondere plotwendingen neer te zetten. Heel mooi is het feit dat George geen superheld wordt, maar steeds gewoon zichzelf blijft. Hij vindt echter in de loop van het verhaal wel bepaalde dingen in zichzelf waardoor hij op een andere manier met de situatie omgaat.
Het beroemdste verhaal over het kapen van een hele ondergrondse trein is natuurlijk The Taking of Pelham 123 uit 1974. Razend spannend, zeker voor die tijd. Claustrofobia doet er een schepje bovenop; Max Kinnings heeft een groot talent voor het neerzetten van een spannende plot, het uitwerken van de karakters en sfeertekening.
Aangezien men in Hollywood echter al besloten had om voornoemde film opnieuw te maken, vrees ik dat wij nog lang moeten wachten op een verfilming van dit boek. Tot die tijd zal je het als lezer moeten doen met je eigen fantasie. Kinnings draagt echter zoveel uitstekend geschreven verhaal aan, dat dat niet moeilijk zou moeten vallen.
Ik kijk eigenlijk nu al met spanning uit naar het volgende boek van Kinnings.