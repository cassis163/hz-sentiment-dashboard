In “onder sterren” volgen we Josefien. Als Josefien op een dag een brief krijgt van gravin Victoria, de tante van haar ex Jean, heeft ze nog geen idee hoezeer die haar leven zal veranderen. Victoria zoekt een beheerder voor haar luxe chalet in Zwitsersland. Aan haar neefje Jean, man van twaalf ambachten en dertien ongelukken, wil ze het niet toevertrouwen. Josefien, die met haar twee kinderen midden in het centrum van Amsterdam woont, droomt van rust en ruimte, en grijpt de kans, niet gehinderd door enige ervaring of voorkennis. Gaat het haar lukken om dit avontuur te laten slagen en een nieuw leven op te bouwen in een ander land?

Je leest het verhaal vanuit de gevoelige en iets wat onzekere Josefien. Ze heeft genoeg meegemaakt in haar leven en dat was zeker niet allemaal eenvoudig. Geen leven vol rozengeur en maneschijn. Ze is weg bij de liefde van haar leven, maar uit alles maak je op dat ze nog enorm veel liefde voor hem heeft zitten. Doordat je gedurende het verhaal leest wat Josefien voelt en denkt, kun je je goed in haar persoon en situatie inleven. De overstap naar Zwitserland verloopt ook alles behalve vlekkeloos. Je voelt haar twijfels. Daarnaast heeft ze eigenlijk amper ervaring in het runnen van een vijfsterren chalet en de dorpsgemeenschap is erg stug, waardoor inburgeren niet meevalt en het gezin maar moeizaam kan wennen. Toch heb je de hoop tijdens het lezen dat alles goed komt.

Het verhaal is mooi opgebouwd. Je begint in het heden, vervolgens komt er een terugblik naar het verleden. Daar wordt het verhaal vertelt van Josefien en Jean. Naar mijn mening had dit tussengedeelte wel ietsje minder langdradig mogen zijn. Vervolgens spring je weer terug naar het heden. Je waant je ondertussen echt in Zwitserland en in het chalet. De gasten stellen belachelijke, aparte en gekke eisen en Josefien komt regelmatig in spannende of grappige situaties terecht. Er komen best wel wat personages voorbij, maar eigenlijk maakt dat het verhaal juist compleet en in balans.

De schrijfstijl van Klaartje van Setten is luchtig, vol humor, ontroerend en ook zeker hier en daar meeslepend. Je leest het boek vrij snel uit en je vliegt echt door de pagina’s en hoofdstukken heen. De hoofdstukken waren vrij lang, normaal vind ik dat helemaal niet zo prettig, maar eigenlijk viel het bij dit boek amper op, wat een goed teken is. Het is een ideaal boek om lekker met een kop thee op de bank te lezen na een lange en drukke dag. Absoluut een aanrader voor de feelgood liefhebbers!