Wie heeft hem de laatste vijf jaar niet leren kennen ? Henning Juul, journalist van beroep, en diep ongelukkig sinds zijn zoontje Jonas omkwam in een brand en hij zelf zijn grote liefde Nora verloor. De zoektocht naar de brandstichter liep als een rode draad door de eerste vier delen van de serie. In ‘Doodsteek’ moet er voor het eerst geen andere zaak opgelost worden door Henning en zijn collega’s, maar staat alles in het teken van die ene vraag : Wat is er indertijd gebeurd, wie is verantwoordelijk voor het drama ?

Schijndood (2012)
Fantoompijn (2013)
Bloedmist (2014)
Familiewapen (2015)
Doodsteek (2016)

Tore Pulli, Rasmus Bjelland, Charlie Høisæther en de familie Hellberg, het zijn maar enkele van de namen die de lezer zich nog zal herinneren bij het lezen van dit boek. En de namen zijn talrijk, heel talrijk. Oppassen dus, want er zijn bijvoorbeeld ook nog een Roger Blystad, een Durim Redzepi, een Jeton Pocoli, een Mjønes, een Mørck en een Goofy. De verhoudingen tussen al die mensen zijn niet altijd meteen duidelijk, het is dus zaak om bij de les te blijven.

Vanzelfsprekend krijgt de lezer ook nog iets mee over de privé levens van Henning, Nora (zijn ex) en Trine (zijn zus), maar de meeste aandacht gaat toch naar Hennings speurtocht. En die is spannend, bij momenten ook zeer verrassend.

Na een ietwat teleurstellend vierde deel heeft Thomas Enger de puntjes weer op de i gezet. ‘Doodsteek’ is een mooi einde van een erg goede reeks die half Europa jarenlang in de ban wist te houden.

Leesplezier 5, Spanning 4 , Originaliteit 3, Schrijfstijl 4, Plot 3