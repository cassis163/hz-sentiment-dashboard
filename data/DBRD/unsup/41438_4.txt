Olivia (Liv) heeft een ernstig verkeersongeluk gehad en was bijna verdronken. Na een week in coma te hebben gelegen komt ze eindelijk bij. Maar ze kan zich niets herinneren. Ze denkt dat dit komt omdat ze een week in coma heeft gelegen maar al snel komt ze erachter dat ze geen week kwijt is maar een paar jaar. Al haar herinneringen van de afgelopen vier jaar zijn weg. Sommige mensen kent ze niet meer en zelfs haar vriendje Matt is een vreemde voor haar. Iedereen helpt haar om te proberen haar herinneringen terug te krijgen. Ze vertellen hoe ze altijd was, wat ze normaal altijd deed maar er komen geen herinneringen terug. Wat haar verteld wordt voelt voor Liv onecht. En wat ook zo vreemd is, is dat het lijkt alsof de jongen die haar gered heeft, Walker, haar ontwijkt. Houden ze iets voor haar achter? Is er iets wat ze absoluut niet mag weten?

De verborgen geschiedenis van ons begint met een heftige proloog die verhaalt over het ongeluk. Daarna start het verhaal met het bijkomen van Liv. Dit gaat moeizaam en is ze eenmaal goed bijgekomen vraagt ze zich af wat er is gebeurd. Haar wordt eerst alleen verteld dat ze een ongeluk heeft gehad. Als Liv zich realiseert dat ze alle herinneringen van de afgelopen vier jaar kwijt is voelt ze zich ontheemd. Ze is zichzelf kwijt. Ze weet niet meer wie ze is, wat ze leuk vindt, wat ze graag eet en ze weet ook niet meer dat ze een vriendje had. De manier waarop Kirby alles beschrijft laat een goede voorstelling maken en de gevoelens van Liv te begrijpen. Het laat beseffen hoe het is om herinneringen kwijt te zijn en wat dit met iemand doet. Daarnaast is er ook het gevoel van Liv dat er dingen niet kloppen. Dat er iets voor haar achter wordt gehouden, iets fundamenteels. De dingen die iedereen haar vertelt lijken niet bij haar te horen en dit maakt haar onzeker en zorgt voor frustaties.

‘Ik lees alles eindeloos opnieuw, kijk steeds weer naar de foto’s, maar het heeft geen zin. Zelfs met al deze informatie vlak voor mijn neus kan ik niet bij mezelf komen.’

De verborgen geschiedenis van ons verhaalt vanuit het perspectief van Liv, in de eerste persoon. Kirby weet dit personage zo neer te zetten dat je je goed in Liv kunt verplaatsen en met haar meeleeft. Tevens laat Kirby je regelmatig twijfelen over wat nu waar is en wat niet, net als het hoofdpersonage zelf. Door een verfijnde onderhuidse spanning in het verhaal te verweven en zo min mogelijk weg te geven blijft je als lezer nieuwsgierig en wil je als lezer net zo graag als Liv achter de waarheid komen. De fijne en toegangelijke verteltrant van Kirby trekt de lezer het verhaal in en alle ontwikkelingen houden gevangen tot aan de allerlaatste bladzijde. De waarheid blijft lang onduidelijk en laat dan ook verrassen, maar ook verwonderen dat mensen bewust de waarheid zo kunnen verdraaien en je vraagt je af waarom. De verborgen geschiedenis van ons is een young adult roman, maar voelde af en toe als een young adult thriller. Dit boek heeft alles in zich om de lezer te blijven boeien: een origineel verhaal, ontwikkelingen en situaties die vragen oproepen, een sympathiek hoofdpersonage en fijne onderhuidse spanning.