Als geen ander is het tweede young adult-boek van Una Lamarche, die naast schrijfster ook journalist en blogger is. Ondertussen heeft ze ook al een derde boek geschreven en als je maar niet genoeg zou krijgen van haar schrijfsels, dan kan je ook altijd haar komische essays lezen die ze bundelde in Unabrow. Naast haar gevoel voor humor heeft Una duidelijk ook een talent voor schrijven – wat de New York Times bevestigt met de woorden: ‘verbazingwekkend verleidelijk’.  

Als geen ander gaat over Devorah, een slim meisje dat is opgegroeid met een strenge Joodse (chassidische) opvoeding. Wanneer ze tijdens een storm vast komt te zitten in een lift met een jongen, verandert haar leven drastisch. Zowel Devorah als de jongen, Jaxon, voelen een klik en kunnen elkaar na dat ene moment niet meer loslaten. In het geheim proberen ze te contact te houden, ook al is dat voor Devorah verboden en riskeert ze haar hele manier van leven.  

Het boek begint met een verhaal dat Devorah al van kinds af aan te horen kreeg. Van alle verhalen die haar moeder haar vertelde, was dit haar favoriet, omdat het ging over vrijheid. Het is een mooie start, die je meer inzicht geeft in de persoonlijkheid van Devorah en dat kleine verhaaltje blijft belangrijk doorheen het hele boek. Al vanaf de eerste pagina’s merk je dat Devorah het moeilijk heeft met bepaalde regels van haar geloof. Terwijl zij in de hete wachtruimte van het ziekenhuis zit, omdat haar zus moet bevallen, kijkt ze jaloers naar de meisjes tegenover haar, die wel met blote benen mogen rondlopen. Zij mag dat niet.  

Una Lamarche introduceert het chassidische geloof op een subtiele, onbevooroordeelde en mooie manier. Ook al ken je weinig van deze godsdienst en zijn regels, langzaamaan begin je het te begrijpen. Lamarche verweeft de informatie over het geloof subtiel in het verhaal. Zo besef je meteen wat de impact is van de ontmoeting tussen Devorah en Jaxon in de lift.  

Als geen ander vertelt een liefdesverhaal van alle tijden. Het gaat over liefde over de grenzen van geloof, ras en cultuur heen. Lamarche bevestigt dat liefde universeel is. Wat het verhaal zo sterk maakt is de eindeloze relevantie. Dit verhaal is altijd al relevant geweest en zal nog lang relevant blijven. Via Devorah leer je een geheel andere cultuur niet alleen kennen, maar ook begrijpen. En dat is iets wat brandend actueel en erg belangrijk is vandaag de dag. Zo vaak zie je alleen de buitenkant van een cultuur, maar zie je niet wat er leeft.  

Het verhaal wordt verteld vanuit het oogpunt van Devorah én Jaxon. Die afwisseling van vertelperspectief is verfrissend, maar ook confronterend. Het standpunt van Jaxon verplicht je om te zien hoe jij soms een andere cultuur ziet en beleeft. Samen met hem bots je op regels en grenzen die vaak zinloos lijken, maar samen met hem leer je er ook mee om te gaan. Voor mensen binnen een geloofsgemeenschap geeft Jaxon weer hoe de ‘buitenwereld’ hen ervaart. Jaxon heeft een open blik en wil vooral proberen begrijpen.  

De relatie tussen Jaxon en Devorah is prachtig op zich, net als elke jonge liefde. En samen met hen beleef je dit fijne gevoel. Maar, door de culturele en raciale verschillen beleef je ook de moeilijkheden van deze relatie en samen met hen krijg je vele vragen. Devorah leert via Jaxon een andere wereld kennen en krijgt twijfels bij bepaalde aspecten van haar geloof. Zij heeft het moeilijk om haar ontdekkingen en gevoelens te plaatsen binnen de grenzen van haar wereld, die langzaam verlegd worden.  

Als geen ander is een must-read. Niet alleen omdat Una Lamarche een uitstekend schrijfster is en niet alleen omdat het boek een pageturner is dat je niet kan wegleggen, maar vooral omdat het een universeel verhaal is dat gaat over verschillende culturen. Als geen ander vertelt het verhaal van alle dagen en net daarom is het zo belangrijk om dit boek te lezen.