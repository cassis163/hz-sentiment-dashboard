Joyride en andere spannende verhalen is een bundeling van twaalf korte verhalen van René Appel. De verhalen zijn eerder verschenen en opnieuw bewerkt voor deze bundel. Het titelverhaal gaat over Gerard die een slippertje maakt met Angela op het strand. Deze buitenechtelijke escapade blijft echter niet zonder gevolgen. Niet omdat zijn vrouw erachter komt, maar omdat zijn geparkeerde auto betrokken blijkt bij een fataal ongeluk.
Met dit verhaal zet Appel de toon voor de overige verhalen in dit boek. Stuk voor stuk zijn het herkenbare en alledaagse situaties, met evenzo niet in het oog springende mensen. Rondom vrij banale situaties weet Appel een spannend verhaal op te bouwen. Kenmerkend voor zijn verhalen is dat je gedurende het verhaal de spanning voelt dat er iets gaat gebeuren, maar dat je vaak pas tegen het einde weet wat er daadwerkelijk gebeurt. Niet zelden geeft Appel de ontknoping pas in de laatste zinnen, soms zelfs in de allerlaatste zin. Ook typisch Appel: vaak vertelt hij niet letterlijk de clue van het verhaal, het plezier van de eindjes aan elkaar knopen laat hij niet zelden aan de lezer over. Hiervoor stuurt hij de lezer overigens wel in de juiste denkrichting, er is altijd maar één conclusie mogelijk.
Een ander typisch kenmerk van Appels manier van schrijven is dat niet zozeer de misdaad het hoofdingrediënt van het verhaal vormt, maar de psyche van de hoofdpersonages. Hij geeft je als het ware een kijkje in de hoofden van de belangrijkste personages. Je voelt van hen de chaos, ontevredenheid, wraakgevoelens, etc. feilloos aan. De thema’s in de verhalen van dit boek zijn al net zo divers. Om er een paar te noemen: wraak, onterechte beschuldigingen, jaloezie, liefde, haat en opvoeding. In het uitgebreide oeuvre van Appel is bijna nog geen thema onbesproken gebleven.
Met twaalf verhalen kunnen het niet alleen toppers zijn, maar het overgrote deel van de verhalen is subliem in opbouw en plot. Maar, het moet gezegd, de verhalen kunnen niet tippen aan zijn boeken. Vooropgesteld dat het knap is dat Appel in korte verhalen met weinig woorden een goed verhaal weet neer te zetten en de lezer de spanning laat voelen, lijken de verhalen te vroeg hun climax te bereiken. De plots worden beperkt uitgewerkt, terwijl er in veel verhalen genoeg zit om er in gepaste traagheid een bijna bloedstollende spanning mee op te bouwen.
Joyride en andere spannende verhalen is een geslaagde bundel met spannende verhalen van René Appel. De verhalen zijn stuk voor stuk representatief voor zijn schrijfstijl. De kracht van zijn plots wordt ietwat tekort gedaan door de beperkte omvang, maar onmiskenbaar geeft de meesterthrillerschrijver van Nederland weer een mooi visitekaartje af.