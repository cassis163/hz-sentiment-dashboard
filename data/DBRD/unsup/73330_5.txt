Mijn eerste kennismaking met McDermid en dus ook met Tony Hill en Carol Jordan, is meer dan goed bevallen.

Wanneer Carol Jordan in haar nieuwe functie als hoofdinspecteur te maken krijgt met een aantal gruwelijke moorden op prostituees lijkt het erop dat ze een paar jaar geleden de verkeerde hebben opgepakt, toen er prostituees op dezelfde manier werden vermoord. Toch was toen de zaak waterdicht. Men denkt aan een copycat maar daarvoor zijn de overeenkomsten te identiek. Ook Tony Hill kan haar en haar team niet verder helpen. Uiteindelijk wordt zij onder druk gezet om een undercoveroperatie op touw te zetten.

Dan heeft ze ook nog een coldcase van twee verdwenen jongens onder haar verantwoordelijkheid. Een zeer beangstigende zaak waarbij het erop lijkt dat beide jongens door dezelfde persoon zijn ontvoerd. Dan wordt er een foto van een van de jongens gevonden waaruit blijkt dat hun grootste angst -kinderporno- waarheid is geworden.

In beide zaken gaat men tot het uiterste en uiteindelijk is er ook in beide zaken een doorbraak, maar de prijs daarvoor is hoger dan Carol en Tony ooit hadden kunnen vermoeden.

Je wordt het boek in gezogen en het laat je pas los wanneer het uit is en je het boek met een zucht dichtklapt. De spanning is bijna voortdurend aanwezig, ook op de momenten waarop je al weet wie de dader is.

Het was duidelijk dat er een doorgaande verhaallijn in de delen zit, maar echt storend is het niet wanneer je de voorgaande delen niet gelezen hebt. Toch zal ik dat alsnog gaan doen want deze kennismaking wil ik voortzetten!