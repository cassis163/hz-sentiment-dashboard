Schrijfprojecten hebben vaak een wisselend succes, maar af en toe komt daar ook een schrijfsel uit dat terecht zijn weg vindt naar het reguliere uitgavecircuit. In 2013 nam Taran Matharu deel aan NaNoWriMo en plaatste zijn eerste hersenspinsels rond de reeks Summoner online. Dankzij de daaropvolgende dagelijkse updates op Wattpad, wist hij al gauw een schare van 3 miljoen fans aan zijn verhalen te binden. En we kunnen zo een aanhang toch geen ongelijk geven?

De Nieuweling is als eerste deel in de reeks rond de Summoner een zorgvuldig uitgekiende introductie tot het universum waarin hoofdpersonage Fletcher en de zijnen hun avonturen beleven. De lezer wordt van begin tot einde bij de hand genomen en ingewijd in de achtergrond bij de gebeurtenissen. Niettegenstaande heel wat mysteries rond zijn afkomst nog verdoken blijven, heb je als lezer nergens het gevoel een stuk van de puzzel te missen, omdat je samen met de protagonist de verhaallijn beleeft.

De personages worden met een sterk uitgebouwde diepgang ten tonele gevoerd en hebben elk hun bijzonderheden die het verhaal zo leuk maken. De verhaallijn zelf bevat voor elke lezer wat. Zo krijgen we een mix van politieke intriges, spannende actiesequenties, mysterieuze fantasie-elementen met bijhorende wezens en een sterk staaltje worldbuilding. Niettegenstaande de eigenlijke doelgroep zich vooral op YA toespitst, zal elke fantasyliefhebber met deze Nieuweling zijn of haar hart kunnen ophalen. En gezien de eerste telg in deze reeks eindigt met een cliffhanger van formaat, hoeft niemand nog overtuigd te worden om het tweede boek snel ter hand te nemen.

Taran Matharu weet als geen ander een spanningsboog op te bouwen en bekoort jong en oud met dit ijzersterk verhaal. Zelfs wanneer we dit boek onder de microscoop leggen, kunnen we hoegenaamd geen fouten of tekorten vaststellen. De Nieuweling maakt met volle overtuiging het label waar : Dit is het beste wat YA te bieden heeft.