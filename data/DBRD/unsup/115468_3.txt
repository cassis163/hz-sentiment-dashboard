Het zijn bekende namen want iedereen weet wie Sacha de Boer en Jacob-Jan Boerma zijn. De eerste kennen we als presentatrice van het NOS-journaal die van haar passie fotograferen haar beroep maakte en Jacob-Jan Boerma is de chefkok van het driesterrenrestaurant "de Leest" in Vaassen. Sacha mag ook graag in de keuken staan en hun vriendschap heeft geresulteerd in een aantal prachtige kookboeken.

Less is more is inmiddels het derde kook- en kijkboek van Sacha de Boer en Jacob-Jan Boerma en wederom een boek waar je niet in uitgekeken raakt. Na het eerste boek Down to earth met daarin recepten rond de smaken fris, mals, zilt, aards en zoet en het tweede boek Back to basicswaarin gezonde maar vooral eenvoudige recepten aan bod kwamen is er nu Less is more. Daarin staan recepten rond de bovengenoemde smaken maar nu met als ondertitel “lekkere recepten met minder dan 8 ingrediënten”.De titel Less is more slaat op het feit dat er in dit boek met minder vlees en meer groente gekookt wordt. Overigens gaat Jacob-Jan er wel vanuit dat je de nodige basisingrediënten in je keukenkastje hebt staan.

Zoals te verwachten was heeft Sacha de Boer met haar camera ook van dit boek weer een uitermate plezierig kijkboek gemaakt. Schitterende foto’s in kleur en zwart/wit. Een aantal recepten lijkt (en is) heel simpel maar als je de bijbehorende foto ziet dan dringt het pas goed door hoe mooi en bijzonder zo’n simpel gerecht kan zijn.

Zalm met kerrie gemberlak

20 g roomboter
Kerriepoeder
4 el gembersiroop
Stukje geschilde verse gember
Citroenrasp
1 el sushi-azijn
4 stukken zalmfilet met huid à 120 g
Olijfolie om in te bakken
Fijne rasp en keukenkwastje

Verwarm de oven voor op 190 ˚C
Smelt de boter op zeer laag vuur. Voeg 1 flinke mespunt kerriepoeder toe en vervolgens de gembersiroop. Kook het mengsel op zeer laag vuur in tot stroopdikte. Dit duurt ongeveer 5 minuten. Let op dat het geen karamel wordt. Haal de pan van het vuur en rasp er 1 kleine eetlepel verse gember boven. Roer de gember erdoorheen. Voeg een beetje citroenrasp en de sushi-azijn toe. Laat de kerrie-gemberlak afkoelen.
Kruid de zalm aan beide kanten met versgemalen peper en fijn zeezout. Bak deze eerst in een scheutje olijfolie op de graatkant goudbruin en krokant. Draai de zalm om en bestrooi licht met kerriepoeder en wrijf dit uit over de filets met het keukenkwastje. Bestrijk de filets daarna met de kerrie-gemberlak. Doe de zalmfilets, als beide kanten mooi bruin zijn, over in een ovenschaal en schuif ze nog 4 minuten in de oven. Laat de zalm even rusten voor je hem serveert.

Een fijn en goed maakbaar gerecht. Het woord simpel is al eerder gevallen en dat is aan de ene kant de kracht van dit boek maar aan de andere kant eigenlijk juist weer niet. Een omelet met kerstomaatjes of kabeljauw met mosterd-kruidenkorst uit de oven en bijvoorbeeld het recept hierboven zijn ook voor de minder handige hobbykok prima te maken. Dat geldt voor meer recepten en de wat meer ervaren hobbykok zal hier en daar wellicht een recept overslaan en denken, dat had ik zelf ook wel kunnen verzinnen.

Het lijkt wel alsof de opmaak van de gerechten en de foto’s eigenlijk het allerbelangrijkste zijn in dit boek. Alles ziet er ontzettend mooi uit en de recepten en foto’s zijn heel inspirerend maar de uitdaging zit hem in het opmaken van de borden en wat minder in het koken zelf. De wat minder geroutineerde hobbykok zal tevreden zijn met dit boek maar daar tegenover staat dat de wat ingewikkelder recepten dan wellicht weer iets te hoog gegrepen zijn. Wie de eerste twee boeken heeft zal dit derde boek er zeker bij willen hebben.