door Rik van Boeckel voor Cultuurpodium.nl

De Nederlandse tromboniste May Peters woont al jaren op Puerto Rico, geeft les op het conservatorium van de hoofdstad San Juan en speelt met musici van het eiland, niet alleen salsa maar ook traditionele stijlen als bomba en plena. In haar 2e boek Poco a Poco neemt ze je als lezer mee over het Caribische eiland, op de fiets, in de auto en het is net alsof je met haar mee reist. Overal wordt ze uitgenodigd om mee te spelen. Omdat ze speelde in orkesten van legendarische Puertoricaanse musici is ze bekend op het eiland.

Ze beschrijft vol verve de levendige Puertoricaanse muziekwereld maar ook de eilandbewoners met hun gemengde Indiaanse, Europese en Afrikaanse afkomst. De mentaliteit van de Puertoricanen doet haar aan die van Limburgers denken. May komt uit Limburg en voelt zich dan ook helemaal thuis op Puerto Rico. Al is de muziek natuurlijk anders en die sijpelt als het ware tussen de zinnen door. In het laatste hoofdstuk zoekt ze een foto van de componiste Zulma Angélica. Zij is een van de vrouwelijke componisten van Puerto Rico aan wie May een bijzonder eerbetoon brengt met haar cd-project ' Tributo de tambor y trombón en clave de mujer boricua'. Ze ontmoet Zulma's nicht, ziet dat als een wonder alsof het voorbestemd is. Het boek gaat niet alleen over haar muzikale maar ook over haar persoonlijke groei. Het is in die zin meer dan een muzikaal reisboek. De passie waarmee May haar muzikale, persoonlijke en spirituele ervaringen op Puerto Rico beschrijft sleept je als lezer mee in alles wat zij op het Caribische eiland meemaakt. Een aanrader dus voor wie van (Latijns Amerikaanse) muziek en reizen houdt.