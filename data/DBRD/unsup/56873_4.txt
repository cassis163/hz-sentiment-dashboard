Tweestrijd is het eerste deel van de serie ‘WitchWorld’ van auteur Ton Theunis. Naast auteur van deze serie is Theunis ook algemeen directeur van een nieuw themapark, dat de dezelfde naam als zijn serie draagt. De attracties in het park zullen gebaseerd zijn op de avonturen in Tweestrijd en haar vervolg.  

Elaine van Berlichem is zestien jaar als ze door haar ouders naar een nabij klooster wordt gestuurd. De bedoeling is dat ze daar leert lezen en schrijven. Elaine ziet dit totaal niet zitten en verwacht dat het er hartstikke saai is. Haar verwachtingen lijken alleen niet uit te komen. Er doen allerlei enge verhalen de ronde, bijvoorbeeld over de Blauwe Kula. Wie of wat is zij en wat moet ze van Elaine? De beroemde monnik Bonifacius maakt jacht op haar, maar keert niet meer terug van zijn tocht. Elaine stuurt het leger van haar vader om hem te zoeken, maar als ook zij niet terug verschijnen, maakt Elaine zich grote zorgen en betreedt tegen alle waarschuwingen in het donkere bos.  

Aan het begin van het boek lijkt het verhaal van Tweestrijd maar weinig weg te hebben van het genre waarmee het boek wordt aangeprijsd. Het fantasy-genre komt namelijk pas tot haar recht wanneer Elaine het bos binnentreedt, op zoek naar de vrouwe. Daarvoor heeft het boek meer weg van een legende. In dat opzicht is dit verhaal vergelijkbaar met het beroemde boek De brief van de koning van Tonke Dragt. In beide gevallen gaat het om een queeste; een zoektocht. Deze zoektocht gaat bovendien in beide boeken gepaard met ridders en oude wijsheden. Ook spelen beide verhalen zich rondom het thema vriendschap af. Zelfs de namen van de personages hebben wat weg van elkaar; Toerio om Tiuri. Qua verhaallijn is Tweestrijd prima te vergelijken met De brief voor de koning en doet er daarin zeker niet voor onder. Het boek van Dragt is echter wel beter uitgewerkt. Tweestrijd bevat daarvoor net te veel kleine details die niet kloppen. Denk aan wisselende spellingen van het paard van Elaine; Ulefel dan wel Ulevel, een laatste brandende toorts die even later toch niet de laatste toorts bleek te zijn en Elaine die meerdere handen heeft. Ze kan in een hand een toorts vasthouden, de andere om de trol heen slaan en ook nog aan de teugels van het paard rukken.   

Wanneer Elaine op zoek gaat naar haar vader en dus het bos ingaat, treedt ze als het ware een secundaire wereld binnen. Theunis voldoet daarmee aan een van de belangrijkste fantasy-genrekenmerken die in de literatuurwetenschap wordt gehanteerd. Binnen dit genre bestaan twee werelden naast elkaar en de hoofdpersoon is in staat om tussen deze twee werelden te schakelen. De hoofdpersoon krijgt daar vaak hulp bij en dat is ook in Tweestrijd het geval. Tweestrijd wordt door de uitgever vergeleken met onder andere ‘Harry Potter’. Als lezer moet je echter niet uitgaan van dit type fantasy, want je komt dan zeer waarschijnlijk bedrogen uit. Dat maakt Tweestrijd als een opzichzelfstaand boek zeker niet minder slecht. Integendeel, het boek is spannend, onverwacht en weet de fijne kenmerken van meerdere genres bij elkaar te combineren. Dat maakt het tot een mooi eerste deel van de ‘WitchWorld’-serie!