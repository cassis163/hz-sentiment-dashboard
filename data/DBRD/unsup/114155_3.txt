Op de vraag wat Chris Ryan, Andy McNab en Brad Taylor met elkaar gemeen hebben zal niet iedereen direct kunnen antwoorden. Wat dieper zoekwerk leert dat Ryan en McNab allebei een militair verleden hebben bij de Engelse SAS, en dat Taylor een soortgelijk verleden heeft bij het Amerikaanse leger (Delta Force en Special Force). Deze drie auteurs hebben verder ook gemeen dat ze hun militaire ervaringen als basis nemen voor hun verhalen. Ryan en McNab hebben al meerdere titels op hun naam staan, voor Brad Taylor is Hard tegen hard zijn debuut.
Pike Logan is commandant van een speciale militaire eenheid die opereert onder de naam Taskforce. Kolonel Kurt Hale heeft deze elitegroep drie jaar eerder opgericht als 'project Prometheus', op verzoek van de Amerikaanse president Payton Warren; hij valt direct ook onder diens commando.
Pike belooft zijn vrouw Heather, dat hij zijn laatste missie in Georgië gaat afronden om daarna meer tijd met haar en zijn 6-jarig dochtertje Angie door te brengen. Tijdens uitvoering van deze laatste opdracht, ontvangt hij het bericht dat zijn vrouw en dochtertje op gruwelijke wijze zijn omgebracht. Pike's wereld stort volledig in. Daarna is hij niet meer te handhaven. Hij krijgt ontslag en verdwijnt in de anonimiteit.
Tijdens een avondje stappen zorgt Jennifer Cahill dat een vechtpartijtje niet verder uit de hand loopt. Ze neemt het slachtoffer mee en verzorgt zijn verwondingen. Die stelt zich voor als Pike Logan. Wanneer Jennifer bericht ontvangt dat haar oom, een bekende archeoloog die al jaren op zoek is naar een verborgen tempel, is ontvoerd, besluiten zij en Pike hem te gaan zoeken.
Brad Taylor is door zijn vorige militaire leven getekend door de ontelbare ervaringen waarbij veel van zijn collegas en vrienden het leven lieten. Een leven waarin het aankomt op overleven. Die sfeer tekent en kleurt het hele verhaal.
Met gevoel voor de sociale aspecten aan het thuisfront, laat hij in Hard tegen hard de zinloze moordpartij als zwaarwegend argument door het verhaal zweven. Dit geeft een extra dimensie en trekt een grote wissel op de ontwikkeling van Pike Logan, een naam die overigens synoniem staat voor veel oud collegas van Taylor. Hij weet dit element te koppelen aan de actualiteit van dit moment, de dreigingen die vanuit de moslimwereld over veel landen wordt uitgestrooid. Toch moet Taylor soms wat clichés toepassen als zijn verhaallijn af en toe uit de bocht dreigt te vliegen. Ze vallen de attente lezer wel op maar storen in het geheel niet.
Uiteraard komt tenslotte de vraag of Hard tegen hard het zoveelste voorspelbare verhaal is van ex-militairen, omgeven met veel kruitgeur, stoere mannen en talloze doden. En deels is het dat ook. Maar de sociale kant die door Taylor is toegevoegd in de vorm van het gebeuren rond zijn vrouw en dochtertje en de toevoeging van een vrouw aan zijn zijde, geven het toch wat extra's. Niet alleen kogels en dode lichamen maar ook romantiek, tragiek en politiek zijn de pijlers waarop hij het verhaal heeft gebouwd.