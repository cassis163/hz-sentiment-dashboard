Judith Visser debuteert als thrillerauteur met de knappe literaire roman 'In seizoenen'. En er mogen nog wel meer boeken van haar hand volgen in dit genre. In elk hoofdstuk toont Visser zich namelijk een schrijfster die meesterlijk vanuit twee perspectieven vertelt. Daarbij heeft ze een roman gemaakt die alles heeft: spanning, stijl, empathie, plot, emotie. En vooral: een verhaal dat iedereen weet te raken.
Thrillerauteur Judith Visser bewijst met ‘In seizoenen’ dat ze van meerdere markten thuis is. Niet alleen haar psychologische thrillers vinden gretig aftrek, ook deze roman zal haar lezers weten bekoren. Het is een aangrijpend verhaal over David en zijn moeder Annabel, die ongeneeslijk ziek wordt. De jonge vrouw die nog midden in het levens staat, klampt zich met beide handen vast aan alle mogelijke overlevingskansen die haar aangeboden worden. Daarbij vecht Annabel niet alleen voor haar eigen leven, maar indirect ook voor dat van haar zoon, door hem op deze manier zo lang mogelijk te behoeden voor het onvermijdelijke slechte nieuws. Dat de auteur ontzettend goed weet te verwoorden hoe iemand zich voelt die weet dat zijn dagen geteld zijn, maakt daarbij diepe indruk.
Hoewel dit schrijfwerk niet als thriller te boek staat maar als literaire roman, weet Visser middels diverse verhaallijnen evengoed spanning in het verhaal in te bouwen. Zo maken flashbacks van Annabel naar een vroegere zomervakantie dit boek tot een echte pageturner, evenals een verhaallijn waarin zoon David een obsessie blijkt te hebben voor Penny, zijn vriendinnetje van vroeger, waarbij hij tevens geobsedeerd raakt door een jong meisje dat veel gelijkenissen vertoont met Penny. Daarbij heeft Visser een prettige schrijfstijl waarbij korte zinnen en snelle dialogen precies de sfeer van dat moment weergeven. Het gebruik van bijzondere, levensechte personages maakt dat dit een meeslepend verhaal is.