Het tweede boek ‘Verlossing’ in de ‘Bloedwetten’ serie van Sophia Drenth ontving ik alweer een tijd geleden om te lezen en te recenseren. Nu kwam ik er na het eerste deel ‘Vonnis’ al achter dat het boeken zijn waarvoor je de tijd moet nemen. Je gaat er voor zitten, dompelt je onder in een compleet nieuwe wereld en vergeet alles om je heen. Dit is natuurlijk de sleutel tot een goede fantasy en juist dit zorgt ervoor dat het één van mijn favorieten genres behelst.

Het tweede deel begint enige tijd verder waar het eerste deel geëindigd is. De bloeddrinkende Ath’vacii zijn niet meer de grootste bedreiging voor het gewone volk. De Neerlanders hebben nu een eigen verslaving ontwikkeld en worden high op pulver, wat gemaakt is van het bloed van de Ath’vacii. Oftewel de omgekeerde wereld dus. Roan wordt geconfronteerd met de monsters uit zijn recente verleden die nu ineens wel worden toegelaten in zijn stad en min of meer bewonderd worden. Wat kan hij nog doen om zijn geliefde te redden, de politiek wakker te schudden, de mensen bewust te laten worden van het gevaar en zijn inmiddels eigen soort te accepteren? Of is alles verloren en glijd hij voor altijd af in een duisternis die hemzelf zeker niet vreemd is?

Net als met het eerste deel had ik ook met dit tweede deel in de eerste instantie moeite om de gelaagdheid te bevatten. Het verhaal greep me en stootte mij weer af, toch overwon elke keer weer de drang om door te willen lezen. De personages komen tot leven, met hen leef je mee en door hen ervaar je de wereld waarin zij leven als realistisch. Ga je nadenken over de keuzes die jij zou maken tijdens bepaalde omstandigheden en in bepaalde situaties. Zoals ik in mijn recensie over het eerste deel al schreef is de schrijfstijl van Sophia zo treffend voor de personages en de hiërarchische tijd waarin zij leven. Het is klassiek te noemen qua bewoording maar absoluut niet storend en passend bij het karakter van het boek ansich. De beeldvorming tijdens het lezen was bij mij daardoor ook rijkelijk aanwezig en liet mij genieten van een origineel op zichzelf staand fantasy verhaal.

Ik geef dit boek 4 sterren.

Spanning: 8
Plot: 7
Leesplezier: 7
Schrijfstijl: 8
Originaliteit: 9
Psychologie: 7