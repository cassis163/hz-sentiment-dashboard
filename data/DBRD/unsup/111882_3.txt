maar gaandeweg het boek wordt de stijl beter en is de potentie van Van Rijn duidelijk voelbaar. ,In Last minute draait het om Susan Waterberg, een vrouw met een verleden dat ze met veel pijn en moeite achter zich heeft gelaten. Aan haar onbezorgde, gelukkige leventje dat ze nu leidt met haar man Hugo en hun driejarig zoontje Stijn komt in een klap een eind wanneer ze haar ex-vriend tegen het lijf loopt in Hurghada, het duikersparadijs in Egypte waarheen ze een lastminutereis geboekt heeft om met haar man hun vijfjarig huwelijk te vieren, hun eerste vakantie zonder Stijn. De romantische en onbezorgde reis verandert weldra in een hel voor Susan, want deze ex heeft namelijk nog een appeltje met haar te schillen.
Terwijl Susan naarstig probeert de donkere geheimen uit haar verleden verborgen te houden voor haar man, draait ze zich in onmogelijke bochten. De paniek slaat pas echt toe als haar duidelijk wordt gemaakt dat ook hun zoontje, thuis bij opa en oma, niet veilig is. En dan maakt Susan een reusachtige inschattingsfout die ervoor zorgt dat haar leven nooit meer hetzelfde zal zijn...
Door de titel en de synopsis zou je zomaar kunnen denken dat we hier te maken hebben met de nieuwe zomerthriller van Suzanne Vermeer. Maar nee, we hebben hier het debuut in handen van de 37-jarige Linda van Rijn. Volgens het persbericht bij het boek is de auteur en reisfreak zelf een grote fan van het 'vakantiegenre' waarin Suzanne Vermeer zich heeft gespecialiseerd. Vermeers bestseller Cruise inspireerde Van Rijn om zelf ook thrillers te gaan schrijven.
Dat de uitgeverij gelooft in het concept van Van Rijn blijkt wel uit de startoplage van maar liefst 10.000 exemplaren, en de aankondiging van een tweede thriller eind dit jaar. Hoewel de schrijfstijl, vooral in het begin, nog wat "hoekig" overkomt, heeft Van Rijn een behoorlijk debuut neergezet. Het verhaal is spannend en - nog beter - het verslapt nergens echt. Door de vaart, de onderhuidse spanning, maar ook door de menselijke keuzes van de hoofdpersoon blijf je 'hooked' aan dit boek. Oké, stilistisch is het misschien niet uitmuntend, maar gaandeweg het boek wordt de stijl beter en is de potentie van Van Rijn duidelijk voelbaar. Als debuut scoort Last minute dan ook een dikke voldoende.
De toekomst zal uitwijzen of de succesformule van Suzanne Vermeer zomaar te kopiëren valt. Uitgeverij Marmer volgt in ieder geval naadloos de aanpak van Vermeers uitgever A.W. Bruna door dit jaar ook nog een winterthriller van Van Rijn uit te brengen, getiteld Piste Gesperrt. Wij zullen deze veelbelovende debutante in de gaten houden!