Ik moet eerlijk toegeven dat ik dit boek ontzettend graag wilde lezen, maar het ook heb uitgesteld om twee tegenstrijdige redenen; omdat ik bang was dat het zou tegenvallen (door de scriptvorm) én omdat ik niet wilde dat de terugkeer naar die heerlijke wereld van Harry Potter er alweer op zou zitten…

Ik was dus huiverig om dit boek in toneelvorm te lezen en ik moet zeggen dat het ook wel eventjes wennen was. Gelukkig vloog ik, eenmaal gewend, als vanouds door het verhaal heen. Erg leuk dat het lettertype hetzelfde is als in de rest van de Harry Potter serie, ook dat liet het voelen als terugkeren naar iets vertrouwds.

Want wat was het fijn om weer even terug te zijn in de magische wereld van Harry Potter! Al ging het nu om een volwassen versie van Harry en met name om zijn zoon Albus Severus Potter. De band tussen Harry en Albus is niet heel goed. Albus voelt zich tekortschieten en niet waardig om de zoon te zijn van dé Harry Potter. Hij komt bijvoorbeeld niet in Griffoendor maar in Zwadderich en is beste vrienden met Scorpius, de zoon van Draco Malfidus. De spanning in het verhaal begint als Albus samen met Scorpius iets uit het verleden van zijn vader wil rechtzetten. Maar rommelen met de tijd is nooit een goed idee…
(meer vertel ik niet over de inhoud, ik wil niet spoileren!)

Door de manier waarop dit boek geschreven is, in scriptvorm, kwam het verhaal niet helemaal tot leven voor me, ik kon me minder goed onderdompelen in het verhaal en zag het minder goed voor me dan bij de vorige boeken. Hetzelfde geldt voor de personages, die waren toch wat minder levendig. Dus helemaal happy ben ik er niet mee.

Maar ik heb het boek wel in één ruk uitgelezen, want het verhaal is weer geweldig spannend. Een écht Harry Potter-verhaal. En wat was het leuk om al die oude bekenden weer tegen te komen. Het voelde echt als een warm bad…
Dus: teleurgesteld? Nee! Ik ben allang blij dat we weer hebben mogen proeven aan die magische wereld. Maar: de vorm van het verhaal was niet helemaal mijn smaak. Ik hoop met heel mijn hart dat er een verfilming van komt, zodat ik me wel weer 100% kan onderdompelen in de magische wereld van Harry Potter!