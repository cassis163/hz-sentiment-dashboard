Bernard Minier (1960) is een Franse auteur die opgroeide in de Pyreneeën. Hij werkte jarenlang als douanebeambte, maar droomde van een bestaan als schrijver. Zijn debuut ‘Een kille rilling’ (2014) werd wereldwijd zeer lovend ontvangen door de pers en verfilmd voor Netflix. In 2015 volgde zijn tweede thriller ‘Huivering’, gevolgd door ‘Verduistering’ (2016) en ‘Schemering’ (2017). ‘Weerzin’ (2019) is het vijfde deel in deze serie met verreweg het bekendste personage van Minier, politieman Martin Servaz. Miniers werk wordt vertaald in meer dan twintig landen en in vele daarvan is hij bestsellerauteur. Minier woont in Essonne, ten zuiden van Parijs.

Het is mei 1993 en Martin Servaz raakt als kersverse agent verwikkeld in een gruwelijke moordzaak. Twee zusjes, Amber en Alice, zitten gekleed in communiegewaden vastgenageld aan boomstammen. Martin verdiept zich in de zaak en ontdekt vrijwel meteen dat de zusjes geobsedeerd waren door de misdaadschrijver Erik Lang.
25 jaar later vindt de schrijver Erik Lang het lichaam van zijn vermoorde echtgenote Amalia. Ook zij is gekleed in een communiegewaad, net als Amber en Alicia jaren eerder. Servaz raakt wederom geobsedeerd en duikt opnieuw in die spraakmakende en onopgeloste zaak van weleer. Met deze keer wel een zeer onheilspellend vervolg…

‘Weerzin’ is deel vijf in de serie met Martin Servaz als hoofdrolspeler. Minier gaat in de tijd terug, we maken kennis met een wel heel jonge Martin Servaz. Net afgestudeerd komt hij in het team van Léo Kowalski. Samen met Kowalski duikt hij in een gruwelijke moordzaak.

‘Servaz,’ zei Kowalski, ‘jij…’
‘Chef!’ riep een stem uit de kamer ernaast.
‘Een minuut, verdomme!’ brulde de teamleider.
Zijn ogen glommen van opwinding en de jonge agent voelde die opwinding als een besmettelijke ziekte op hem overslaan. Een elektrische lading. De telefoon ging nog een keer en Kowalski rukte nog net niet de hoorn van het toestel af.
‘We komen eraan! Niks aanraken! De eerste die mijn plaats delict bevuilt krijgt met mij te maken!’

25 jaar later staat Martin Servaz zelf aan het hoofd van zijn team. Met de vondst van een lijk wordt de eerdere zaak, van twee vermoorde zusjes in 1993, weer heropend. Servaz zet deze keer alles op alles om de moorden uit het verleden en heden op te lossen, en de dader achter slot en grendel te krijgen.
De plot van ‘Weerzin’ is heel goed uitgedacht en heeft een hyperrealistische sfeer. Prachtige goed uitgewerkte personages sieren het verhaal. De schrijfstijl is beeldend en pakt je meteen. Naarmate het verhaal vordert stijgt de spanning. Minier heeft het nogmaals voor elkaar gekregen om de lezer wederom te boeien met een verhaal rondom Servaz. Knap gedaan!
‘Weerzin’ kan goed als stand-alone gelezen worden, maar het is toch niet aan te raden als je de eerdere delen nog wilt lezen. De auteur verwijst namelijk hier en daar terug naar gebeurtenissen uit zijn eerdere delen.

‘Weerzin’ is een vlot geschreven politieroman met onverwachte wendingen en een sterk plot.


Auteur: Bernard Minier
Titel: Weerzin
Uitgever: Xander
Jaar van uitgifte: 2019
ISBN: 9789401610391