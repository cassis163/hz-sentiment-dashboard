Barry Hay, frontman van Golden Earring, is de onmiskenbare mister rock & roll van Nederland. De enige, naast Herman Brood, die dit predicaat verdiend.
Flegmatiek, tikje onbenaderbaar, ondoorgrondelijk en mysterieus, zo is zijn imago, hetgeen door de eeuwige zonnebril niet tegengesproken wordt. Vrijbuiter, tegendraads en ondanks klimmen der jaren ogenschijnlijk leeftijdloos. Hij blijft in uitlatingen en gedragingen een beetje kind, rebel en rocker die hij altijd was. Wel een kind op zoek naar een vader. Het kind dat in zijn jeugd in India het idee had dat het leven zich in het paradijs afspeelde, tot de confrontatie met Nederland na scheiding van zijn ouders.
In het leven, dus ook in dat van Hay gaat niet altijd alles zoals je denkt, of zoals Hay het zelf steeds samenvat: “there is no such thing as a perfect paradise”. Hij kent vele up's en even zoveel down's die zijn leven beïnvloed hebben, maar ook nieuwe ervaring en inzicht brachten, hoewel soms wel laat. Het drankgebruik is daar een onderdeel van geworden.
En ondanks alle uitspattingen en zelfstandigheid die horen bij het rock & roll leven lijkt hij op zoek naar een stuk geborgenheid, hechting en een gewoon, bijna burgerlijk, bestaan volledig tegenovergesteld aan het relaas van zijn leven, zeker als je kijkt naar zijn jeugd, de stappen naar volwassenheid in de muziek-scene van Den Haag en de periodes dat de Earring in Amerika toerde.

Hay spreekt zich tegenover biograaf Sander Donkers open uit over van alles. Geen blad voor de mond en hij sleept de notulist van zijn levensverhaal overal mee naar toe. Zijn leven in de sfeer van rock & roll wordt ons breed en soms tot in detail voorgeschoteld. Vermakelijk kijken in de keuken van een apart wereldje die de pop wereld is of in ieder geval geweest is in de roemruchte jaren waarin de Earring met name in Nederland een niet weg te denken begrip werd. Zijn spirituele kant wordt belicht, net als zijn fascinaties voor vrouwen en dromen. Zijn obsessie om eigenlijk alles volgens plan te doen en tegelijk de vrije jongen te zijn en dat gedurende zijn leven zo veel mogelijk te blijven. Tegelijk is hij ook vader en echtgenoot en vind hij zijn gezin van enorm groot belang, iets dat tegenstrijdig lijkt met de vrijheid die hij nodig heeft, hij heeft daarin de balans gevonden.

De Golden Earring speelt natuurlijk een grote rol in het boek. Al 50 jaar gaat band onverdroten door en is Barry Hay daar deel van. Logisch dat dit boek ook de biografie van de Earring is. We bekijken hun ontstaansgeschiedenis, de succesvolle jaren en tournees door Amerika. De hits, de optredens, keihard werken en niets verdienen. Hun onderlinge band, die het mogelijk maakt om zo lang door te kunnen gaan en succesvol te blijven. Het is Hay’s parallelle wereld.
Een heerlijk boek om met een grote glimlach te lezen en je te verliezen in dat vreemde wereldje, waar iedereen wat van denkt, maar niemand het fijne van weet. Barry Hay licht hier heel wat tipjes van sluiers op.