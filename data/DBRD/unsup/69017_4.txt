Met haar debuut Een nieuw begin heeft Angelique Haak een zinderende thriller geschreven, waarbij je van het begin tot het eind geboeid blijft door de constant aanwezige dreiging. Het boek heeft een prettige schrijfstijl. Het verhaal wordt afgewisseld met cursieve stukjes tekst, waaruit steeds duidelijker wordt wat Jennifer heeft meegemaakt, en met stukken tekst geschreven vanuit een onbekende man die gefocust blijkt op Jennifer. Het plot blijft zich ontwikkelen tot de onverwachte ontknoping aan het einde. Daarbij draait het niet alleen om de who en de why, maar ook om de verwikkelingen rondom het gezin en het liefdesleven van Jennifer.

Jennifer is een rechercheur die verhuist naar Rotterdam om daar de zwangere Jolanda te vervangen. Al vanaf de eerste pagina wordt duidelijk dat Jennifer haar best moet doen om niemand te laten merken hoe angst haar soms overvalt en verlamt. Alleen haar baas Van Ginkel weet wat ze heeft meegemaakt, terwijl ze verder tegen niemand wil vertellen dat ze eigenlijk gevlucht is uit Groningen. Op haar eerste werkdag wordt een vermoorde vrouw gevonden. Samen met haar partner Martin, collega’s Ramon en Kasper en de digitaal analist Jochem probeert ze de dader te vinden. Al snel ontdekt Jennifer de link met Griekse mythologie en wordt een tweede slachtoffer gevonden.

Met haar terugkomst naar Rotterdam wordt Jennifer geconfronteerd met haar jeugd en contacten, waar ze ook van weggevlucht is. Ze probeert meer grip op haar leven te krijgen door af te spreken met haar vroegere vriendin Amber, haar vroegere vriendje Mike en met haar zus Elize. Dit leidt tot hoopvolle verwikkelingen, terwijl Jennifer steeds angstiger en argwanender wordt naar de mannen om haar heen.

Wat is Jennifer in Rotterdam overkomen? Waarom hebben zij en haar zus zo’n strijd? Wat is er in Groningen gebeurd en waarom raakt ze zo verlamd? Wie houdt haar in de gaten? En wie heeft de moorden gepleegd? Is Jennifer werkelijk in gevaar of zit het in haar hoofd?