‘Follow’ is het eerste deel van een trilogie, geschreven door de Nederlandse Gaby Rasters. De volgende delen zullen ‘Like’ en ‘Share’ gaan heten en daarmee is de toon gezet. Wie een beetje vertrouwd is met social media, herkent immers meteen deze begrippen. En effectief, zowel Facebook, Twitter als de simpele mail en sms krijgen een belangrijke rol in het boek.

Mila volgt haar man Lucien naar Frankrijk, wanneer hij voor zijn werkgever een Frans filiaal uit de grond wil gaan stampen. Terwijl haar man nog bijna uitsluitend aan werken denkt, verveelt Mila zich te pletter en slaat de eenzaamheid toe. Ze begint een flirt met Chris, een jeugdliefde uit Nederland en even later komt ook Sebastiaan op de proppen, alweer een Nederlander, maar nu eentje die net als Mila naar Frankrijk verhuisd is. Je kunt je afvragen waarom Mila niet op een charmante Fransman valt …

Soit, wat begint met een hoop geflirt en een leuk feelgood boek lijkt te worden, verzandt al snel in een wat saaie bedoening. Mila weet niet zo goed welke kant ze op wil en het boek draait heel lang bijna uitsluitend om haar huwelijkse problemen en de slechte relatie met haar man. Daarna gaat Rasters nog even de serieuze kant op om uiteindelijk met een cliffhanger deel één van de trilogie te beëindigen.

Sommige personages blijven te vlak en ernstige thema’s worden te oppervlakkig uitgewerkt. En Mila zelf , dat is bij momenten een aardig irritant persoontje. Sommige lezers zullen het heel fijn vinden dat Mila en andere personages ‘echt’ bestaan op social media en daar ook gevolgd kunnen worden, een meerwaarde voor iedereen zal het niet zijn.

Prettig geschreven boek, meer dan voldoende om ook een lezerspubliek voor de volgende delen in de reeks aan te trekken.