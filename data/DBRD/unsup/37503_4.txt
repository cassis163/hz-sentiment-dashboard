Mijn commentaar is gebaseerd op de originele versie 'Läsarna i Broken Wheel rekommenderar', over de Nederlandse vertaling kan ik dus niets zeggen.

Ik lees niet zo heel veel van dit soort boeken, maar ben ervan overtuigd dat 'De boeken van Sara Lindquist' één van de betere binnen het genre is. Een echte feelgood-roman, met de nodige clichés en voorspelbaarheid. Geschreven in heldere, eenvoudige taal en met precies het goede aantal personages en verhaallijnen.

Hoofdpersonage van het boek is de Zweedse Sara, die na jarenlang te hebben gecorrespondeerd met de Amerikaanse Amy, beslist om haar vriendin in het quasi uitgestorven stadje Broken Wheel in Iowa te gaan bezoeken. Bij aankomst blijkt Amy overleden te zijn, maar al snel besluit Sara op aandringen van de andere bewoners om niet meteen naar Zweden terug te keren.

Een belangrijke hoofdrol in het boek is weggelegd voor de boekenkennis van Sara, die ze dan ook graag met de lezer deelt. Heel wat stadsbewoners, veelal met een ietwat speciaal karakter en/of verleden, passeren de revue. Uiteindelijk wil Sara helemaal niet meer weg uit Broken Wheel. Hoe zal ze dat oplossen, wanneer haar toeristenvisum op zijn laatste benen loopt ?

Ik heb genoten van dit debuut van Katarina Bivald en zal zeker ook haar tweede boek lezen, dat deze zomer in Zweden verschenen is.