Van te voren had ik verwacht dat dit een lief, schattig boek zou zijn. Ik had me echter niet voorbereid op alle emoties die op me af zouden komen! Ik denk dat iedereen zich het lastige parket waar Clare en Aidan in zitten wel kunnen voorstellen: de grote verhuizing naar hun eigen universiteiten die van hun relatie een langeafstandsrelatie maakt. Daarbij: mis je niet een hoop als je een langeafstandsrelatie hebt tijdens de collegetijd? En dus is het de vraag of ze uit elkaar gaan of bij elkaar blijven.

Om dat uit te vinden maken ze een trip down memorylane, waarbij ze allerlei plekken langsgaan die iets voor ze betekenden. Hun eerste zoen, de eerste keer dat ze elkaar zagen, de eerste keer dat ze een hele nacht lang met elkaar gepraat hebben.. het boek zit echt vol liefde en nostalgie. Met elke nieuwe plek en elke nieuwe pagina brak mijn hart een beetje meer voor de uiteindelijke keuze die Clare en Aidan moeten maken.

Jennifer E. Smith heeft echt een gave om van een heel klein verhaal iets heel groots en breekbaars te maken. Ze heeft me laten lachen om alle soms gekke dingen die Clare en Aidan die avond meemaken, ze heeft me doen smelten van de liefde die van de pagina's afspatte en ze brak mijn hart omdat Clare en Aidan niet gewoon in die bubbel konden blijven, maar het uiteindelijke afscheid - en de uiteindelijke keuze - toch gemaakt moesten worden. Ik vond het een intens, mooi boek.