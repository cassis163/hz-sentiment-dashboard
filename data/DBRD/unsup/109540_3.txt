Anouk, Jan en hun kinderen Timo en Lena vieren dit jaar vakantie in Bergen aan Zee. Normaal gesproken reizen ze in de zomer af naar Spanje, maar omdat de meubelwinkels van Jan door de crisis minder goed draaien, zit een luxe vakantievilla in Spanje er dit jaar niet in. Daarom gaan ze dit jaar met hun kinderen naar een vakantiehuis van vrienden in Bergen aan Zee. Vanwege de verminderde inkomsten van het bedrijf heeft Jan mensen moeten ontslaan en heeft Anouk moeten inspringen om de boel draaiende te houden. Deze gedwongen samenwerking en de drukte hebben hun weerslag op hun huwelijk. Jan is voornamelijk bezig met het bedrijf en heeft weinig tijd en liefde in zijn gezin kunnen steken. Anouk hoopt dat ze in de vakantie weer dichter tot elkaar komen.

In eerste instantie lijkt de vakantie in Bergen aan Zee fantastisch, Jan is ontspannen en ze krijgen het goede bericht dat er een grote order is binnengekomen bij de zaak. Deze meevaller voor het bedrijf vieren ze als gezin bij strandtent Paal 11, hier ontmoet Anouk ook de aantrekkelijke eigenaar van de tent, Steef. De onbezorgde, charmante en knappe Steef maakt veel indruk op Anouk en er ontstaat een affaire. Later blijkt Steef niet alleen charmant te zijn, maar ook erg jaloers te zijn en hij begrijpt dan ook niet waarom Anouk voor haar gezin kiest.

Omdat Jan in de vakantie jarig is wil Anouk een surpriseparty voor zijn veertigste verjaardag organiseren. Het feest vindt plaats in de strandtent van Steef. Het lijkt een geslaagd feest met familie en vrienden, maar plotseling blijkt Jan verdwenen te zijn. Een heerlijke vakantie lijkt dramatisch te eindigen.

Linda van Rijn heeft een eenvoudige schrijfstijl en daardoor leest Zeezicht lekker weg. Het boek is daarmee een heerlijk boek voor op het strand of aan het zwembad. De schrijfster heeft het gezin heel echt neergezet, de situaties zijn heel herkenbaar voor een gezin dat op vakantie gaat. Anouk is als hoofdpersonage menselijk en je herkent al snel de dilemma’s van een vrouw in haar situatie, ook al ben je het misschien niet eens met de affaire waar ze in stapt.

Bij de verdwijning van Jan wordt je als lezer heel erg één kant op geduwd bij de verdenking van de dader. Je hoopt dat het niet zo voor de hand ligt, gelukkig komt de uiteindelijke dader uit onverwachte hoek, waardoor het boek eindigt in een verrassend plot.

Zeezicht is een heerlijk zomerboek, zeer geschikt om lekker in het zonnetje te lezen!