"Wit als melk, rood als bloed" is het debuut van Alessandro D'Avenia, een jonge docent Italiaans op een middelbare school in Milaan.

Leo is zestien. Hij zit op het gymnasium, maar school bevalt hem niet zo. Liever hangt hij rond met zijn vrienden of voetbalt hij met zijn vriend Niko. Sylvia is een goede vriendin, waar hij veel huiswerk mee maakt. Sylvia is verliefd op Leo, maar dat weet hij niet.
Leo daarentegen is weer heimelijk verliefd op de roodharige Beatrice. Wanhopig verliefd. Hij is te verlegen om contact met haar te maken. Dan blijkt Beatrice ongeneeslijk ziek te zijn en komt niet meer op school. 
Als er een nieuwe leraar filosofie op school komt, raakt Leo helemaal in de ban van hem. Hij kan mensen duidelijk inspireren. Hij is helemaal weg van de film "Dead poets society". Daarin was Robin Williams ook een leraar, die zijn leerlingen enthousiasmeerde. De nieuwe leraar leert hem zijn dromen na te jagen.
Dan heeft Leo ook de moed om, met de hulp van Sylvia, contact op te nemen met Beatrice. Hij wil zelfs bloed geven om haar leven te redden. Beatrice heeft leukemie en wordt alleen maar zieker. Leo laat alles schieten om bij haar te zijn. Dat vinden zijn andere vrienden weer niet leuk. Als het dan voor Beatrice op het einde loopt, blijft Leo bij haar in haar laatste uren, hoewel er een belangrijke voetbalwedstrijd op stapel staat.
Voor haar dood zorgt Beatrice, dat Leo een andere droom najaagt. Hij vindt een nieuwe liefde, die het gemis van Beatrice iets verzacht.

"Wit als melk, rood als bloed" is een ontroerende roman over de liefde en het verwezenlijken van je droom. Er zit veel humor in het verhaal. Ook ik vond de film "Dead poets society" een heel goede film, waar ik toen erg mee meeleefde, waarschijnlijk, omdat ik toen zelf de opleiding voor docent volgde. De manier, waarop Robin Williams de leerlingen inspireerde, was ook mijn droom om zo les te geven. 
Aan het eind van het boek was het verhaal zo ontroerend, dat ik het niet meer droog hield. Ik waardeer dit mooie verhaal dan ook met vijf sterren, omdat ik er nog vaak aan terugdenk. Ik ben dan ook heel benieuwd naar een nieuw boek van deze schrijver!

Verstuurd vanaf mijn iPad