De klassieke tafeldekking met soepborden op grote borden maakt overal ter wereld plaats voor de “bowl”, of de kom. A sign of the times? Niet echt.
In iedere cultuur vind je deze vorm van comfortfood terug. Eten om te koesteren in zijn meest eenvoudige vorm maar waar we uitzonderlijk van kunnen genieten.
Maar je schept natuurlijk geen aardappelen, groenten en een stuk vlees of vis in zo’n kom. Nee, daar hoort typisch bowlfood in.
In Beste bowlfood ter wereld maken we een wereldreis door gerechten gaande van ontbijt tot desserts, soepen, salades, rijst, pasta, gezonde maaltijden en overheerlijke stoofschotels.
Ieder recept heeft een herkomstfiche, een duidelijke bereidingswijze, de benodigdheden, voor hoeveel personen, een moeilijkheidsgraad maar ook hoe je het gerecht kan variëren.
De proefnotities bij elk gerecht geven je meer uitleg over het hoofdbestanddeel, het land van herkomst of gewoon een leuk weetje.
Ieder onderdeel heeft een mooi kleurtje en het boekje staat bomvol mooie foto’s.
Al kies je voor een simpele chiapudding, een wat ingewikkeldere ceviche of een moeilijke khow suey, een bowl naar je eigen keuze vind je gegarandeerd in dit boek.
Achteraan is er nog een woordenlijst met termen die in het boek gehanteerd worden, wat ook altijd superhandig is.
Ik ben ondertussen een verknochte bowlfoodgebruiker geworden, gewoon omdat het zo gezellig is. Nu jullie nog.