Lotta is een vrolijke, witte kip waar mijn kleuters dol op zijn. Vorig jaar heeft
Lotta de paashaas al ontmoet in Lotta en de paashaas. In dat boek vindt ze grote, gekleurde eieren in het gras. Wie legt nu zulke eieren? Op dat moment komt de paashaas aangefietst en wordt het raadsel opgelost. Ze mag de paashaas helpen met het versieren van de eieren en ze verstoppen.
Nu is er een nieuw prentenboek verschenen Lotta helpt de paashaas. Het is paasochtend en dan mogen er eitjes gezocht worden. Samen met de kuikens van tante Cato gaat Lotta de tuin in. Ze kijken overal maar vinden nergens een ei. Zou de paashaas hen vergeten zijn? Bij het huisje van de paashaas vertelt de paasklok wat er aan de hand is. Gelukkig kan Lotta helpen!
Het verhaal is vrolijk en jonge kinderen kunnen er meteen een voorstelling bij maken. Op enkele woorden en zinnen wordt de nadruk gelegd, deze staan vet gedrukt.
De kleurrijke illustraties zijn groot en staan over twee pagina’s. Er is veel op te zien en nodigen uit om er een zoek – en of telspelletje mee te spelen. Hoeveel kuikentjes heeft tante Cato? Hoeveel narcissen groeien er bij het huis van de paashaas? Zoek een blauw ei met groene stippen…