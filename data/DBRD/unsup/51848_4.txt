‘Onweerstaanbaar’ is het vierde en laatste deel van de Fight & Glory serie van Rebecca Yarros. Dit keer gaat het verhaal over Ember en Josh, die elkaar na high school eindelijk hebben gevonden en toe zijn aan een nieuw hoofdstuk in hun leven. Maar door het militaire leven van eerst Embers vader en daarna ook Josh, lijkt de weg naar een ‘normaal’ leven, lang en soms onbegaanbaar voor dit stel. Weten zij zich door alle tegenslagen heen te werken of is hun relatie daar niet stabiel genoeg voor?

Ja hoor, alweer een heerlijk boek van Rebecca Yarros! Ik hou ervan dat sommige NA boeken door Zomer en Keuning uitgegeven elkaar in zekere zin opvolgen maar niet per se achter elkaar aan gelezen hoeven te worden. Elke keer gaat het verhaal over een ander koppel, maar de andere personages uit de voorgaande boeken komen er weer in terug. Zo lees je ook over hoe hun leven is verder gegaan. In de juiste volgorde lezen lijkt me wel het leukst, omdat je dan de volledige groei meemaakt en niet wordt verrast door bepaalde spoilers.

In dit verhaal staat de ‘nieuwheid’ van een relatie niet meer zo centraal. Ember en Josh gaan al enkele jaren met elkaar en gaan samenwonen, op weg naar de volgende stap in hun leven. Waar het in dit verhaal meer om gaat is waarop je als koppel voor elkaar kunt en soms zelfs moet vechten om te overleven. Maar als ieder andere ideeën en prioriteiten erop na houdt lijkt dat bijna onmogelijk. Dat is waar Ember en Josh dan ook tegenaan lopen. Ook de erotische scènes waren dit keer iets minder belangrijk maar zeker niet minder sexy. Rebecca weet er een perfecte balans in te vinden wat betreft de afwisseling tussen spanning, erotiek, humor en emotie.
En ondanks dat het onderwerp waar alles om draaide: militaire dienst best ver van mij af staat heeft de schrijfster het toch zo kunnen weergeven alsof ik er zelf een deel van uit maakte.

Want ondanks dat communicatie en gesprekken veel in dit verhaal voorkomen, ze weet de spanning op een juiste manier te doseren om deze hoog te houden. Telkens wanneer ik dacht dat er verbetering plaatsvond, kwam de volgende tegenslag. En als ik dacht dat het nooit meer goed zo komen, gebeurde er weer iets romantisch, iets wat ervoor zorgde dat ik geloofde dat alles goed zou komen. Maar ook dan zat ik er soms weer naast met mijn vermoedens.

De afsluiting van de serie is mooi en romantisch weergeven. Jammer dat dit de laatste in de serie is, maar hopelijk volgt er meer van deze auteur. Die boeken ga ik dan in elk geval zeker lezen! Vier dikke sterren voor dit boek.