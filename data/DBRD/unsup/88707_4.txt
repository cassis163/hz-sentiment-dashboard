De teller staat op 15. De Schotse auteur Ian Rankin heeft de eigenzinnige inspecteur John Rebus inmiddels al vijftien levens gegeven, en niet zonder succes! In 1997 nam hij de Britse Gold Dagger in ontvangst voor Black & Blue en dit verhaal is zojuist in Nederlandse vertaling verschenen: Gerechtigheid.
In Gerechtigheid volgen we de cynische Rebus die tot zijn nek in de problemen dreigt te geraken. Hij belandt ongevraagd in het middelpunt van de belangstelling door een misdaadprogramma op televisie, dat bezig is een oude zaak op te rakelen. Er wordt een intern onderzoek naar zijn rol (in die zaak) opgestart, hij krijgt een oppasser toegewezen om hem uit de problemen te houden en zijn eigen onderzoek brengt hem naar een olieplatform in de Noordzee. Daarnaast knokt Rebus tegen de eenzaamheid en zijn drang naar de fles Kortom, boordevol actie, menselijkheid en interessante wetenswaardigheden over de olie-industrie in Aberdeen.
Dat Rankin kán schrijven, dat weten zijn fans al jaren. Met John Rebus heeft hij een fantastische hoofdpersoon tot leven gebracht. Maar daar blijft het niet bij. Ook de andere hoofdpersonen krijgen de menselijke diepgang van de auteur. Jack Morton (zijn oppasser), Gill Temper (zijn cheffin) en Siobhan Clarke en Brian Holmes (zijn echte vrienden binnen het korps).
De diepgang, gecombineerd met krachtige actie, goed gedoseerde spanning, gedegen research en een verrassend einde maken van Gerechtigheid een heerlijk boek, dat vraagt om een spoedig vervolg... Het is niet verwonderlijk dat Rankin juist met dít boek doorbrak in de internationale thrillerwereld.