Waar gaan we naartoe? Een vraag die velen in de geschiedenis al beziggehouden hebben, getuige de vele religies en filosofieën over dit onderwerp. Wat gebeurt er met ons na de dood? Is het afgelopen? Gaan we naar de hemel? Of naar de hel?

Eben Alexander is een neurochirurg die ooit in coma gelegen heeft en beweert in die week naar de hemel te zijn geweest. De hemel in kaart is in feite het vervolg op zijn eerste boek Na dit leven, waar hij iets meer vertelt over zijn reis naar het hiernamaals. De hemel in kaart wil iets verder gaan dan zijn persoonlijke ervaringen en een wetenschappelijk tintje geven aan het onderzoek naar wat er na dit leven komt. Daarom is het boek doorspekt met citaten van verschillende wetenschappers die op één of andere manier in aanraking zijn gekomen met dit fenomeen. Het boek is dan ook iets droger dan een persoonlijke getuigenis, maar gaat daardoor ook iets dieper in op hoe men met het bewustzijn moet omgaan, die men niet uitsluitend als een functie van de hersenen kan wegschrijven. Daar is Eben Alexander van overtuigd.

Verder wordt in het boek verschillende persoonlijke brieven die hij naar aanvang van zijn getuigenis heeft ontvangen, behandeld, en deze zijn wel een welkome afwisseling voor de droge stof die hij verder behandelt. Het is merkwaardig hoe mensen van alle culturen en walks of life met een soort hiernamaals zijn geconfronteerd. En dat moet ons tot nadenken stemmen. Meer wil het boek dan ook niet doen. Het wil ons geen wetenschappelijke verhandeling geven van het hiernamaals, wat onmogelijk zou zijn, daar dit het vooral moet hebben van persoonlijke getuigenissen en niet van empirisch bewijs.

Toch is het de moeite om het boek even ter hand te nemen als men in dit onderwerp geïnteresseerd is.