Er zijn al heel wat prentenboeken over Rikki, het kleine schattige konijntje, verschenen. Rikki aan zee is de allernieuwste.
In dit prentenboek stapt Rikki met papa en mama de trein in voor een week vakantie aan zee. Hij is nog nooit aan zee geweest en vindt het spannend. Wanneer hij aankomt, rent hij meteen het duin op en wat hij ziet is het grootste en verste en mooiste wat hij ooit gezien heeft. Dit is heel indrukwekkend voor Rikki, maar als hij een meisjeskonijn ziet met hetzelfde emmertje gaat hij naar haar toe. Hij maakt kennis met Abril. Samen beleven ze veel plezier aan zee.
Rikki aan zee is weer een prachtig avontuur dat perfect past in de belevingswereld van jonge kinderen. Ze stappen mee de trein in en belanden bij de zee. Het verhaal is vlot en goed te volgen voor jonge kinderen. De illustraties hierbij zijn prachtig. Kinderen, die al een keer bij de zee zijn geweest, zullen veel herkennen. De andere kinderen krijgen een goede indruk. De illustraties nodigen je uit om hier zoekopdrachten bij te geven of voorwerpen te laten tellen. Je ontdekt steeds weer iets nieuws.
Verrassend is dat het meisjeskonijn geen Nederlands spreekt. Rikki en Abril begrijpen elkaar met weinig woorden en er ontstaat een bijzondere vriendschap.
Rikki aan zee een aanrader voor de zomer, dit mooie prentenboek!