Verspreid over Den Haag worden vuilniszakken gevuld met afgezaagde lichaamsdelen gevonden. In eerste instantie misschien een heftig en onsmakelijk gegeven, maar voor de doorgewinterde thrillerlezer belooft dit juist dat er een paar heerlijke uurtjes leesgenot in het verschiet liggen. Daarnaast belooft de flaptekst van Koud spoor  een lugubere ontdekking die alles volledig op zijn kop zal zetten.

Carina van Leeuwen maakt de belofte van een spannende thriller waar. Koud Spoor  valt met de proloog met een behoorlijke suspense je woonkamer binnen. De toon wordt gezet en de spanning zit tussen iedere zin verweven. Renee Spaan, hoofdpersoon, is een pienter en krachtig persoon. Ze heeft een eigen willetje en is tot op het perfectionistische af zo zelfstandig en onafhankelijk als een mens maar kan en wil zijn. Om haar ook wat ontwapenende menselijkheid te geven is ze een rasechte sloddervos, praat ze tegen haar hond Bob alsof het de enige vriend is die haar begrijpt en is ze een lesbienne met bindingsangst. Maar bovenal is ze wetenschapper: forensisch rechercheur bij de Haagse recherche. Dat deze CSI-achtige thriller zich voor de verandering in een Nederlandse stad afspeelt is heel prettig. Een keer geen verkrachtingen in de donkere steegjes van New York of geheimzinnige moordslachtoffers tussen de blackjacktafels van Las Vegas. Maar gewoon, lekker dicht bij huis: moord in de politieke hoofdstad van ons kikkerlandje.

Soms lijkt het daarentegen net of Van Leeuwen zelf niet weet waar ze het zoeken moet. Ze zal misschien de sleur hebben ontdekt, die er bij thrillers bijna automatisch in lijkt te sluipen wanneer de moord gepleegd is en het onderzoeksteam maar niet tot de oplossing kan komen. Van Leeuwen heeft deze sleur proberen te doorbreken met een aantal extra verhaallijnen. Een moord op haar vader die onopgelost lijkt te zijn en haar aandacht na een kwart eeuw opeens weer trekt, problemen met het aangaan van een gefundeerde relatie met haar vriendin Chris, en mensen die uit een ver en stoffig verleden ineens weer op het toneel verschijnen. Doordat Van Leeuwen zo haar best doet om de suspense als eens strakgespannen elastiekje de hele tijd te laten zinderen, gebeurt het onvermijdelijke: je raakt de draad kwijt. Zodra je jezelf door dit verwarrende middengedeelte van Koud Spoor  hebt geworsteld, komt de vaart en de logica gelukkig als vanzelf weer terug. Dat je zo nu en dan tot het frustrerende toe in het duister hebt getast, is ineens helemaal niet zo erg meer. Alles valt op zijn plaats. De puzzel wordt voor je opgelost.

Koud Spoor, na Vuurproef  het tweede deel uit de serie Unit Plaats Delict, is een sterke thriller met een onverwachte plot. Van Leeuwen heeft haar jarenlange ervaring als forensisch expert op prima gedoseerde wijze doorvertaald naar deze thriller. Hoewel ze er net iets te veel in heeft willen stoppen, is het een goed boek dat je op een toegankelijke en niet al te gruwelijke wijze meeneemt in de forensische wereld. Hier en daar is het misschien wat voorspelbaar, maar al met al maakt Van Leeuwen de belofte van een mooie thriller zeker waar.