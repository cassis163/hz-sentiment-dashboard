Schrijven vanuit je hart door Natalie Goldberg

Een bijbel voor iedereen die van Creatief schrijven houdt. Dit boek is voor het eerst (in het Engels) verschenen in 1986 en het is nog super actueel.

Ooit las ik het al eens, een exemplaar uit de bibliotheek. Maar deze uitgave is zo veel mooier: met roze, goud is het helemaal mijn ding. Dat is ineens ook mijn enige minpuntje: ik weet niet of deze cover iedereen aanspreekt.

Natalie is een icoon, een schrijf-Godin, een goeroe voor velen. De grootste Nederlandstalige fan moet Geertje Couwenberg zijn, die trouwens een eigen versie van dit boek schreef: Zin, lust in je leven door schrijven. Ook een geweldig boek, ook in mijn bezit.

Schrijven vanuit je hart is een boek dat je moet kopen. Leen het zoals ik eens uit de bib als je nog twijfelt, daarna koop je het zeker. Omdat je duizend dingen gaat willen onderlijnen. Omdat je het een keer van voor naar achter gaat lezen (en misschien nog wel een paar keer) maar ook omdat je elke oefening nog wel eens opnieuw gaat willen maken. Of je slaat het nog eens open om te voelen wat je voelt als je dit boek openslaat: pure goesting! Niet alleen om te schrijven maar ook gewoon al om te leven.

Het is een boek vol schrijfoefeningen al staat er nergens echt een klassieke oefening in. Verwacht geen saai schoolachtig werkboek. Dit boek sprankelt en spettert en knettert van het papier af. Goesting, ik zei het al.

Volledig vanuit haar hart en ziel, heel puur en eerlijk neemt Natalie je mee op je eerst stapjes in het schrijven. Vol enthousiasme sleept ze je mee ook al schrijf je al jaren. Ze inspireert en dat op een hele vlotte manier. No nonsense.

Ze vertelt vanuit haar eigen ervaring, geeft voorbeelden uit haar leven, uit de lessen die ze geeft en ze vertelt hoe haar studenten aan de slag gaan.

Dit boek is een soort van dagboek, een lesboek, een inspiratieboek, een aanmoedigende gids en een bron van inspiratie in één.

Schrijven is iets dat van binnenuit moet komen, Natalie heeft de gave om mensen te raken, diep vanbinnen. En zo begint je pen vol goesting vanzelf te vloeien…