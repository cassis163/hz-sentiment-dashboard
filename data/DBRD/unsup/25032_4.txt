Alex Kava verkocht wereldwijd meer dan drie miljoen boeken. Ook in ons land wordt de schrijfster uit Nebraska (VS) al jaren met wisselend succes en onder wisselende imprints uitgegeven. Toch hebben maar enkele van haar zeer gewaardeerde thrillers de weg naar de Nederlandse boekhandel weten te vinden. Haar boeken verschijnen namelijk bij IBS, een imprint van Harlequin, vooral bekend van de 'Bouquet Reeks', en wereldwijd de grootste uitgeverij van romantische fictie. Niet direct de uitgeverij waar je stevige thrillers van schrijvers als Alex Kava zou verwachten. Na een poging om de Amerikaanse schrijfster ook in de boekhandel door te laten breken (onder imprint Mira Books, red.) zijn haar laatste titels weer alleen te vinden in het tijdschriftenvak van de supermarkt en op de website van Harlequin. Onder de titel Zwarte vrijdag verscheen medio 2010 het zevende deel in de door thrillerfans bejubelde Maggie O'Dellreeks van Alex Kava.
In Zwarte vrijdag wordt de Thanksgiving van profiler Maggie O'Dell abrupt verstoord door een bomaanslag in het grootste winkelcentrum in de Verenigde Staten. Op drie plekken in de 'Mall' gaan op hetzelfde moment explosieven af, met vele gewonden en een behoorlijk aantal doden als bloederig resultaat. Maggie wordt - niet in de laatste plaats met politieke redenen - ingevlogen om een profielschets te maken van de mogelijke daders. Uit de filmbeelden van de beveiligingscamera's blijkt al snel dat het hier namelijk niet om moslim-zelfmoordterroristen gaat, maar dat een aantal jonge, blanke studenten de explosieve rugzakken het winkelcentrum binnen hebben gebracht. De verwarring is nog groter als de forensisch onderzoekers ontdekken dat de rugzakken voorzien waren van een slotje. Alles wijst erop dat de jongens niet hebben geweten wat er boven hun hoofd hing en als Maggie in een live nieuwsuitzending ziet dat haar halfbroertje Patrick wordt afgebeeld als een van de verdachten is de schok compleet. De jacht op het meesterbrein, de Project Manager, achter de aanslag is gestart.
Zwarte vrijdag is zoals gezegd al het zevende deel in de Maggie O'Dellreeks. Ook al is het boek zeker als een op zichzelf staande thriller te lezen, kan ik me voorstellen dat als dit je kennismaking is met de profielschetser en haar naasten je je regelmatig als een vreemde op een verjaardagsfeestje zult voelen. De serie is wat dat betreft wel vergelijkbaar met de succesvolle Kay Scarpettareeks van Patricia Cornwell. In beide series zeulen de protagonisten een behoorlijke lading historische bagage met zich mee, wat voor de fan een leuke bijkomstigheid is.
Qua verhaal zit Zwarte vrijdag net als de voorgangers ook weer goed in elkaar. Het is spannend, soms verrassend maar bovenal een pageturner van jewelste. De korte hoofdstukken zorgen voor de nodige vaart in het verhaal. De wisselende perspectieven (we volgen namelijk niet alleen Maggie, maar ook de Project Manager, drie studenten en een aantal andere personages van heel dichtbij) maken het verhaal behoorlijk driedimensionaal. Met het semi-open einde kan Kava weer alle kanten op, dus voorlopig zijn we nog niet af van Maggie O'Dell. Hoewel... In Nederland staat er dit jaar vooralsnog geen nieuwe Kava op het programma terwijl nummer 9 onlangs in Amerika verscheen. Hopelijk haalt Harlequin Holland deze achterstand alsnog spoedig in.