Het boek
In ‘Indra’ vertelt Sterre Carron ons het verhaal van de jonge Indra Biemer. Indra gaat gebukt onder schuldgevoelens over een gebeurtenis uit haar verleden die verstrekkende gevolgen heeft. Bovendien verliest zij haar moeder en haar broertje Sem door een noodlottig ongeval en blijft zij achter met haar ernstig zieke zusje Gabriëlla.

Indra heeft geen andere keuze dan in te trekken bij haar vader en stiefmoeder. Noch met haar vader noch met haar stiefmoeder heeft de jonge Indra een goede band. Wanneer dan ook het verleden haar dreigt in te halen is de ellende voor de jonge vrouw compleet.

Indra leert de rijke moslim Amir kennen. Hij is bereid om de behandelingskosten voor de zieke Gabriëlla op zich te nemen mits Indra zich toch de Islam bekeert en bij hem intrekt. Indra gaat noodgedwongen op zijn aanbod in maar raakt meer en meer onder invloed van het Islamitische geloof.

Wanneer er in en rond Mechelen een aantal misdaden plaatsvinden, hebben hoofdinspecteur Rani Diaz en haar team al snel in de gaten dat deze zaken een gemeenschappelijke factor hebben…namelijk Indra Biemer.

Ziet hoofdinspecteur Diaz kans om de ingewikkelde zaken te ontwarren, ondanks het feit dat zij in haar privéleven ook het nodige drama te verwerken krijgt? Raakt Indra Biemer uit de problemen? Je leest het in ‘Indra’.

Visie van de recensent
Sterre Carron is met recht een van de beste en meest succesvolle Vlaamse thrillerauteurs. Keer op keer staat een nieuw boek van Carron garant voor spanning en ademloos leesplezier! Carron heeft een heerlijke, meeslepende schrijfstijl. Het verhaal versnelt daar waar de spanning op zijn hoogtepunt is. De dialogen zijn heel realistisch en de personages zijn uiterst natuurlijk gekarakteriseerd. Wegleggen van een Carron-thriller is vrijwel ondoenlijk.

Ik adviseer de Vlaamse (en Nederlandse) producten een televisieserie te maken op basis van de Rani Diaz boeken van Carron!

Over de auteur
Sterre Carron is woonachtig in België waar zij tropische geneeskunde aan het Instituut voor Tropische Geneeskunde te Antwerpen studeerde. Zij werkte gedurende enkele jaren in Rwanda en Zaïre voor Artsen zonder Grenzen. De auteur heeft belangstelling voor forensische geneeskunde en is gespecialiseerd in oosterse spiritualiteit.

Uitvoering
Uitgever Witsand Uitgevers
Paperback, 384 pagina’s
ISBN: 9789492011381

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti-blog.simplesite.com/