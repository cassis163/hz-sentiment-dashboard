Zodra The Crown beschikbaar was kocht ik het ebook online. Niet wachten tot mijn bestelling aankwam, maar gewoon lezen wanneer ik wilde - dat leek me fantastisch. En dat was het: ook deze keer ging ik helemaal op in de sprookjesachtige wereld die Kiera Cass wist te scheppen. Ik genoot van begin tot eind en kan je één ding zeggen: The Crown is een waardig einde van deze heerlijke serie!

Let op: The Crown is het vijfde deel in The Selection serie. Als je de voorgaande boeken - The Selection, The Elite, The One en The Heir - nog niet gelezen hebt, kan onderstaande review spoilers bevatten. Over The Crown zelf spoiler ik natuurlijk niet.



Prinses Eadlyn, de dochter van America Singer en prins Maxon uit The Selection, is halverwege haar eigen Selectie wanneer er iets ergs gebeurd met haar moeder. Meer dan ooit moet Eadlyn de liefde van haar volk zien te veroveren, alsook het hart van één van de mannelijke kandidaten uit de Selectie. Voor wie kiest Eadlyn? Wordt het Kile, Henri, Hale of toch één van de andere kandidaten? En weet ze de onrust onder het volk van Illéa een halt toe te keren?

Iedere keer dat er een nieuw boek uitkwam in The Selection serie, begon ik van voren af aan en las ik alle boeken opnieuw. Deze keer besloot ik dat ik daar geen tijd voor had; bovendien wilde ik niet langer wachten met beginnen aan The Crown. En dat heb ik geweten: ik moest echt even denken wie wie was. Personages als Josie en Neena was ik per ongeluk helemaal vergeten, dus het duurde even om in het verhaal te komen..



Ondanks het feit dat The Selection serie voor mij gelijkstaat aan zoetsappige zwijmelverhalen, moet ik zeggen dat dit deel eindelijk toch wat diepgang kreeg. Prinses Eadlyn wil graat weten wat er speelt onder haar onderdanen en houdt zich bezig met de nationale politiek. Fijn om eindelijk wat meer te leren over het land Illéa. Maar dat is niet het enige, ons hoofdpersonage maakt behoorlijk wat persoonlijke ontwikkeling door, zeker wanneer je de vergelijking maakt met het vorige boek. Ik kan me nog herinneren dat veel mensen The Heir niet zo goed vonden, omdat ze Eadlyn een koele en afstandelijke bitch prinses vonden. In The Crown heeft Eadlyn haar leven echter gebeterd en staat ze steeds meer open voor de deelnemers van de selectie. Niet alleen leert ze de jongemannen steeds beter kennen, ook durft ze haar hart open te stellen voor de liefde.

De schrijfstijl was net als bij alle boeken in deze serie fantastisch. Je vliegt door het verhaal heen en je wilt het boek niet wegleggen. Ook de emoties kwamen zeker weer aan - ik zal eerlijk zeggen dat de tranen over mijn wangen rolden terwijl ik de laatste pagina's las. Zo mooi!



Het einde van The Crown was wondermooi, alleen ging het me persoonlijk iets te snel. Ik wilde sowieso niet dat het verhaal afgelopen zou zijn - daarvoor heb ik al te veel boeken genoten van deze sprookjesachtige wereld - maar ik had verwacht dat we gewoon iets meer afsluiting zouden krijgen. Hoe zal het het land Illéa verder vergaan? Hopelijk komen we hier ooit nog achter, bijvoorbeeld in een novella!

The Crown is het ideale boek om te lezen met dit zonnige weer. Een zoetsappig verhaal met een stoere prinses als hoofdpersonage, dat in vergelijking met de voorgaande boeken eindelijk een beetje meer diepgang kreeg. Een mooi einde voor The Selection serie! Zelfs voor mij als niet meisje-meisje waren deze boeken heerlijk om te lezen. Hoewel ik er nooit van droomde om prinses te worden, heb ik wel genoten van een kijkje in deze wondere wereld van mooie jurken, paleistuinen vol bloemen en een paleis vol lieve bediendes. Bedankt Kiera Cass voor het scheppen van deze wereld en het bedenken van het perfecte einde!