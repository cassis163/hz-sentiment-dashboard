In 1987 werd de film Fatal Attraction met Michael Douglas en Glenn Close een wereldhit. Het verhaal draaide om een getrouwde man die een affaire begint met een aantrekkelijke, alleenstaande vrouw. Deze laatste weigert te aanvaarden dat de affaire tijdelijk is en raakt geobsedeerd door de man, hetgeen uitmondt in stalken en allerlei onverkwikkelijke, zelfs levensbedreigende situaties. Dit gegeven is door Elma Noë, pseudoniem van Elma Schulte, in het dagelijks leven accountmanager bij een landelijk dagblad, als basis genomen voor haar debuutthriller Game, set & match. Een boek dat laat zien dat het niet alleen vrouwen zijn die voor foute mannen vallen, maar dat mannen even gemakkelijk vallen voor foute vrouwen.
Game, set & match speelt in Het Gooi, een toepasselijke omgeving, waar mannen vaak voor zaken van huis zijn, vrouwen zich veelal vervelen, witte wijn wordt gedronken als water, overspel wordt gezien als gezelschapsspel en waar de matras dus immer piept. Beruchte plaats waar willige mannen en vrouwen elkaar ontmoeten is de tennisclub. Zo ook, in Game, set & match. Thomas Berendsen mag dan gek zijn op zijn vrouw Laura, met wie hij 25 jaar getrouwd is, maar als de even onbeschaamde als sensuele Dorinde zich op de tennisclub aan hem opdringt, gaat hij vrijwel direct voor de bijl. Tijdens het weekeinde dat zijn vrouw en dochter van huis zijn, geeft hij zich over aan gepassioneerde seks. Maar wat voor hem begint als een prettig intermezzo, draait al snel uit op een nachtmerrie als blijkt dat Dorinde Thomas voor zichzelf wil. Exclusief. Zij aanvaardt geen tegenwerpingen. Zij wil Thomas, al moet zij over lijken gaan.
Wellust, verleiding, manipulatie, leugens, bedrog en moord, zijn slechts enkele van de elementen die in Game, set & match uitgebreid aan bod komen. Het boek is een vakkundig in elkaar gezette mengvorm van dat wat de serie Gooische vrouwen liet zien (vriendenclubje van de tennisclub, drank, geheimen, overspel) en de film Fatal Attraction (geobsedeerde vrouw wil getrouwde man niet loslaten). Ook het egocentrische karakter van de hoofdrolspelers komt goed uit de verf. Er wordt geen seconde nagedacht over de gevolgen die hun daden kunnen hebben voor de kinderen, in dit geval Lisette, de dochter van Thomas en Laura. Een fatale vergissing.
Game, set & match laat op vrij realistische wijze zien hoe vrijblijvend de (wat rijkere) mensen in Het Gooi soms met het huwelijk omgaan. Het toont doeltreffend, maar clichématig, aan hoe dicht haat en liefde bij elkaar staan. Het boek is weliswaar fictie, maar veel observaties zijn zonder meer door ervaringsdeskundige Elma Noë direct ontleend aan de werkelijkheid.
Ondanks het bekende gegeven waar het boek op is gebaseerd, heeft Elma Noë een spannende thriller neergezet, met hoog oplaaiende emoties als passie, wanhoop en de worsteling om tot een verstandige keuze te komen. Met name voor vrouwen is het smullen geblazen, want Elma Noë maakt het de lezeressen mogelijk om zich wisselend met de bedrogen Laura en de bedriegende Dorinde te identificeren. Het slot van het boek is uitermate verrassend en blijft ver weg van de voorspelbaarheid van Fatal Attraction. Een warmbloedig debuut dat veel belooft voor de toekomst.