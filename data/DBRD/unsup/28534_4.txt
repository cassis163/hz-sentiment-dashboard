Er is maatschappelijk werker Pete, een man die het zelf ook niet makkelijk heeft en meer op zijn cliënten lijkt met zijn ex vrouw die hem bedondert heeft en met hun dochter. Ex neemt dochter mee naar Texas en heeft het daar te druk met zichzelf (en drank en drugs) waarop de 14 jarige dochter wegloopt en rondzwerft en niet al te fijne types tegenkomt.

Pete leeft in onzekerheid over zijn weggelopen dochter wiens wederwaardigheden in aparte hoofdstukken voorbijkomen. In een vraag en antwoord vorm.
Er is het verdriet over zijn scheiding, over de ellende die hij meemaakt in zijn werk, het verdriet over zijn vader die recentelijk overleden is.

Er is Cecil, een jongen wiens moeder zwaar verslaafd is en die de jongen misbruikt heeft. Cecil is zwaar getraumatiseerd en valt onder de zorg van Pete. Cecil is nergens te handhaven als hij uit huis geplaatst is. Hij heeft ook nog een klein zusje.

Er is Mary, de vrouw waarmee Pete iets krijgt en die (ook al) gebukt gaat onder een jeugd die haar de nodige trauma’s bezorgd heeft waardoor ze flink verknipt is.

Er is Luke, de broer van Pete, die op de vlucht voor justitie is.

Er is de familie Pearl, beter gezegd vader Jeremiah en zijn zoon Benjamin. Waar de rest van het gezin is gebleven is onduidelijk. Jeremiah Pearl leeft in de bergen en is zeer achterdochtig en is in de ban van complottheoriën en drukt zijn eigen minuten.

Zijn vrouw is een profetes, zwaar gelovig, op het gefreakte af.
De FBI houdt de familie in de gaten en Pete komt in contact met Jeremiah als hij diens zoon Benjamin tegenkomt qua werk waarna hij na een lange tijd het vertrouwen van Jeremiah wint.

Er is de rauwe werkelijkheid vol drank, drugs, goedkope sex, freaks & mutherfuckers, junks, alcoholisten, gevangenispersoneel, FBI agenten, gewone smerissen, dood en afkickverschijnselen.

En er is Ronald Reagan, want het is eind jaren ’70, begin jaren ’80.

Dit zijn de ingrediënten van een geweldig geschreven verhaal, bijna 500 pagina’s lang. Het speelt zich grotendeels af in Montana, één van de noordelijke staten van de VS. De grillige natuur komt voorbij, de plaatsjes met gedesillusioneerde bewoners die hun heil in drank, drugs en Jezus zoeken. Het is een rauw verhaal, vol drama en excentrieke personages. het is één van de beste boeken die ik de laatste tijd las. Montana (Fourth of July Creek in het engels) van Smith Henderson. Zijn debuut, dat belooft nog wat!