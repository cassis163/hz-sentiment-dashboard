Recensie Koning Eddie en de pestende poppen

Koning Eddie deel 3
EDDIE IS GEEN GEWONE JONGEN. HIJ IS EEN KONING, MET EEN TROON, EN ZIJN EIGEN HARNAS. EN EEN KASTEEL MET GEHEIME GANGETJES EN ZO.
‘Er gebeurt iets vreemds in Eddieland. Keizer Nurbizoon glimlacht en hij maakt speelgoedpoppen van zichzelf voor de boeren. Voert hij iets in zijn schild? Waarschijnlijk wel. Maar wat dan?’

Afgelopen maand ontvingen wij als Koning Eddie ambassadeurs alweer het derde boek in de Koning Eddie-serie. Er werd al reikhalzend uitgekeken naar een nieuw avontuur van Koning Eddie, Keizer Nurbizoon, Minister Jill, Nanda de Nar, Centurion Alizia en Globulus.
Onze zonen vonden dit boek er wat griezeliger uitzien dan zijn voorgangers. Ik denk dat dit te maken heeft met de voornamelijk groen/zwarte voorkant. En het plaatje van de Keizer Nurbizoon pop op de voorkant oogt ook wat griezelig.
Maar hierdoor hadden ze juist meer zin om aan het boek te beginnen! Het verhaal was gelukkig verder helemaal niet (te) eng.

Het derde boek is net zo geschreven als zijn voorgangers. Het tempo wordt weer lekker hoog gehouden en er is veel afwisseling tussen de hoofdrolspelers. Dit zorgt ervoor dat het erg prettig en speels wegleest.
De illustraties met geweldige details zijn weer op elke bladzijde een onderdeel van het verhaal. De tekst heeft een fijn en groot lettertype, de opmaak is erg prettig en er is voldoende witruimte op elke bladzijde aanwezig. Dit zorgt voor een hele fijne leeservaring en maakt het zeker geschikt voor jonge kinderen die het zelf graag willen lezen. Mijn 8-jarige zoon kan het prima zelf lezen, ik heb het als voorleesboek gebruikt bij mijn 6-jarige.
En ook dit keer waren ze hier weer enthousiast over de binnenkanten van de kaft.

Kortom; wij hebben weer genoten van dit komische graphic-novel boek! Op een van de laatste bladzijdes wordt gehint op weer een vervolg. Wij wachten af!