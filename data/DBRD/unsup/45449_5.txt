Zielsverwant is het eerste boek in het tweeluik ‘Beschermengelen’ van Anton Wolvekamp. Het is geschreven voor de categorie ‘young adult’ maar zeker ook voor volwassenen een aanrader om te lezen. Waar gaat het over? Zonder al te veel te willen verklappen (daarvoor is het boek te mooi en te goed om al veel van tevoren te weten), gaat het over twee meisjes; Rebekka en Anastasia. In het boek volgen we van hen beiden hun kijk op de wereld (of moet ik zeggen werelden?) en volgen we hen bij de taak die ze moeten te zien volbrengen. Je voelt daarbij de verbintenis tussen Rebekka en Anastasia. Het boek gaat over goed en kwaad, vijanden en vrienden en een andere kijk op de werkelijkheid, genoeg thema’s die de lezer kunnen boeien!

Dit boek is zonder twijfel één van de betere young-adult boeken die ik heb gelezen. Het leest supersnel, door de afwisseling van twee perspectieven en de relatief korte hoofdstukken. Dit boek wil je eigenlijk niet wegleggen, zo benieuwd als je vanzelf wordt naar het vervolg van de verhaallijn. De keren dat ik het weg moest leggen, was daarom ook meer ter waardering van de bladzijden die nog moesten komen. Ik wist dat ik het jammer zou vinden als het boek uit zou zijn en zo zou ik nog even kunnen genieten van de paar bladzijden die me nog resteerden.
Anton Wolvekamp durft in Zielsverwant datgene te doen wat ik tot nu toe in weinig boeken tegen ben gekomen; de fantasie van de lezer aanwakkeren op een manier waardoor je bijna begint te twijfelen aan de werkelijkheid om je heen. Meerderemaals heb ik tijdens het lezen gedacht; ‘Zou het? Interessante optie.’. Ik kan je vertellen dat dat een echte verfrissing voor je inlevingsvermogen en fantasie is. Zielsverwant neemt je in om en nabij 300 pagina’s mee door een verhaal dat een werkelijkheid schetst waar velen van ons vast vaker over na denken, maar waar nooit een concreet antwoord op komt. ‘Zijn er dan geen kanttekeningen te plaatsen?’ hoor ik je denken. Ik ben niet bang om te zeggen waar het aan scheelt, maar heb in dit geval verdomd weinig tot geen kanttekeningen. De enige voorwaarde om dit een mooi boek te kunnen vinden is wellicht het openstaan voor ideeën en je fantasie te laten werken. Dit boek, geschreven met heldere details, verdient het om gelezen te worden.