Antoinette van Heugten heeft haar baan als internationaal strafrechtadvocate aan de wilgen gehangen omdat ze zich volledig op haar debuut Vechten voor Max wilde storten. Haar jarenlange ervaringen als strafrechtadvocate en haar twee autistische kinderen vormen, samen met een flinke dosis fantasie, de basis van het fictieverhaal.
Vechten voor Max speelt zich grotendeels af in Maitland. Danielle Parkman, moeder van Max en in het dagelijks leven een drukke, succesvolle advocate, laat haar autistische zoon opnemen in een toonaangevende psychiatrische inrichting. Haar zoon Max vertoont gewelddadig en onverklaarbaar gedrag, en ze wil weten wat daar de oorzaak van is. In plaats dat het beter gaat met Max, verslechtert zijn situatie echter drastisch. Hij wordt agressief, vecht met medepatiënten en bedreigt één van hen zelfs met de dood. De diagnose die uiteindelijk bij Max wordt gesteld, bezorgt Danielle pijn in haar buik. Ze weet zeker dat de gestelde diagnose niet klopt. Ook blijken de vakbekwame artsen te rommelen met de medicijnen die Max toegediend krijgt. Danielle besluit Max mee terug naar huis te nemen voor een second opinion, maar die kans krijgt ze helaas niet, want op het moment dat ze Max gaat halen vindt ze hem ernstig verward, volkomen van de wereld en met een bebloed mes in de handen in de kamer van een zojuist vermoorde medepatiënt. Max is veranderd, maar is hij werkelijk in staat tot moord? Danielle zet alles op alles om haar zoon vrij te spreken van moord. Ze schakelt een privédetective in en gaat opzoek naar de waarheid. Een speurtocht met desastreuze gevolgen...
Vechten voor Max is een aangrijpend verhaal. In iedere alinea komt naar voren hoe ervaren de schrijfster is op het gebied van het leven met autistische kinderen, alsmede in het vak van advocate. Dankzij haar eigen ervaringen heeft de auteur het verhaal heel realistisch geschreven. Het boek is niet spannend, de vaart zit vooral in de vlotte schrijfstijl en de steeds afwisselende gebeurtenissen. Zelfs de vrij langdradige rechtbankscène is vlot en vakkundig geschreven.
Als lezer leef je mee met hoofdpersonage Danielle Parkman. Ze bewijst dat een moeder tot alles in staat is als het gaat om haar kind. Een herkenbaar gegeven voor de doelgroep van het boek. Vechten voor Max is een enorme aanrader voor moeders met een autistisch kind. Een thrillerliefhebber zal het boek niet genoeg bekoren, daar het te veel ontbreekt aan spanning. Desalniettemin een zeer geslaagd debuut van deze Amerikaanse schrijfster, die trouwens Nederlandse ouders heeft.