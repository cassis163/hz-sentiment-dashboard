Terugkeer naar liefde. Leven met de principes van Een cursus in wonderen door Marianne Williamson

Een boek over leven in liefde, aangeraden door Oprah Winfrey, dat kon ik niet laten liggen. Oprah was vooral aangegrepen door volgende zinnen: “Onze grootste angst is niet dat we niet genoeg zijn. Onze grootste angst is dat we over een grenzeloze macht beschikken.” Woorden die ik al eerder hoorde maar die me blijven aanspreken, net als ze Oprah aanspraken.

Marianne Williamson is één van de best verkopende spirituele auteurs en Een cursus in wonderen, waar zij zich in al haar werk op baseert, is een boek dat al vele mensen hun leven enorm heeft veranderd. En dat wil ik ook wel, veranderen.

Terugkeer naar liefde gaat er over dat wij allemaal in wezen perfect zijn zoals we zijn, als we niet gelukkig zijn is dat omdat we een schild van angst hebben opgetrokken. Angst voor onszelf en de wereld om ons heen. Die angst belemmert ons om vol licht te schijnen en vol liefde te leven. Het komt er dus in feite op neer telkens voor liefde te kiezen, in alle facetten van ons leven. Relaties, ons lichaam en werk zijn enkele facetten die aan bod komen.

Doorheen het boek kwam ik allerlei boeiende tips en ideeën tegen, waarvan ik vele al wel eens gehoord heb, maar die toch goed zijn om geregeld ter herinnering te herhalen. Het belang van vergeving bijvoorbeeld, of het belang van altijd eerlijk communiceren, ook als het pijnlijk is.

Waarom is dit boek dan toch niets voor mij? Omdat het heel hard op God en Jezus is gericht. Ik had gedacht dat dit boek eerder spiritueel dan godsdienstig zou zijn en hoewel de schrijfster dit ook beweert was het voor mij toch iets te veel op een strikt geloof gericht. Wat volgens mij perfect kan werken, maar niet voor mij. Ik heb uit een terugkeer naar liefde enkele boeiende dingen gehaald maar wonderen heeft het mij niet gebracht. Laat dit je vooral niet tegenhouden om het te lezen, het boek heeft al zo veel mensen geholpen.