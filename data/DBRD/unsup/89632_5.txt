Wees Onzichtbaar is een van de zes boeken die op de shortlist staat om mee te dingen naar de Libris Literatuur Prijs van 2018. Het won in 2017 de Boekhandelsprijs. Murat Isik vertelt ons het verhaal van Metin. Metin komt met zijn ouders en zus mee naar Nederland, waar ze een flat in de Bijlmer bewonen. Terwijl Metin leert opgroeien tussen zijn liefdevolle moeder en ongeïnteresseerde vader, verandert de vooruitstrevende wijk in de Bijlmer naar een getto waar iedereen langzaam vandaan probeert te komen.


De verwachting was dat de Turkse afkomst een flinke rol in het boek zou spelen. Toch richt het boek zich meer op de Metin met de Hollandse normen en waarden dan op de Turkse Metin. Wellicht is deze innerlijke strijd het element waardoor de jongen zoveel sympathie opwekt. Al vroeg in het boek wordt een toon neergelegd waaruit blijkt dat de vader van Metin helemaal geen leuke vader is en gaandeweg leren we wat voor impact dit op het gezin, maar vooral op Metin heeft.


'Ik keek hem onbewogen aan. En ik herinner met goed dat ik me niet gekwetst voelde. Voor het eerst voelde ik me niet gekwetst, want ik dacht: je hebt gelijk. Je hebt helemaal gelijk, baba. Dit zegt een vader niet tegen zijn kinderen. En alleen daarom al had je geen kinderen moeten nemen. Alleen daarom had je geen vader mogen worden. Alleen daarom al had je mijn vader niet mogen zijn.'


De korte hoofdstukken zorgen ervoor dat de 600 pagina's nergens vervelend worden. Het leest vlot weg en doordat elk hoofdstuk wordt afgesloten, blijf je nieuwsgierig naar het volgende hoofdstuk van Metins leven. De schaamte van zijn geloof, het spelen in de Bijlmer, het pesten op school en zijn baantje bij de Vomar zijn voorbeelden van gebeurtenissen die zijn leven tekenen. Gehuld in een prachtig jasje met karakteriserende elementen uit de jaren 80, zorgt ervoor dat Wees Onzichtbaar flink wat herkenningspunten heeft voor de mensen die ook rond die tijd zijn opgegroeid. Denk aan de hit van René Froger of bijvoorbeeld de BMX-crossfietsen.

Wees Onzichtbaar is een prachtige roman die maar weer eens laat zien dat andere mensen heel bepalend zijn voor de invulling van je leven en dat je zelf verantwoordelijk bent voor de uitkomst hiervan. Aanrader!