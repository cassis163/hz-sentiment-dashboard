Allereerst hoe kun je een waardering geven voor een waargebeurd afgrijselijk verhaal. Ik geef 4* omdat er in bepaalde hoofdstukken veel computertechniek voorkomt en dat mij soms te langdradig was, wel snap ik dat juist dat een groot verschil heeft gemaakt in het leven van Martin.

Martin Pistorius geboren in 1975 Zuid Afrika. Tot zijn 12de levensjaar een hele gewone jongen, samen met zijn ouders, broer David en zus Kim, daarna 14 lange jaren in verzorgingshuizen. "Het begon met keelklachten, toen ik uit school kwam, vanaf dat moment ging het steeds slechter. Diagnose niet-responsief waaksyndroom."

Zijn vader neemt bijna alle fysieke zorg voor zijn rekening, zijn moeder voelt woede en weerzin om wat er is gebeurd. "Later zag ik dat mijn ziekte onze familie in tweeën had gespleten: mijn vader en ik en aan de andere kant mijn moeder, David en Kim. Ik werd vervuld van schuldgevoelens, iedereen leed door mij".

"Ze zien me als een leeg omhulsel. Jaren bleef ik verloren in mijn duistere, wezenloze wereld". Toen Martin 16 was werd zijn geest wakker maar zijn lichaam niet. Jaren van frustratie, angst en eenzaamheid volgen. Martin leert communiceren met een speciale spraakcomputer. "Deze software is veel meer dan een stuk gereedschap het is mijn stem". Martin krijgt eindelijk de regie over zijn eigen leven.

Dan ontmoet hij Joanna, "door haar voel ik me gewichtloos." Ze gaan in een flat in Groot-Brittannië wonen en een trouwerij volgt. "Het is tijd om het verleden te vergeten. Ik kan alleen nog aan de toekomst denken". Liefde overwint. Martin heeft zich ondanks zijn handicap opgewerkt tot ICT-specialist, schrijver en een veelgevraagd gastspreker.

Leuk vind ik dat Martin bij het dankwoord speciaal Pookie en Kojak dankt voor hun onvoorwaardelijke liefde. De honden hebben bewezen echt de beste vrienden van mensen te zijn. Een verhaal vol met doorzettingsvermogen, de kracht van een hechte familieband, hoop en vooral liefde die alles overwint.