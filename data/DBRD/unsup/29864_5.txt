Als Margarets verloofde John in de jaren zestig wordt opgenomen vanwege een ernstige depressie komt ze voor een moeilijke keuze te staan: gaat ze ondanks zijn aandoening met hem verder of gaat ze de pijn, die het haar kan opleveren, uit de weg?

Het middelpunt van het verhaal is Michael, de oudste zoon van Margaret en John. Een briljante maar angstige muziekfanaat, die het leven alleen aankan door er de spot mee te drijven. Een even belangrijke rol spelen Michaels jongere zusje en broertje – de verstandige en betrouwbare Celia en de ambitieuze en uiterst beheerste Alec. Zij doen er, samen met hun moeder, alles aan om voor Michael te zorgen, die steeds verwarder raakt.

Mijn visie
‘Denk me weg’ vertelt het beklemmende verhaal van een gezin dat geteisterd wordt door de depressies en psychische problemen van twee van de vijf gezinsleden. Haslett maakt in zijn boek gebruik van een wisselend perspectief. Om beurten komen de verschillende gezinsleden aan het woord. De auteur toont op deze wijze zijn verschillende personages door de ogen van een van de andere gezinsleden. Knap!

“We strijden met elkaar. We zijn het met elkaar oneens. Hij verwent de kinderen om bij hen in het gevlij te komen en ondergraaft mijn opdrachten en verboden, waardoor ik als handhaver alleen kom te staan.”

Wanneer John zelfmoord pleegt raakt het gezin ontwricht en valt uiteen. Er ontstaat een verwijdering tussen Margaret en haar kinderen. Celia en Alec vertrekken respectievelijk naar San Franciso en New York. Michael gaat weliswaar ook zelfstandig wonen maar wordt geteisterd door zijn regelmatig terugkerende psychoses.

“Ik sprak met hem vooral over psychoanalytische cultuurkritiek, de theorieën over trauma’s van bevolkingsgroepen en af en toe over mijn hevige paniekaanvallen bij de gedachte dat Caleigh me binnenkort zou verlaten voor een vrouw.”

Adam Haslett hanteert een fraaie en levendige schrijfstijl. Zijn taalgebruik is eigentijds, to the point en origineel. Hij weet hiermee de vele emotionele scenes mooi te verwoorden. Bovendien laat de auteur zien over een groot empathisch vermogen te beschikken. De wijze waarop hij zijn personages laat acteren, bewijst dat onomstotelijk.

“Paul piekerde over de vrijheid die hij kwijt zou zijn in een denkbeeldige toekomst, terwijl mijn lichaam aanspraak maakt op al mijn aandacht. De tranenvloed bracht hem weer aan mijn zijde. Hij sloeg zijn armen om me heen, en al was ik woedend dat ik hem zo nodig had, ik vlijde mijn hoofd tegen zijn borst.”

Haslett koos voor een zwaar en tevens ambitieus thema voor zijn boek. Door zijn fijne schrijfstijl en het vleugje humor dat hij in zijn boek verwerkt, is het verhaal weliswaar met regelmaat emotioneel, maar nergens zwartgallig.

Conclusie: ‘Denk me weg’ is een zeer fraai literair werk met een gewaagd thema!

Over de auteur
Adam Haslett (1970) is een Amerikaanse schrijver en journalist. Hij schreef eerder de verhalenbundel You Are Not A Stranger Here, waarmee hij voor de Pulitzer Prize en de National Book Award werd genomineerd, en de roman Union Atlantic, waarvoor hij de Lambda Literary Award ontving. Zijn boeken werden in achttien talen vertaald en zijn journalistieke werk verscheen onder andere in The Financial Times, Esquire, New York Magazine en The New Yorker. Haslett is alumnus van Yale Law School en Columbia University. Hij woont en werkt in New York. - See more at: http://www.hollandsdiep.nl/auteur/?A_ID=6548#sthash.4nUsAdbd.dpuf

Uitvoering
Uitgever Hollands Diep
Paperback, 448 pagina’s
ISBN: 9789048830206

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger.
http://hanneketinorcenti.nl/