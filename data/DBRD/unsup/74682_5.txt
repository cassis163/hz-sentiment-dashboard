Voordat ze op werkweek naar Londen vertrokken, was er geen sprake van vriendschap of echt inhoudelijk contact tussen de 4e jaars HAVO-leerlingen Naima, Ralph, Loïs en Jonas. Ze worden in groepjes van vier verdeeld om de schoolopdrachten uit te voeren en de metropool te verkennen. Schoorvoetend gaan ze op pad en in eerste instantie zijn ze nog wat afwachtend. Al snel blijken er toch raakvlakken te zijn en het lijkt erop dat dit toch nog gezellig gaat worden, ze besluiten er het beste van te maken. Ralph blijkt de stad goed te kennen en stelt voor om de ondergrondse naar de volgende bestemming te nemen.

Op Kings Cross moeten ze wachten op ‘the tube’ wanneer er zich een ramp van ongekende proporties voltrekt. Het drukke station verandert in een oogwenk in een oorlogsgebied. Na de eerste schok dringt het rauwe besef tot de vier door dat ze moeten vrezen voor hun leven. Een blik om hen heen is genoeg om te zien dat het gevaar nog niet voorbij is. Wat volgt is een aaneenschakeling van angstaanjagende momenten waarin adrenaline hen, op dat moment, overeind houdt. Hebben ze een kans om dit te overleven?

Wendy Brokers is vooral bekend van haar feelgoodromans Geluk bij een ongeluk en Baguette met jam voor twee. Haar manier van schrijven is ongecompliceerd, vlot en opvallend betrokken. Ze weet het kleine in de menselijke emoties mooi te pakken zodat de personages je ook echt raken. Of dat nu gaat over een revalidatieperiode of een gecompliceerde zomerliefde, de emoties zijn écht. Het nieuws dat ze een Young Adult ging schrijven wekte de nieuwsgierigheid dan ook meteen. Zou dit nét zo goed kunnen uitpakken als haar romans?

Met De laatste halte heeft Wendy Brokers een schoolreis als basis genomen voor een thema dat beangstigend actueel is. Het verhaal speelt zich af in Londen, waarin dit thema helaas een gekende realiteit is. Waarschijnlijk speelt die wetenschap mee voor de authenticiteit en spanningsboog in het verhaal. Dat ze heeft gekozen om jongeren de hoofdrol te geven is slim, want als je in Londen rondloopt zie je ontelbare groepen scholieren. Weer een overeenkomst met de realiteit. De krachtige, fictieve, verhaallijn met de realistische details en kwetsbare personages maakt alles tot een kloppend geheel. Wat erg overtuigend was, waren de typische omgangsvormen voor deze leeftijdsgroep. Het gedrag, hun humor, het taalgebruik, de emoties, alles past bij deze leeftijd. Zowel in de ontspannen sfeer, slenterend door het prachtige Londen, als wanneer de ellende losbarst. Ongeacht het heftige thema, waren de (opr)echte dialogen mooi om te lezen. Wendy Brokers past haar inlevend vermogen op hoog niveau toe en voert dat door in de heftige emoties die de gebeurtenissen met zich meebrengen.

Wat een groot compliment verdient is de dubbele laag van de hoofdpersonages. De individuele achtergronden die met respect en overtuiging in het verhaal verweven zijn, lees je terug in de details. De jongeren krijgen middels dit verhaal een platform om te laten zien hoe het in een ideale wereld zou moeten gaan, zelfs als de zaken tegen je keren. Hun kracht gaat hand in hand met de angst en onzekerheid waarmee ze te maken krijgen en dat raakt je enorm. Je hebt het zo met ze te doen! Stuk voor stuk zouden ze je eigen kind kunnen zijn, stel je dat eens voor in dit scenario…kippenvel.

Doordat er per hoofdstuk van personage wordt gewisseld leer je ze goed kennen. Ieders unieke karakter is van grote meerwaarde voor het grote geheel. Of het nu gaat om persoonlijke onzekerheden, verliefdheid, sociale contacten, vertrouwen of gezinssituatie, Wendy Brokers heeft alles leeftijdsconform geschreven en dat is een verademing. Het feit dat ze nu op elkaar aangewezen zijn en niets anders kunnen dan elkaar vertrouwen, creëert een band die onder normale omstandigheden veel langer zou duren om te groeien. Wanneer de details rondom de gebeurtenissen meer en meer vorm krijgen is vooral dat vertrouwen cruciaal. Meer dan dat is er niet.
“En ik weet dat dit een dag is die ik me nog zal herinneren als ik tachtig ben. Het afgrijselijk lelijke en het onbeschrijflijk mooie van deze dag. Een dag van verdeeldheid en verbondenheid. Een dag waarin alles wat de mens zijn inhoud geeft en de mens maakt voorbijkwam. Misschien wel een dag waarin we allemaal tegen wil en dank een stukje meer volwassen zijn geworden dan we wilden.”


De laatste halte is een indringende en beklijvende thriller voor alle leeftijden. Het geeft de trieste realiteit weer van de wereld waarin we nu leven, het altijd over je schouders kijken is echter niet te doen. Gelukkig straalt De laatste halte ook meer uit dan dat, dat komt vooral doordat het oprechte hoop uitspreekt. Dat aangeeft verder te kijken dan je neus lang is en elkaar niet bij voorbaat te veroordelen. Vertrouwen is dé sleutel, al is het soms erg moeilijk die te vinden. 4,5 ster voor deze indringende, spannende YA.