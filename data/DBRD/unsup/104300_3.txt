Wraakengel is alweer het zesde boek van de Noordse misdaadauteur Kjell Ola Dahl. Eerder schreef hij vijf andere thrillers met speurdersduo Gunnarstranda en Frølich in de hoofdrol. Ook in boek zes maakt dit bijzondere duo een opwachting.
Dit keer volgen we inspecteur Gunnarstranda die de moord op collega politieagent Ivar Killi moet helpen oplossen. Wanneer Gunnarstranda in het huis van Killi een geheugenkaart met erotische fotos van een vastgebonden jonge vrouw vindt, maakt hij een foute beslissing door het gevonden bewijsmateriaal niet direct te registreren. Het geheugenkaartje wordt uit zijn bureaula gestolen en hier is zijn leidinggevende, commissaris Rindall, niet blij mee. Gunnarstranda wordt daarom overgeplaatst naar Frølichs afdeling.
Frølich, niet bepaald blij met de komst van Gunnarstranda, probeert zijn irritaties opzij te schuiven terwijl beiden werken aan de vermissingzaak van advocaat Arne Welhaven. Naarmate het onderzoek vordert, stuiten Gunnarstranda en Frølich op vreemde zaken die te maken hebben met de verdwijning van Welhaven, maar ook weer verbonden zijn met de moord op Killi. Zo komen ze er achter dat Welhaven onder behandeling stond van psychologe Maria Hoff en dat hij naast zijn werk als advocaat er een tweede illegale agenda op na hield. De mooie Maria lijkt ook steeds een grotere rol in het onderzoek te spelen. Als blijkt dat Maria een korte verhouding had met de vermoorde Killi komt ze op het verdachtenlijstje van de politie te staan. En hoewel ze een alibi heeft vermoeden Gunnarstranda en Frølich dat de psychologe meer weet dan ze los laat.
Wraakengel is geen top thriller maar wat dit verhaal wel aantrekkelijk maakt, zijn de twee hoofdpersonages, speurders Gunnarstranda en Frølich. Je ziet het opmerkelijke duo zo voor je zitten. Je volgt de heren tijdens hun onderzoek naar de verdwenen advocaat Arne Welhaven en ondanks de onderlinge wrijvingen bespeur je een zekere verbondenheid tussen de twee. Zonder dit duo zou het verhaal niet zo interessant zijn.
Wraakengel van Dahl bezit misschien geen originele plot, maar door de korte hoofdstukken zit er wel veel vaart in het verhaal. Geen ingewikkelde verhaallijnen, nagelbijtende gebeurtenissen en duistere personages, maar een simpel prettig leesbaar misdaadroman. Dus voor wie nog niet bekend is met de boeken van Dahl is Wraakengel een redelijk interessant boek om te lezen, ook al is het alleen maar om kennis te maken met speurdersduo Gunnarstranda en Frølich.