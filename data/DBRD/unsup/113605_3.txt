De verwachtingen die je als lezer van tevoren hebt bij Eclips, zijn allesbepalend bij de mate waarin je het verhaal zult kunnen waarderen. Verwacht je een thriller, dan wordt je teleurgesteld. Verwacht je, door de flaptekst over vampiers, stevige horror, ook dan zal dit boek je tegenvallen. Lezers die echter de twee eerdere delen in deze serie al gelezen hebben, zullen weten wat hen te wachten staat: een jeugdroman over de liefde van een gewoon meisje en een vampier, en alle onmogelijke en spannende situaties die dat oplevert.
In dit derde deel van de Twilight-serie zijn Bella en Edward hechter dan ooit. Probeerde Edward in Nieuwe maan nog weg te gaan bij Bella om haar te beschermen voor zijn vampiergedrag, nu zijn ze vrijwel onafscheidelijk. Er is slechts één probleem dat tussen hen in lijkt te staan: Bellas vriendschap met Jacob zou wel eens meer kunnen zijn dan alleen vriendschap. Alsof dat gegeven op zich niet al enorm bedreigend is voor de liefde van de twee tieners, maakt het feit dat Jacob een weerwolf is de situatie nog meer gespannen.
Juist wanneer het erop lijkt dat de eeuwenoude wapenstilstand tussen de weerwolven en de vampiers niet langer stand zal houden, blijkt dat Bella in groot gevaar is. Vampier Victoria zint op wraak: Edward heeft haar geliefde vermoord en daarom wil zij Edwards grote liefde doden. Jacob en Edward zullen hun wederzijdse haat opzij moeten zetten als ze Bella willen beschermen. Dat valt nog niet mee, want Bella heeft er een handje van om in gevaarlijke situaties terecht te komen.
Terwijl de jongens hun best doen om Bella te beschermen, worstelt zij met de vraag van wie van de twee jongens ze het meeste houdt. Daarnaast staat ze voor nog een keuze: als ze bij Edward wil blijven, betekent dat dan dat ze haar gewone leven achter zich zal laten en zal kiezen voor een bestaan als vampier? Bella ontdekt stap voor stap wat die keuze eigenlijk zal betekenen.
Eclips is dus vooral een liefdesverhaal; het feit dat de hoofdpersonen toevallig vampiers en weerwolven zijn is eigenlijk bijzaak. Natuurlijk levert dat gegeven nu juist de verwikkelingen op die de 470 paginas vullen, maar in essentie gaat het verhaal om liefde, opoffering, jaloezie en keuzes. Dat had in honderd paginas minder ook prima gekund, want nu worden sommige gebeurtenissen wel erg uitgesmeerd. De fans zullen daar echter weinig problemen mee hebben; zij zullen genieten van elke volgende pagina, en waarschijnlijk vol verwachting uitkijken naar de volgende twee delen in de serie.