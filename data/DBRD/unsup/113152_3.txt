Als je je bedenkt dat Isabelle Ronin in Manitoba in Canada woont, is het niet vreemd dat het eerste deel van de 'Red'-serie zich afspeelt in haar woonplaats. De jacht op jou is het debuut van deze auteur en op het omslag wordt vermeld dat het boek wereldwijd al meer dan 140 miljoen keer gelezen is. Zou haar start op Wattpad daar iets mee te maken hebben?

Veronica is alles kwijt, haar moeder, haar woning en geld heeft ze niet. Wanneer ze op een avond Caleb in een club tegenkomt, besluit hij haar een woonplek aan te bieden. In eerste instantie om haar te helpen, maar al snel wordt hij smoorverliefd op het meisje dat hij standaard Rooie noemt. Veronica laat echter geen enkele man toe in haar leven. Haar vader heeft haar doen inzien hoeveel pijn liefde kan doen. Daar beschermt zij zichzelf graag voor. Toch is Caleb vastbesloten om de muren van deze mysterieuze dame te breken.

Het eerste wat opvalt en enorm ongeloofwaardig overkomt is dat Caleb een wildvreemd meisje mee naar huis neemt en haar onderdak biedt. Dat Veronica dit aanbod aanneemt, zeker met de muren die ze heeft opgetrokken, is eveneens vreemd te noemen. Dat zorgt ervoor dat je met een enigszins onaangenaam gevoel aan het verhaal begint. Staat deze ongeloofwaardigheid gelijk aan de rest van het boek?
Al snel blijkt dat gelukkig niet het geval te zijn. Het is dan misschien vreemd dat deze twee jonge mensen zo’n naïeve keuze maken, het biedt wel een basis voor het verhaal. Veronica heeft heel veel meegemaakt. Haar vertrouwen heeft een enorme deuk gekregen en ze wil niets liever dan voor zichzelf zorgen. Het feit dat ze bij Caleb woont, en daar niets voor hoeft te betalen, geeft haar het gevoel dat ze een profiteur is. Daarom kookt ze elke dag voor hem.

Langzaam komen Caleb en Veronica dichter tot elkaar. Caleb, die elk meisje in de stad kan krijgen, wil alleen nog maar zijn ‘Rooie’ en dat wordt niet door iedereen gewaardeerd. Dat betekent dat er gevaar om de hoek loert voor het prille geluk dat tussen de twee ontstaat. Dat is het element in het verhaal dat ervoor zorgt dat het enigszins spannend wordt. Je moet hier echter wel 250 pagina’s op wachten.
Het is jammer dat het cliché van de rijke jongen die elke meid kan krijgen en vervolgens een heer wordt als hij het juiste meisje tegenkomt in het verhaal verwerkt is. Dit concept wordt in ontzettend veel (erotische) romans gebruikt en het zou vernieuwend zijn hier eens wat anders mee te doen. Dit cliché geeft in eerste instantie een verkeerd beeld van het boek – weer zo één – en dat is zonde.

Wanneer Caleb het eindelijk voor elkaar krijgt om met Veronica op date te gaan, beleef je het leukste deel van het verhaal. De twee eten bij drie verschillende restaurantjes en besluiten om lekker toneel te spelen. Deze dag is hartverwarmend en opent je hart voor zowel Veronica als Caleb. Vanaf dat moment gun je hen dan ze bij elkaar komen.

De jacht op jou heeft een moeizaam begin. Het cliché en de naïeve keuzes maken dat je al snel de vergelijking met andere boeken maakt. Het duurt lang voordat Veronica zich een klein beetje blootgeeft en dat kan voor sommige lezers te lang zijn. Toch is het een fijne read. Vooral als de twee dichter tot elkaar komen en de spanning erin slaat, is het boek moeilijk aan de kant te leggen. En het einde, … een cliffhanger. Wanneer verschijnt deel 2?