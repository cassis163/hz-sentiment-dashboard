Drie minuten is het zevende boek van het Zweedse schrijversduo Roslund en Hellstrom. Het boek is een vervolg op een eerdere thriller van hen nl drie seconden. Hoofdpersoon is beide thrillers is Piet Hoffmann, een doodgewaande ex-crimineel. Slechts enkele mensen zijn van zijn bestaan op de hoogte, Piet was in het verleden geïnfiltreerd in de Poolse maffia, nu zit hij diep in de Columbiaanse drugscene, de PRC, als dubbelagent voor de VS. Met gedetailleerde informatie zorgt hij ervoor dat de zgn Crouse troepen de PRC gevoelige schade kan laten lijden. De oprichter van de Crouse troepen, Timothy Crouse, wil op een gegeven moment zelf de vorderingen in Columbia gaan volgen en dan gaat het gruwelijk fout: Crouse wordt ontvoerd, gemarteld en als een beest opgesloten in een kooi. De VS verklaart daarop de PRC de oorlog en stelt een dodenlijst op waar ook Piet Hoffmann op staat als ‘hartenzeven’. De jacht op hartenzeven wordt geopend, Piet is zijn leven niet veilig. Hij probeert via de Zweedse commissaris Ewert Grens, te onderhandelen met de Amerikaanse regering maar, net als in ‘drie seconden’ wordt zijn vertrouwen in de machtshebbers beschaamd. Met behulp van Ewert probeert hij de regie weer in eigen handen te krijgen en zichzelf en zijn gezin in veiligheid te brengen. Roslund en Hellstrom hebben wederom een verschrikkelijk spannend boek geschreven waarin we als lezer een kijkje krijgen in het uitzichtloze leven van de Columbiaanse arme jongeren die schijnbaar onafwendbaar met drugs en misdaad te maken krijgen. Daarnaast wordt ook de rol en de macht van de politiek op de hak genomen. Roslund en Hellstrom nemen geen blad voor hun mond, ze beschrijven gruwelijke taferelen en zetten je aan tot nadenken. Voor mij hebben ze (weer) 5 sterren verdiend!