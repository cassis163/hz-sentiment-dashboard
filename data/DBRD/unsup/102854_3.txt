Mayka-Ling is de dochter van een belangrijke Mandarijn. Haar moeder is zijn derde vrouw en samen met de andere vrouwen en kinderen wonen ze in zijn yamen. Ze luistert naar het verhaal over het ontstaan van de wereld en denkt terug aan hoe haar moeder een beter leven voor haar wenste. Het leven van haar moeder is in ieder geval niet rooskleurig en wordt er niet eenvoudiger op wanneer vrouw nummer vier aankomt.
Yin en Yang neemt de lezer mee naar het oude China. Nienke Pool schreef het verhaal en Ingrid van der Knaap zorgde voor de illustraties. De typografie en de vormgeving doen vermoeden dat het boek bedoeld is voor jonge lezertjes en ook gemakkelijk voor te lezen is. In negen korte hoofdstukken, verspreid over een vijftigtal pagina’s wordt het verhaal van Mayka-Ling verteld. De letters zijn groot en hoewel de tekst vrij dicht op elkaar staat, is het overzichtelijk en niet te druk.
De tekeningen van Ingrid van der Knaap brengen het Verre Oosten tot leven. Elk hoofdstuk bevat een paginagrote zwart-wit afbeelding die goed aansluit bij de tekst en het verhaal ondersteunt. De prenten zijn eenvoudig gehouden, dat zorgt ervoor dat ze de sfeer goed weergeven zonder de lezer te overdonderen en de aandacht weg te rukken van het verhaal. Ze breken de tekst en maken het geheel wat luchtiger. Hier en daar vullen wat kleinere tekeningen de witruimte op.
De thematiek en het taalgebruik sluiten echter beter aan bij een wat oudere doelgroep (11+). De bewoordingen zijn eenvoudig, maar de zinsconstructie is best complex en in een behoorlijk tempo worden thema’s als ongelijkheid, macht en misbruik op de lezer afgevuurd. Er worden ook een paar zaken tussen de regels door beschreven die jongere kinderen wellicht moeilijk kunnen vatten of plaatsen. Het hoofdpersonage is bovendien een tiener en dat maakt het voor jongere kinderen al wat moeilijk om zich met haar te identificeren.
Het Chinese scheppingsverhaal is een mooie opener die meteen weet te intrigeren. Van daaruit sluipt de lezer de wereld van Mayka-Ling en haar beste vriend Long binnen. Long is een Ba Xian, een piepkleine nakomeling van de onsterfelijken die over China waken. In een beperkt aantal bladzijden laat auteur Nienke Pool een gelaagd verhaal op de lezer los dat vlot leest, maar iets te weinig ademruimte heeft. Ze schept een sprookjesachtige sfeer en vermengt geschiedenis en oude Chinese tradities met de mythologie van het land van de rijzende zon. Pool balt alles samen tot een interessant geheel dat biologeert, daarentegen was het wellicht gebaat met een meer uitgebreide vertelling. De auteur wil heel veel meegeven en brengt een hoop elementen aan die het absoluut waard zijn om in het verhaal verweven te worden. Helaas wordt daardoor echter ook de kans gemist om dieper in te gaan op de fascinerende tradities en mythologieën en voelt het een beetje gehaast.
Dit neemt niet weg dat Yin en Yang een boeiend verhaal is dat een inkijkje geeft in een cultuur waar westerse kinderen (en hun ouders) vaak niet zo veel over weten. Daarom alleen al is het best de moeite waard om te lezen.