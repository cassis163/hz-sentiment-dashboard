Commentaar gebaseerd op de originele versie 'Fotografiet'.

'Het meisje op de foto' is de langverwachte opvolger van 'De moord op mijn vader'. In beide boeken is Anna Eiler het gezicht van de politie en is de schrijvende pers aanwezig in de vorm van het duo Julia en Ing-Marie.

Een vrouw meldt haar man als vermist. De politie neemt de zaak eerst niet al te ernstig, maar wanneer een paar dagen later in een meer een afschuwelijke vondst gedaan wordt, komt de zoektocht op gang. Al snel blijkt de man niet alleen voor zaken vaak in Vietnam gezeten te hebben ... De lezer komt ondertussen ook veel, heel veel te weten over het priv√© leven van rechercheur Anna en journaliste Julia, hun liefdesleven loopt niet bepaald over rozen. En wordt de zaak van Julia's verdwenen vader nog opgelost ?

Carina Bergfeldt heeft een heel vlotte manier van schrijven, waardoor de lezer een vrij licht verteerbare thriller voor de kiezen krijgt. Er worden heel wat woorden gewijd aan de psyche van Anna en Julia, de auteur doet haar uiterste best om te vertellen waarom ze zijn wie ze zijn en waarom ze doen zoals ze doen. Toch komen ze niet voldoende tot leven, niet helemaal bevredigend dus voor een psychologische thriller.

Het boek zou een goeie middenmoter zijn, ware het niet dat het een vrij verrassende ontknoping kent. Op de valreep dus vier sterren voor 'Het meisje op de foto'.