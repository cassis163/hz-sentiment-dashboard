Toen de leesclub van “Bezorgde Burgers” geopend werd, twijfelde ik of ik mij zou inschrijven.
Bij de beschrijving van het boek kon men immers lezen dat het “herinneringen oproept aan Brusselmans' De man die werk vond”. Herman Brusselmans is een behoorlijk controversiële schrijver: ofwel lees je zijn boeken graag ofwel niet. Hoewel de vergelijking met Brusselmans voor sommigen misschien net een reden is om het boek te willen lezen, was het voor mij in eerste instantie eerder een struikelblok.
De sneak preview heeft mij persoonlijk echter volledig overtuigd van de trefzekere en humoristische schrijfstijl van Steven de Jong, die duidelijk een eigen stem heeft en niet hoeft vergeleken te worden met gevestigde namen.
Als ik hem dan toch zou moeten vergelijken met Brusselmans, dan kan ik enkel tot de vaststelling komen dat er geen vergelijking mogelijk is ;-) Over de tekst in dit boek is veel meer nagedacht en de humor is duidelijk verfijnder dan die van Brusselmans.

Inhoudelijk ga ik niet veel over het boek prijsgeven.
Enerzijds om spoilers te vermijden en anderzijds omdat er gewoon enorm veel (goede) ideeën in het boek verwerkt zitten. Hier een soort samenvatting van geven zou ons veel te ver leiden.

Sommige ideeën spreken je al wat meer aan dan andere. Maar dat is ook de kracht van dit boek: iedereen vindt er gedachten in waarin hij/zij zich kan vinden of die hem/haar aan het nadenken zetten. Ook in de leesclubdiscussie was dit duidelijk te merken: alle deelnemers haalden verschillende fragmenten uit het boek aan die een indruk op hen hadden achtergelaten.

Elke bladzijde en zelfs elke alinea bevat rake waarnemingen en mooi verwoorde gedachten. Wat het geheel volledig afmaakt, is het sausje van humor dat je doorheen het hele boek terugvindt. Wat denk je bijvoorbeeld van:
- “De werknemers gaan door een draaideur. Een soort tredmolen, maar dan horizontaal.”
- “Miljoenen euro’s aan belastinggeld gaan jaarlijks op aan geestelijke gezondheidszorg voor gefrustreerde werknemers, terwijl je met een fractie ervan klaar bent als je alleen de managers behandelt die hun ondergeschikten frustreren.”
- …

Voor sommige mensen - waaronder mezelf - is ‘Bezorgde Burgers’ bijgevolg een boek dat je niet in één keer uitleest, maar dat je verschillende keren vastneemt om zo telkens de vele ideeën te laten bezinken. Ondanks die hoeveelheid spitsvondigheden blijft het geheel toch goed verteerbaar voor de lezer doordat deze in kleine, hapklare alinea’s wordt aangeboden.
Bovendien weet de schrijver met zijn vlotte pen de vele uiteenlopende gedachten op papier toch te bundelen tot één geheel.

Ben je benieuwd naar Steven de Jong die met “Bezorgde Burgers” een mooi debuut heeft afgeleverd?
Dan kan je ook eens een kijkje gaan nemen op zijn website waar je onder andere kan genieten van zijn kortverhaal In het reine.
Sowieso is dit een naam waar we in de toekomst zeker nog van zullen horen!
Ik kijk er alvast naar uit :-)