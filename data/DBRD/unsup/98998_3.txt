‘Tijden van duisternis’ speelt zich af in het Londen van 1946, de nazi’s hebben de Tweede Wereldoorlog gewonnen en Groot-Brittannië bezet. John Rossett is een gedecoreerde Britse oorlogsheld en werkt nu voor de nazi’s. Zijn belangrijkste taak is het opsporen van Joden en deze op transport zetten. Hij is verbitterd (zijn vrouw en zoon zijn omgekomen door een bom van het Britse verzet) en is erg onverschillig over het lot van de opgepakte Joden. Tijdens een razzia vertelt een oude man, Israel Galkoff, dat hij een schat verborgen heeft en vraagt aan John om deze schat veilig te stellen. Hij gaat op zoek en stuit op Jacob, de kleinzoon van Israel, en een aantal soevereinen. Rossett moet de jongen op transport zetten, maar besluit hem te beschermen.

Origineel
‘Tijden van duisternis’ heeft een aantal interessante invalshoeken. Zo gaat het verhaal uit van het gegeven dat de nazi’s de oorlog hebben gewonnen en Groot-Brittannië hebben bezet. Dit dient overigens slechts als decor, deze verhaallijn wordt niet verder uitgewerkt in het boek. Wat interessant is, is het hoofdpersonage John Rossett. Weliswaar is hij een gedecoreerde oorlogsheld, maar werkt nu voor de nazi’s bij het Bureau voor Joodse zaken en is nu verantwoordelijk voor het deporteren van Britse Joden. Dit doet hij aanvankelijk zonder enig gevoel. De nazi’s zeggen dat de Joden elders in Europa te werk worden gesteld, en ondanks dat het een publiek geheim is dat ze vermoord zullen worden, is hij onverschillig en trekt hij zijn daden niet in twijfel. Het hoofdpersonage is een anti-held en tijdens het lezen is het lastig sympathie voor Rossett op te brengen. Hij krijgt last van gewetenswroeging, maar door zijn wandaden is het lastig de goede kant van Rossett te zien.

Voortkabbelen
Hoewel origineel, beklijft het verhaal niet echt en kabbelt het enigszins voort. Het is niet spannend, maar wel interessant en vooral intrigerend hoe iemand zo van rol kan veranderen. De personages komen niet echt tot leven, het is een verhaal wat verteld wordt, maar niet waar je in wordt meegezogen. Je blijft als het ware een buitenstaander.

Conclusie
Kortom, ‘Tijden van duisternis’ is een aardig verhaal, maar er was meer uit te halen geweest. Het kent een aantal originele invalshoeken maar weet door de oppervlakkige uitwerking de lezer niet te raken.