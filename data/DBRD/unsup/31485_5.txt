Ik heb dit boek binnen korte tijd tweemaal in de Nederlandse vertaling gelezen en ben zojuist verwachtingsvol aan het Spaans origineel begonnen. Ik veronderstel dat de prachtige volzinnen de grenzen van elke taal overschrijden. In mijn geval moest ik dit fantastische boek meerdere malen lezen in verband met de veelheid aan personages en de vergelijkbare gebeurtenissen in het leven van Julian Carax en de hoofdpersoon Daniel Sempere. De schrijver is erin geslaagd om een mystieke sfeer te scheppen die resulteert in een verwarrende onzekerheid bij mij als lezer ten aanzien van de gebeurtenissen in de levens van Carax en Sempere. Het wordt er niet makkelijker op als deze personages elkaar uiteindelijk ontmoeten, waarbij de opportunistische inspecteur Fumero voor hen beiden de bindende factor is. Jammer dat de schrijver een lang manuscript van Nuria Montfort nodig heeft om de eerder beschreven gebeurtenissen in het belang van de lezer op te frissen en om uiteindelijk de eerder in het boek verspreide puzzelstukken aan elkaar te leggen. Mijn conclusie is: een buitengewoon indrukwekkend, in rijk proza geschreven boek met een juiste verdeling tussen romantiek, suspense en historische informatie.