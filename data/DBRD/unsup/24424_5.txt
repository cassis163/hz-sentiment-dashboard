Rhoma Grace is een zestienjarige student van de planeet Huis Kreeft met een ongebruikelijk talent voor het lezen van de sterren. Terwijl haar klasgenoten metingen nodig hebben om nauwkeurige, astrologische voorspellingen te doen, kan Rhoma omhoog kijken naar de nachtelijke hemel en zien wat er in het verschiet ligt.

Bij een heftige explosie in het sterrenstelsel slaan de manen van Kreeft uit hun baan. Het leven op Kreeft verandert hierdoor in een nachtmerrie waarbij duizenden burgers de dood vinden, waaronder Moeder, de leider van het Huis Kreeft. Rho is met stomheid geslagen wanneer blijkt dat zij de nieuwe leider van de planeet zal zijn.

Dan, als er meer planeten het slachtoffer worden van buitenissige natuurrampen, ontdekt Rho een patroon in de sterren. Ze vermoedt dat Ophiuchus – de verbannen leider van het 13e Huis uit de Zodiaklegende – is teruggekeerd om de macht over het Zodiak-sterrenstelsel in handen te krijgen.

Rho moet – samen met Hysan Dax, een jonge gezant van het Huis Weegschaal, haar gids, Mathias en een lid van haar Koninklijke Garde – de andere leiders van de Huizen in het sterrenstelsel op de hoogte brengen van het heersende gevaar. Maar wie zal haar geloven, zo jong en onervaren als ze is? Wie kan Rho vertrouwen in een universum dat is bepaald door verschillen? En hoe kan ze 12 verschillende Huizen overtuigen van de noodzaak tot samenwerking?

Romina Russell heeft haar bijna 400 pagina tellende roman tot de nok toe gevuld met spanning, drama, astrologische en astronomische feiten, avontuur en romantiek. In de golf van dystopische young adult-romans is Zodiak – Het 13e huis een opvallend goede en spannende roman die je gelezen móét hebben!