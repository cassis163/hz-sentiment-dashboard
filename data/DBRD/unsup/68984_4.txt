De oversteek is een mix van spanning, avontuur en sciencefiction op een boeiende manier verteld.
Hoofdpersoon is de 6-jarige Amy die proefpersoon is geweest van een experiment van de Amerikaanse overheid. Amy weet te ontsnappen maar het experiment is volledig uit de hand gelopen en de proefpersonen zijn besmet en veranderd in viralen, wezens zonder ziel. Miljoenen mensen sterven en enkele kleine kolonies mannen en vrouwen weten te overleven.
Honderd jaar gaan voorbij en dan staat ineens bij een van de kolonies een meisje voor de poort; Amy, in al die jaren amper ouder geworden.
Wat er in de kolonie gebeurt, vind ik soms wat moeilijk te volgen. Veel personages passeren de revue en sommige episodes vind ik wat langdradig. Je moet goed je aandacht bij het boek houden, wil je de verhaallijn kunnen blijven volgen.
Dan gaat Amy samen met een kleine groep uit deze kolonie op zoek naar waar het ooit begon. Dit deel van het boek is een aaneenschakeling van spannende gebeurtenissen en we volgen de groep op hun barre tocht. Ze proberen te overleven en ze trachten de gevaren te overwinnen.
Hoewel het genre mij niet zo aanspreekt, heb ik het boek toch met veel plezier gelezen. Wel hadden sommige stukken wat korter gekund.