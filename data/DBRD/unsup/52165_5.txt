Deze reactie bevat spoilers, selecteer de tekst om de spoilers te lezen.  Mooi, zeer mooi boek. Het heeft me zeker aanvankelijk veel moeite en inspanning gekost om in het verhaal te komen. Het is voortdurend verwarrend wie er aan het woord is, de diverse ‘vertellers’ lopen door elkaar heen, daar moet je aan wennen en heel goed opletten. Er duiken personen op waarvan je geen idee hebt wie dat nu weer zijn. Verder zijn er talloze verhaallijnen die soms pas later op hun plaats vallen. Daardoor is het niet zo toegankelijk.

Maar als je het dan eenmaal doorhebt en je goed concentreert, is het echt genieten. Het maakte me zelfs zo nieuwsgierig naar New York, en dan vooral naar Brooklyn natuurlijk, dat ik zin kreeg om het op mijn lijstje van ‘nog eens ooit te bezoeken’ te zetten. Want naast Gal Ackerman is de stad New York een soort van hoofdpersoon. Prachtig bijvoorbeeld zijn de verhalen over hoe Gal als jochie met zijn opa David door Brooklyn zwerft. Opa schrijft namelijk een wekelijkse column over de verborgen geschiedenis van de diverse wijken. Eén van zijn favoriete uitspraken: “elke wijk is een wereld en Brooklyn het universum”. In dit deel de scène waarin Gal beschrijft dat hij smoorverliefd wordt op een levensgrote, blonde pop, een automaat bij de paardenrennen. Geweldig!

Door het karakter van het boek: verhalen in verhalen in verhalen…vind ik het erg lastig over dit boek iets te vertellen. De algemene lijn staat wel hierboven maar er is nog zoveel meer moois en kleurrijks. Frank en ’t Oaklandmotel, de mooie ontroerende brieven van Nadia, het verhaal over de afkomst van Gal met Ben, Teresa, Lucia en Umberto, Niels Claussen de Deense stuurman, Gals anarchistische opa David, de verhalen over de mensen in het Chelseahotel.
Ik vond ook heel mooi hoe Nadia haar dochter Brooklyn vertelt over haar naam: ‘Het deed haar denken aan een gang met deuren die de ruimte met verschillende melodieën vulden wanneer je ze opendeed’

Absoluut een aanrader voor diegenen die niet afgeschrikt worden door een fikse inspanning. Je wordt beloond!