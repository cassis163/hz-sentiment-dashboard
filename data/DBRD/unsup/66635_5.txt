Elke ochtend kraait de haan: KukelekuuuuuuUU!! Hij krijgt hiervoor een groot en luid applaus van alle dieren. Wat is die haan toch fantastisch, wat een supertalent, iedereen is ervan onder de indruk. Maar kikker vindt hem maar een opschepper. Kikker is er van overtuigd dat hij ook kan kraaien en misschien kan hij het zelfs nog wel beter dan haan. Maar is dat wel echt zo?

“De kikker die wilde kraaien” is een ontzettend leuk prentenboek vol met humor, maar ook met een mooie onderliggende boodschap. Kinderen vinden deze kikker die wil kraaien natuurlijk erg grappig. Dit verhaal is ook echt gegarandeerd lachen. Als ouder kun je tijdens het voorlezen helemaal los gaan, laat jezelf maar eens horen (en kraaien maar!). Ook de tekst is niet standaard neergezet op de pagina’s. het staat soms schots en scheef, grote en kleine lettertypes en soms is het dik gedrukt. Ze hebben het echt enorm leuk vormgegeven, zo geeft echt iets extra’s aan het verhaal. De tekst is vlot en duidelijk geschreven door Monique Berndes en het nodigt kinderen absoluut uit tot interactie. Iedereen wil natuurlijk wel even proberen op zijn hardst te kraaien.

Kikker is natuurlijk gewoon een beetje jaloers op iets dat de haan heel erg goed kan. Elk kind heeft zo’n gevoel waarschijnlijk weleens gehad en op die manier kunnen ze zich goed inleven in wat de kikker voelt. Iedereen wil weleens goed zijn in iets dat iemand anders goed kan en zal dit proberen na te doen. Soms pakt zoiets alleen niet uit op de manier hoe ze dat dan zouden willen. Dit verhaal laat kinderen inzien dat iedereen wel ergens goed in is, je moet alleen naar jezelf kijken en niet naar een ander.

De illustraties van Jann Wienekamp zijn echt ge-wel-dig. Enorm kleurrijk, vrolijk en ze hebben van die mooie waterverf accenten. Dit boek maakt je al blij voordat je het open geslagen hebt. Eenmaal open geslagen is dit prentenboek nog mooier dan je vooraf al gedacht had. De combinatie van tekst en illustraties maakt dit boek tot een pareltje. “De kikker die wilde kraaien” mag echt niet ontbreken aan de (kinder)boekenkast. Zowel jong als oud zal van dit prentenboek genieten! Geschikt voor kinderen vanaf 4 jaar.