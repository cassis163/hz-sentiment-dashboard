Marit worstelt al een tijd met een eetprobleem. Op de verjaardag van haar moeder vertelt ze het aan haar ouders. Ze weten het al, maar ze zijn blij dat Marit het nu ook erkent. Samen gaan ze op zoek naar een oplossing. Via een diÃ«tiste en psycholoog die Marit niet verder kunnen helpen, wordt Marit uiteindelijk opgenomen in een kliniek. Daar moet ze door middel van therapie en een vast eetpatroon haar anorexia zien te overwinnen.

Met dit boek vertelt Marit Brugman over haar eigen strijd tegen anorexia. Het boek vertelt niet veel over het voortraject waarin Marit worstelt met de ziekte, maar gaat voornamelijk over haar tijd in de eetstoorniskliniek. Het is een eerlijk verhaal waarin ze vertelt over de worsteling met haar eetstoornis en het reilen en zeilen in de kliniek. Ze laat met dit boek aan de lezer zien dat mensen met anorexia geen aanstellers of aandachtsvragers zijn, maar psychisch ziek zijn en hulp nodig hebben.

Friet in de kliniek geeft een realistisch beeld over anorexia. De toon in het boek is positief en hoopgevend en het lezen van dit boek leidt tot meer begrip voor mensen met een eetstoornis. De moeilijke momenten en kwetsbaarheid zijn minder belicht, maar daarmee is Friet in de kliniek een hoopvol boek. Door hard te werken en de strijd aan te gaan kun je uit een diep dal komen en de ziekte overwinnen.

Het is een dun boek en vlot geschreven, waardoor het boek lekker wegleest. In het laatste hoofdstuk vertelt Marit hoe het nu met haar gaat, 5 jaar na de kliniek. Gelukkig gaat het goed met haar, maar anorexia zal altijd in haar leven blijven. Friet in de kliniek is een bijzonder boek dat je een inkijkje geeft in het leven van een vrouw met een eetstoornis.