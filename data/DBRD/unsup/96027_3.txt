Sutler  is het eerste deel in de The Kills-reeks die uit vier delen van tezamen meer dan 1000 pagina’s bestaat. Richard House geeft hierin een beeld van het Midden-Oosten, waar buitenlanders in de nasleep van de oorlog hun slag slaan.
John Jacob Ford is een van die buitenlanders. Onder de schuilnaam Sutler bevindt hij zich in Irak, waar hij op een nacht een dringend telefoontje krijgt. Hij moet als de bliksem zorgen dat behoorlijke sommen naar bepaalde rekeningen worden overgemaakt, waarna hij onmiddellijk moet verdwijnen. Het lukt Ford nog maar net om het geld over te maken en daarna ontploft de hele boel, letterlijk. Ford slaat op de vlucht, achternagezeten door een buitenlands bedrijf dat graag wil weten wat er met het geld is gebeurd.
Sutler  was genomineerd voor de Man Booker Prize 2013; een unicum voor een literaire thriller staat er op de achterflap. Het boek is dan ook niet in te delen bij de standaard thrillers. Wie een mooi afgerond verhaal verwacht waarbij op het eind alle verhaallijnen samenkomen, komt met Sutler  bedrogen uit. House laat veel in het ongewisse. Wat zijn bijvoorbeeld de beweegredenen van dat buitenlandse bedrijf in Irak en de topmensen die zo op de achtergrond blijven? Hoe zit het met het geld dat zo plotseling verdwijnt?
Het is een vreemd verhaal dat House vertelt, met als enige houvast de persoon Ford die op de vlucht is. Overige personages worden door House na het vervullen van hun functie gemakkelijk opzij gezet, terwijl het interessant zou zijn om te weten hoe het hun daarna vergaat. Ook voor de serienaam, The Kills-reeks, wordt in het eerste deel geen verklaring gegeven. Eric, een van de bijfiguren, leest een thriller getiteld ‘The Kills’, maar dat speelt slechts een kleine rol in Sutler.
Als op zichzelf staand boek biedt Sutler  veel te weinig antwoorden. Zo weet je als lezer bijvoorbeeld dat er een verklaring moet zijn voor het feit dat Ford bijna omver wordt gelopen vlak voor de ontploffing. Maar die verklaring wordt in Sutler  nog niet gegeven. Het boek zal waarschijnlijk pas tot zijn recht komen na het lezen van de hele serie. Degenen die op zoek zijn naar een bijzondere leeservaring, kunnen terecht bij de digitale (Engelstalige?) versie van het boek. De tekst wordt daarin aangevuld met allerlei geluids- en beeldbestanden die extra uitleg geven.