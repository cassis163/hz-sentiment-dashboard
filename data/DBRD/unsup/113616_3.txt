Michael Katz Krefeld (DK) schreef vier boeken vooraleer hij aan de serie rond inspecteur Thomas Ravnsholdt begon. Momenteel zijn er drie delen verkrijgbaar waarin hoofdpersonage Ravn de hoofdrol speelt : Ontspoord, Afgezonderd, De sekte.

Het eerste deel was goed, het tweede deel bijzonder goed, maar het derde deel stelt helaas ietwat teleur. Pas op 2/3 van het boek word je als lezer helemaal in het verhaal meegezogen, dat is echter rijkelijk laat.

Zoals we het gewoon zijn, krijgt Ravn de opdracht een vermist persoon op te sporen. Dit keer is dat de zoon van zijn opdrachtgever, iemand die aan het hoofd zou staan van een sekte, die als 'Gods uitverkorenen' bekendstaat. Al gauw blijkt dat er meer aan de hand is dan een eenvoudige verdwijning.

De rode draad doorheen de serie is de onopgehelderde moord op Ravns vriendin Eva. Ook nu weer probeert hij wanhopig te weten te komen wie haar indertijd vermoord heeft. Na het dichtslaan van 'De sekte' is duidelijk dat er nog meer delen volgen, Katz Krefeld lijkt nog lang niet uitgeschreven te zijn.

3,5 sterren voor 'De sekte'.