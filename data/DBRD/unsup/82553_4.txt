Het eerste deel van The Last Apprentice-reeks van Joseph Delaney verscheen al in 2004. Een paar jaar later kwam de Nederlandse vertaling op de markt: De laatste leerling van De Geestenjager-serie. De Nederlandse uitgever koos voor prachtige, kleine hardcovertjes, die de jonge lezers wellicht niet konden betoveren, want de boeken lagen niet in torenhoge stapels in de winkels. Ontzettend jammer, want het was een ontzettend mysterieus verhaal in prachtige uitgaven.

Nu is er dan de filmeditie De Zevende Zoon, dat de eerste twee boeken van De Geestenjager-serie bevat, De laatste leerling en De vloek. En zoals altijd met een verfilming is er ook weer even aandacht voor het boek. De trailers van de film zien er angstaanjagend en prachtig uit. Is het boek net zo spannend?

Een luid en klinkend ‘ja!’ mag daarop geantwoord worden. De boeken zijn bedoeld voor lezers van tien jaar of ouder, maar kunnen een uitstekend tussendoortje vormen voor de wat ‘gevorderde’ lezer.

Thomas is amper dertien jaar als hij door zijn ouders in de leer wordt gedaan bij een geestenjager. Voor een zevende zoon zijn er niet veel andere leeropties over en een plek op de boerderij is er zeker niet meer voor hem. Met tegenzin gaat Thomas een proefmaand in bij de oude man die zo weinig tegen hem zegt. Hij leert al snel boemannen vangen, heksen beteugelen en spoken negeren. Thomas moet er hard voor werken en hij moet heel veel leren en onthouden. Hij maakt dan ook een aantal fouten, die akelige gevolgen hebben. Hij weet het nog wel enigszins zelf op te lossen, in zijn wanhoop, maar echt beter wordt het er niet van. Thomas weet niet of het leven van een geestenjager wel iets voor hem is. Je hebt geen vrienden en je bent nergens erg welkom, omdat je duistere dingen doet. Wel om de dorpen en de boerderijen veilig te houden, maar men heeft liever dat je je werk komt doen en dan weer vertrekt.
In beide delen van dit boek is er een grote vijand. In De laatste leerling is dat Moeder Malden, een vreselijk gevaarlijke heks die gelukkig in een speciale put is gebonden. Laat het nou net Thomas zijn die haar in al zijn onschuld bevrijdt. Het gevaar reist zelfs terug naar zijn familieboerderij, waar iedereen gevaar loopt.
In het tweede boek in deze bundel, De vloek, is de verderver de bron van al het kwaad. Dit is de grootste vijand van de oude geestenjager, die hij graag nog wil verslaan voor hij te oud en zwak is om dat nog aan te kunnen. Dit wordt natuurlijk ook een groot avontuur dat helemaal niet soepel verloopt voor het duo. Ze moeten telkens moeilijke beslissingen maken en zijn het regelmatig oneens, al staan ze beiden aan dezelfde kant en hebben ze hetzelfde doel.

De Zevende Zoon is een spannend en griezelig boek, vol enge wezens in het duister. Voor jongens en meisjes vanaf tien jaar is het superspannend. Voor de oudere lezer die wat meer gewend is, is het verhaal leuk genoeg, maar misschien iets aan de lichte kant, omdat er weinig bestaat naast de twee rode draden uit de beide delen in dit boek. Delaney schrijft boeiend en lichtvoetig, en omdat je in de ik-vorm aan Thomas hangt, mis je niets van de actie. Mogelijk is dit boek voor onwillige lezers van tien jaar en ouder een goede keuze, omdat het zo lekker stoer en een beetje eng is.

Aan de trailers van de film te zien is die gericht op iets oudere jeugd.