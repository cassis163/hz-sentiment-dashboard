Hoofdpersoon in deze roman is Abel, een jongeman die opgevoed wordt door twee moeders. Van zijn vader weet hij verder niet veel. Daar komt verandering in als hij voor zijn studie Journalistiek voor een opdracht naar het eiland Fortuna gaat.
Dit eiland staat momenteel erg in de belangstelling omdat er een meisje wordt vermist, Madeleine Merano. Abel wil erheen om persoonlijk verslag te doen van deze zoektocht.
Maar er is nog een reden waarom hij graag naar dit eiland wil : zijn moeders hebben in het verleden op dit eiland gewoond en hier ligt dus een stukje geschiedenis. Abel wil op zoek naar zijn vader.

De zoektocht van Abel naar zijn vader staat niet op zichzelf in dit boek. De schrijfster benoemt meerdere personages die elk met hun eigen zoektocht bezig zijn.

De verschillende zoektochten hebben wel zijdelings met de zoektocht naar Madeleine te maken, maar deze zoektocht lijkt eerder als aanleiding tot te fungeren.

Het boek is sfeervol geschreven, als lezer waan je jezelf op een eiland met ruige rotsen en hoge golven en mooie vergezichten.

De schrijfster weet de aandacht goed vast te houden : in kleine hoofdstukken en met korte zinnen neemt ze je mee op de verschillende zoektochten, je nieuwsgierigheid wordt gewekt, want je wil weten hoe de verschillende verhaallijnen aflopen.
Wat dat betreft is dit boek te snel uit en zijn er nogal wat open eindjes. De schrijfster wil de lezer zelf aanzetten tot het nadenken over het vervolg en dit naar eigen fantasie invullen.
En wat is er nu fijner dan door het lezen van een boek zelf geprikkeld te worden om na te denken over het vervolg van het verhaal.

Naar mijn mening is de schrijfster hier zeker in geslaagd en is dit boek de moeite waard om gelezen te worden!