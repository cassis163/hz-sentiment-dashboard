Van uitgeverij The House of Books kreeg ik dit boek als leesexemplaar. Mijn boek heeft dus een andere cover als het boek wat uiteindelijk in de winkel is gekomen. Dus de cover kan ik niet helemaal beoordelen. Persoonlijk vind ik de cover van het leesexemplaar wel wat hebben. Op de voorkant staat "VERTROUW DIT BOEK NIET, VERTROUW DIT VERHAAL NIET, VERTROUW JEZELF NIET" en dat sprak me heel erg aan. Het intrigeert. De originele cover vind ik ook leuk, maar de cover van het leesexemplaar trekt me meer. De bijbehorende hashtag #wtfthatending belooft ook heel wat.

En het boek levert ook wat het verwacht. Vanaf de allereerste bladzijde zit ik helemaal in het verhaal en heb ik moeite het boek weg te leggen op momenten dat mijn dagelijkse leven dat echt van mij vraagt. Het boek las ik in 1 ruk uit. We volgen Adele, David en Louise. Verschillende POV's en verschillende tijden; vroeger, daarna, nu en later. Zo klinkt dat erg verwarrend, maar in de praktijk vond ik dat erg mee vallen. Adele en David zijn getrouwd, maar al vanaf het eerste hoofdstuk merkt de lezer dat dat huwelijk geen sprookjeshuwelijk is. Beide hebben hun problemen. Op een avond, na een ruzie, gaat David naar de kroeg en leert Louise kennen. Het klikt, ze zoenen, en dan krijgt hij spijt. De volgende werkdag echter komt Louise er op haar werk achter dat David haar nieuwe baas is. Ook Louise heeft zelf wat problemen. Alle drie de hoofdpersonen zijn dus gecompliceerd, maar zo ontzettend fijn om te lezen. Verder ga ik niet inhoudelijk op het verhaal in, i.v.m. spoilers.

Ik vond het een heel fijn verhaal, lekker om te lezen en erg spannend. Ik raad dit boek zeker aan, en ik ben blij dat hij in mijn kast staat zodat ik hem nog eens kan lezen!