In het boek ‘de laatste zomer’ van de schrijfster Rebecka Edgren Alden, volgen we Gloria, die na 20 jaar terug komt op een eiland in de Zweedse archipel. In haar jeugd bracht ze, in de door haar moeder en diens vriendinnen opgerichte vrouwencommune, enkele jaren de zomermaanden er door. Nu gaat ze samen met Adam, die zomers altijd zijn tijd doorbracht op dit eiland, terug. Toen keurde hij haar geen blik waardig en nu gaat ze mee als zijn vriendin. Ze voelt zich redelijk geïntimideerd door zijn familie, Karl, Maria en Geraldine maar geniet toch wel van de zomerse weken. Haar herinneringen aan de laatste zomer heeft ze verdrongen, maar toch komen deze langzaam terug. Bij haar wandelingen over het eiland bezoekt ze de voormalige commune en stuit ze op het lichaam van een jonge vrouw. De dood van deze vrouw zet gebeurtenissen in gang die alles te maken hebben met die laatste zomer. Het verhaal wordt als thriller aangeprezen, het zou echter ook als roman weggezet kunnen worden, met op het eind een spannende ontknoping. Het verhaal kabbelt lekker weg. De hoofdstukken zijn redelijk kort en niet moeilijk te lezen. Een boek dat je snel uitleest. Soms vond ik Gloria wat naïef, en af en toe had ik wel wat meer actie en initiatief van haar willen zien.