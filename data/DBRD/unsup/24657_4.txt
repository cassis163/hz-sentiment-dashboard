'Nagelbijtend spannend... Niemand kan ontkennen dat Coben verschrikkelijk goed schrijft.' Aldus de Volkskrant op de cover van het boek. Hebben zij hiermee gelijk?

In Vals Spel maken we kennis met Myron Bolitar, een beginnend sportagent met een uitstekende speurneus. Zijn eerste grote cliënt is Christian Steel, een veelbelovend talent in American Football en dus een gewilde speler. Myron blijkt een goudhaantje binnen te hebben gehaald, maar wel een met een gebroken hart: zijn voormalige vriendin, Kathy Culver, is al enige tijd spoorloos verdwenen en mogelijk zelfs vermoord.

Jessica Culver, zus van Kathy en tevens ex-vriendin van Myron, ziet een verband tussen haar vermiste zusje en de recente moord op haar vader. Ze vertrouwt het zaakje niet en besluit de hulp in te schakelen van Myron, waar ze nog steeds een bepaalde klik mee heeft.

Wat volgt is een speurtocht naar de waarheid. Myron raakt betrokken in een miraculeus web van geheimen, leugens en personen. Het gevoel van Jessica blijken te kloppen; er is meer aan de hand, en erger dan ze had kunnen vermoeden!

Vals Spel is het werkelijke eerste deel in de reeks rondom Myron Bolitar. De lezer heeft echter al jaren kunnen genieten van de boeken van Coben over deze bijzondere sportmakelaar en is dus bekend met de zeer aangename stijl van schrijven.

Ook dit verhaal is in een razendsnel tempo geschreven met op het eind van ieder hoofdstuk een cliffhanger, die de lezer verder doet lezen. Voor je het weet is het boek uit.

De geslaagde combinatie van spanning en humor geven het verhaal een prettige afwisseling. Enige kanttekening is dat er ietwat teveel personages achter elkaar worden geïntroduceerd, wat de zaken voor de lezer door elkaar kan halen. Het einde is echter verhelderend en onverwacht, zoals we dat kennen van de auteur.

'Nagelbijtend spannend' is wat overdreven, maar feit is dat Harlan Coben de meester van het plot is!