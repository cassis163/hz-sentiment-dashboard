The fates divide is het vervolg op Carve the mark, waarin Akos en Cyra elkaar hebben gevonden ondanks hun lotsbestemming waar geen ontkomen aan is.
Akos is verliefd op Cyra, maar zijn lot is te sterven in dienst van haar familie. Als de doodgewaande vader van Cyra opduikt en de oorlog verklaard, gaat Akos nog meer gebukt onder zijn lot. Samen proberen ze de oorlog af te wenden. Maar dan komen ze achter hun echte lotsbestemming.

Het eerste deel was goed, maar dit slotdeel was zoveel beter. De spanning wordt goed opgebouwd. Meteen aan het begin gebeurt er iets totaal onverwachts en zat ik meteen in het verhaal. Het verhaal blijft interessant door de manier van vertellen: door verschillende ogen wordt het verhaal verteld, zodat je mee kunt leven met hun acties en emoties. In dit deel komen ook meer karakters aan bod dan in deel 1. Vooral het verhaal gezien door de ogen van Eijeh, de broer van Akos, vond ik erg goed. Je kon goed merken hoe hij is geworden door wat hij heeft meegemaakt.
De karakters komen goed over en de wereld waarin het verhaal zich afspeelt, hoe fantastisch ook, komt totaal niet vreemd over.
De schrijfstijl is fijn, de opbouw prima, er is voldoende actie, spanning, verraad en romantiek.
The fates divide is een goed einde van een duologie en een aanrader voor wie van een niet alledaags verhaal houdt. Lees wel eerst Carve the mark, zodat je iets meer informatie hebt.