In het begin van dit boek, het tweede met deze hoofdpersonages, wordt een tiener, die een leeftijdsgenoot met de dood bedreigt, door politiecommissaris Jeffrey Tolliver neergeschoten. Tijdens de zoektocht naar de reden waarom deze kinderen elkaar naar het leven stonden, is niemand wie hij of zij lijkt te zijn en komen zowat alle misdrijven die men kan plegen op kinderen aan bod. Deze, op zich, gruwelijke plot wordt gelardeerd met de geestelijke beslommeringen van de protagonisten.

Jeffrey probeert in het reine te komen met zichzelf omdat hij Jenny doodschoot, en Lena Adams, een andere politieagente, is nog volop bezig met het verwerken van haar ontvoering en mishandeling, alsook van de dood van haar zus. De zaken die door Lena's hoofd spelen, slaan terug op het eerste boek in deze reeks, "Nachtschade", en waarschijnlijk is het beter dat boek eerst te lezen, om de geestelijke gesteldheid waarin Lena zich bevindt, beter te kunnen vatten. Dit resulteert in gedetailleerd beschreven personages met heel wat diepgang, maar het zorgt er ook voor dat de vaart wat uit het boek gehaald wordt.

Het is een vlotlezend boek, dat je moeilijk kan wegleggen, met een zeer goed uitgewerkte, schokkende plot. Ik heb haar andere boeken al toegevoegd aan mijn "zeker te lezen" lijstje.