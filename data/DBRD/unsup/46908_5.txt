Opeens was het daar. Een vreemd gebouw midden in het maïsveld en dat was eigenlijk onmogelijk. Niemand kon een heel gebouw neerzetten in één nacht. Een school met een duister randje.
De bewoners van Kraaidorp vinden het echter minder vreemd dan zou moeten. Alle ouders krijgen de opdracht om hun kinderen klokslag vijf uur naar de school te brengen. Niemand stelt vragen en niemand haalt het in zijn hoofd om te weigeren.
Quinten is ervan overtuigd dat er iets niet klopt, maar zijn vrienden geloven hem niet. Zij willen graag naar de nieuwe school.

Sandra heeft een jeugdboek geschreven dat ook volwassenen zal aanspreken. Ik was bang dat dit het zoveelste verhaal zou zijn over heksen en tovenaars in opleiding. Niets is minder waar. Het is een heel origineel verhaal.
Hoofdpersoon Quinten is een vastberaden jongen die er alles voor over heeft om het normale leven met zijn vrienden terug te krijgen.
Ook de andere personages komen echt tot leven in het verhaal. Op een spannende, maar niet al te griezelige manier weet Sandra het verhaal goed op te bouwen en is daarmee te lezen door jong en oud. Een boek waarin ook vriendschap een centrale rol speelt.
Sandra heeft een prettige schrijfstijl. Niet te moeilijk voor de doelgroep, maar ook voor de oudere jeugd en volwassenen is het boek fijn om te lezen.
Ik kijk uit naar het vervolg van de avonturen van Quinten, zijn vrienden en dorpsgenoten.