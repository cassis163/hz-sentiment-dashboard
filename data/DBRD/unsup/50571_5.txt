Fitzek heeft het weer gepresteerd om een heel erg spannend verhaal te schrijven, maar ditmaal heeft hij hulp gehad van de bekendste patholoog-anatoom van Duitsland Michaël Tsokos. En dat zal wel nodig geweest zijn, er wordt hier wat afgesneden in lijken. Het mag toch ongeveer juist zijn.
Het is vooral een snel boek met actie, veel actie. Een verfilming zou zeer spectaculair zijn en zeker niet voor gevoelige kijkers. Horror is een term die hier bij me opkomt. Lijken, in de kelder, op een afgesneden (alweer?) eiland, storm, een stalker, ontvoering, verkrachting, marteling - allemaal ingrediënten in dit boek.
Enkele verhaallijnen. Zo is er de zoektocht van Herzfeld naar zijn ontvoerde dochter. Op Helgoland, een Duits eiland in de Noordzee, verstopt Linda zich voor haar ex-vriend Danny. En een verhaal 'uit de hel'. Een meisje ligt vastgebonden te wachten tot haar wrede en sadistische verkrachter weer eens langs komt. Helemaal in het begin van het boek is er nog een proloog, een rare. Je vergeet dit zelfs naarmate het verhaal vordert. Pas veel later wordt er terug naar verwezen en moet je even teruggrijpen, hoe zat dit ook al weer?
Al deze lijnen samen scheppen verwarring, schijnbaar. Maar uiteraard zijn ze alle een deel van de plot die toch wel zeer ingenieus in elkaar is gezet. En Fitzek zorgt regelmatig voor verrassende plotwendingen. Aan het einde is er zelfs nog een verbluffende en zelfs griezelige verrassing. Het is spanning troef in dit boek dat je gewoon in één ruk wil uitlezen. Ook al klinkt het nogal eens ongeloofwaardig zoals deze personages regelmatig door het oog van de naald kruipen en bovenmenselijke toeren moeten uithalen om het te overleven.
En dan is er nog de humor waar de auteur mee voor de dag komt. Prachtig gewoon. Je herleest die passages zelfs, zó goed.
Weinig diepgang, oppervlakkige karakters, ongeloofwaardige reddingsacties. Dit kan ook gezegd worden van dit boek. En tóch kan dit de leespret echt niet bederven. De sfeer in dit boek zit helemaal goed, het is super spannend, je leeft mee met de verschillende personages.
Afgesneden is een heel erg ontspannend boek mét tegelijk veel spanning. En de humor is niet te versmaden. Een top boek!