Daniel Silva is bekend door zijn reeks over de Israëlische spion en restaurateur Gabriel Allon. Al enkele boeken zegt Allon dat hij als spion met pensioen is, waarna hij zich toch weer in allerlei avonturen stort. Zo ook in The fallen angel.

Allon is een schilderij aan het restaureren in het Vaticaan, als zijn hulp wordt ingeroepen door de rechterhand van de paus. Een curator ligt dood op de vloer van de Sint-Pietersbasiliek. De curator deed onderzoek naar de kunstschatten van het Vaticaan. Vanwege Allons achtergrond als spion en restaurateur wordt hem verzocht deze moord op te lossen. Wat aanvankelijk een eenvoudige zaak lijkt, leidt tot gebeurtenissen die een oorlog in het Midden-Oosten kunnen gaan ontketenen.

‘Allon is de James Bond van de 21ste eeuw’, zegt de Daily Mail op de voorkant van het boek. Allon is meer dan dat. Natuurlijk kan hij schieten als de beste en is hij nietsontziend op momenten dat het nodig is. Maar daarnaast is het een mens van vlees en bloed, getekend en gevormd door de Holocaust en alle aanvallen die op Israël en Allon persoonlijk gericht waren. Als altijd weet Silva goed de dreiging in het Midden-Oosten in zijn boeken weer te geven, met als enige kanttekening dat hij erg pro-Israël is en de vijanden van dat land zonder enige nuance als slecht worden afgeschilderd. (Door: Anne Terwisscha)