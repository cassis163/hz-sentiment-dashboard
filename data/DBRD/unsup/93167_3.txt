Library Kiss van Kasie West stond al een aantal maanden in mijn kast. Toch is het er nooit van gekomen om eraan te beginnen. Maar even geleden pakte ik het uit mijn boekenkast en las een aantal hoofdstukken voor het slapengaan en voor ik het wist was ik helemaal verslingerd aan het boek.
Ik had al eerder van Kasie West gehoord. Iemand in de leesclub is razende fan van haar boeken. Nu na Library Kiss te lezen, kan ik echt wel begrijpen waarom dat zo is. Dit boek is zo luchtig! Je leest het zo uit en blijft met een zwijmelgevoel achter in je hart. Het is gewoon een puur guilty pleasure boek.
Ik vond het uitgangspunt van het boek fantastisch. Opgesloten worden in een bibliotheek samen met een jongen. Tja, de droom van elke romantische Book Nerd zeker? Ik vond het dan ook leuk dat Kasie het niet zo romantisch maakte. Ze zorgde dat de situatie realistisch bleef en daar hield ik wel erg van.
Wat de liefdesrelatie betreft, dat vond ik misschien iets minder? Ik weet het niet. Sinds een aantal maanden ben ik niet meer zo te vinden voor de insta loves en ultra cheesy dingen. Misschien ben ik daar zelf te realistisch voor, maar voor mij voelde het niet echt aan.
Ook vond ik de personages niet zo sterk uitgewerkt. Toch heb ik me tijdens het lezen daaraan niet gestoord, want het boek was super goed geschreven. Het was vlugge korte zinnen, die af en toe eens dieper gingen. Het is dus eigenlijk pas na het lezen dat ik besefte dat de personages voor mij wat oppervlakkig waren neergezet.
Maar zoals ik al zei, tijdens het lezen merk je er niets van. Dan geniet je gewoon van elk woord, want iedereen heeft wel eens een boek nodig dat je gedachten op nul zet. Het was niet het beste boek dat ik ooit heb gelezen, maar ik wil zeker wel nog meer lezen van Kasie West! Gewoon omdat mijn hart dat nodig zal hebben.
Library Kiss was net zo zeemzoet als ik had verwacht. Eigenlijk alles in dit boek kon je verwachten, en dat maakte het tot op zekere hoogte super goed! Als je zoekt naar een cheesy boek, dan moet je zeker bij Kasie West aankloppen. Ik ben ontzettend benieuwd of Young & Awesome nog meer boeken van haar gaat uitgeven.