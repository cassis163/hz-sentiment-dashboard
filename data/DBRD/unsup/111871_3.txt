Geluk en succes gaan niet samen. Althans, dat is wat er in onze burn-outsamenleving wordt gedacht. Dat het wél kan, legt Emma Seppälä uit in 'De flow van het geluk'.

De flow van het geluk

Geluk is niet de uitkomst van succes, maar de basis. Dat is de overtuiging van Emma Seppälä, wetenschappelijk directeur van het Center for Compassion and Altruism aan Stanford University. In 'De flow van het geluk' legt ze uit hoe je de wetenschap van het geluk kunt gebruiken voor blijvend succes in je leven.

Stop met het najagen van de toekomst

Er zijn al veel zelfhulpboeken geschreven over geluk en succes. De flow van het geluk is geen boek dat uitblinkt in originaliteit, maar de inhoud is zeker relevant. Met wetenschappelijke inzichten onderbouwt Seppälä waarom het verstandig is je leven zo in te richten dat je je gelukkig voelt. Stop met het najagen van de toekomst, doe een stapje en zorg voor een goede relatie met jezelf. Daarbij is een compassievolle levenshouding ook aan te raden. Als je gelukkig bent, ben je productiever én veerkrachtiger.

Hoewel ik weinig nieuwe informatie heb gelezen, was het een goede opfrisser. De flow van het geluk nodigt uit tot reflectie. Ik vond het interessant om te lezen hoe de wetenschap zo veel algemeen bekende theorieën ondersteunt, zoals het belang van rust voor je creativiteit. Wat ik wel verrassend vond, is dat je met je lichaam je gevoel kunt sturen. Rechtop lopen maakt je zelfverzekerder, lachen maakt je vrolijk, rustig ademhalen kalmeert je, etcetera. Het klinkt banaal, maar met de wetenschappelijke onderbouwing kun je er niet langer onderuit dat je zelf meer invloed hebt op je gemoedstoestand dan je misschien denkt als je in de put zit.

De flow van het geluk is toegankelijk geschreven: niet te academisch, maar ook niet te simplistisch. Het is ook zeker geschikt voor wie nog huiverig tegenover zelfhulpboeken staat. Seppälä geeft zelfs een collegereeks over de wetenschap van het geluk. Daardoor is het geschikt voor een breed publiek. Het is niet echt vernieuwend, maar wel compleet. Doel van dit boek is bestaande overtuigingen om te buigen door wetenschappelijke bewijs te leveren, en niet om met nieuwe inzichten te komen. In die opzet is Seppälä zeker geslaagd. 'De flow van het geluk' is een aanrader voor wie nog denkt dat succes en geluk niet samengaan.

(Deze recensie verscheen eerder op www.alexhoogendoorn.nl)