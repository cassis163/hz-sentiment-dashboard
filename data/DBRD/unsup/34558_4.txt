In deze bullet journal voor schrijvers biedt Rianne Werring een duidelijk structuur voor het verbeteren of opzetten van een boek. Stap voor stap laat ze zien hoe een boek is opgebouwd en hoe de verschillende elementen van een verhaal kunnen worden aangepakt of worden verbeterd. In zeven hoofdstukken combineert ze theorie met voorbeelden en laat zien wat bepaalde technieken met een verhaal kunnen doen.

Wat niet helemaal duidelijk wordt bij het bestuderen van de omslag is dat dit boek geschikt is voor schrijvers van romans of thrillers. Voor schrijvers van fictie dus, die te maken hebben met plot, personages, setting etcetera. Voor schrijvers van non-fictie, recensies of blogs is dit boek minder geschikt, hoewel er nog steeds een aantal punten de moeite van het lezen waard zijn.

Laat je ook niet misleiden door de term ‘bullet journal’. Een bullet journal is een manier om lijstjes te maken, dingen te plannen en afspraken in te noteren. Van Hoofdletter tot punt is echter geen agenda. Het gaat in dit boek niet om vooruit plannen, lijstjes maken en afwerken of creatief bezig zijn en het zorgt er ook niet voor dat je regelmatiger achter je schrijftafel gaat zitten. Daarentegen biedt het wel de ruimte om personages verder uit te werken, je verhaal te finetunen en gedachtes op te schrijven.
Hoewel ik zelf slecht kan tegen schrijven in boeken, biedt Werring genoeg ruimte in dit boek om aantekeningen te maken en de opdrachten uit te werken. In dat opzicht is het zeker een bullet journal.

Met korte hoofdstukken, duidelijk taalgebruik en concrete voorbeelden geeft Van Hoofdletter tot punt inzicht in de verschillende onderdelen van een verhaal. Het geeft wat theoretische achtergronden, maar is niet saai of langdradig. Van plot, tot personages en uitgeven. Het boek is een fijn instrument om je als (beginnende) schrijver op weg te helpen. De opdrachten sporen je goed aan om na te denken wat je wil met je verhaal en personages. Wat dat betreft is dit boek meer dan een bullet journal of dagboek.

Als je op het punt staat jouw hersenspinsels voor een roman te concretiseren door ze op papier te gaan zetten dan is dit boek een erg fijne handleiding om te gebruiken. Het is een duidelijke gids om jouw verhaal te finetunen of concreter op papier te krijgen.