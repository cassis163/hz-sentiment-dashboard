‘Het was een algemeen geaccepteerd feit onder de inwoners van Duneen: mocht er ooit een misdaad gepleegd worden in het dorp en mocht brigadier Collins er in slagen de verdachte aan te houden, dan was de kans uiterst klein dat de arrestatie zou plaatsvinden na een achtervolging te voet’.

De openingszin van het heerlijke debuut van Graham Norton! Graham is bekend geworden als host van zijn talkshow ‘The Graham Norton Show’. In deze show staan mensen, trends, verhalen en aspecten uit de wereld van glitter en glamour die Graham het meest interesseren centraal. Grappig, ongedwongen, gezellig en open. Het verbaast me iedere keer weer wat Graham hoe zijn beroemde sterren weet te verleiden om ontspannen plaats te nemen op de bank en over te komen als gewone mensen die je zou kunnen tegenkomen in de supermarkt. De mediatraining lijkt over boord gegooid te worden, zelfs door de grote Amerikaanse gasten. Een knappe prestatie van de Ierse komiek!

Voor de achtergrond van zijn schrijfdebuut, heeft Graham gekozen voor een klein, pittoresk Iers dorpje; hij is teruggegaan naar zijn ‘roots’. Op het Ierse platteland, in Duneen, gebeurt nooit iets opmerkelijks. Het leven kabbelt voort en de mensen leven hun leven.
Dan wordt een stoffelijk overschot gevonden tijdens opgravingen op een bouwplaats in het dorp. Het ligt er al behoorlijk lang, dus het geheim is goed bewaard gebleven. PJ Collins, de enige politieagent van Duneen (wiens grootste uitdaging tot dan toe is geweest het in goede banen leiden van de jaarlijkse braderie in het dorp) is nu de aangewezen persoon om dit mysterie te ontrafelen, alle losse eindjes bij elkaar moet zien te knopen en die de waarheid aan het licht moet brengen.

Als fervent thrillerliefhebber ben ik wel wat gewend. ‘Bewaring’ van Graham Norton is voor zijn genre een braaf boek. Niet heel spannend, best grappig, heerlijk kneuterig en af en toe verrassend. Een goede whodunit waarbij je als lezer lang blijft raden en blijft wikken en wegen. Graham heeft een mooie manier van vertellen; hij leert je de personages kennen door afwisselend vanuit verschillende dorpsleden te schrijven. Bijvoorbeeld de opgraving beleef je eerst vanuit brigadier Collins en daarna vanuit de dame die brigadier Collins dacht te zien in een flits vanuit de verte. De verhaalstijl is beeldend. Graham zorgt ervoor dat je het dorp voor je ziet en de mensen die hierin leven. Je ziet jezelf er rond lopen.

Een heerlijk boek en zeker heel knap voor een debuut! Als ‘Bewaring’ het eerste boek is van Graham Norton, hoop ik met heel mijn hart dat het niet het laatste boek zal zijn. Het smaakt naar meer! En natuurlijk mag Brigadier PJ Collins dan niet ontbreken!