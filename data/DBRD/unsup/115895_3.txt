Het boek draait om het leven van Thomas Cromwell en vertelt de geschiedenis van Engeland ten tijde van Henry VIII. Deze koning heeft de vrouw van zijn overleden broer Arthur getrouwd, maar omdat hij geen zoons bij haar krijgt dreigt er een probleem voor wat betreft de troonopvolging. Via een kunstgreep wordt geprobeerd deze scheiding toch mogelijk te maken, waarna Henry VIII zal kunnen huwen met Anna Boleyn, die door de koning obsessief begeerd wordt. Gemanipuleer en gemarchandeer met wetten en bijbelse principes is aan de orde van de dag. Tegelijkertijd is er in die tijd het begin van de kerkhervorming, die ook zijn invloed heeft op de situatie in Engeland.

Thomas Cromwell, mishandeld door zijn vader, neemt de benen en gaat zwerven door diverse landen. Hij werkt zich op van koopman tot jurist, komt terug naar Engeland en raakt bevriend met Thomas Wolsey, die kardinaal was en tevens Lord Chancelor, een titel die hem een grote politieke macht gaf. Thomas Wolsey was nauw verbonden aan het hof van Hendrik VIII en gebruikte zijn invloed bij de paus om een scheiding te bewerkstelligen, maar slaagde daar niet in, omdat de paus ook zijn politieke belangen had.
De vriendschap tussen Cromwell en Wolsey was een innige vriendschap. Hij kon echter niet voorkomen dat Wolsey uiteindelijk gedegradeerd werd en, in de dagen dat hij als gevangene afgevoerd werd, stierf.

Daarna weet Cromwell sympathie en aanzien bij Henry VIII te wekken en zijn aanzien bij Henry VIII stijgt in de loop van de jaren naar steeds groter hoogte en wordt omgezet in steeds belangrijker posities. Hij wordt meer en meer de vertrouweling van de koning.
Het verhaal over Cromwellâ€™s leven aan het hof wordt afgewisseld met zijn leven op Austin Friars, zijn huis en thuisfront, de plek waar hij, volgens dit verhaal, zo graag vertoefde met zijn gezin en allen die hem daar dienden.
Cromwell komt naar voren als een man met levenservaring, kundig in alles wat hij doet. Een man ook die niet bang is, maar tegelijkertijd een gevoelvol persoon, die houdt van zijn dierbaren en een oprechte vriend is voor de oprechten.

De kracht van het boek zit in de levendige beschrijving. De schrijfster laat je plaatsnemen in de tijd en de situaties. Wolf Hall is een boek dat een belangrijk stuk geschiedenis vertelt in een levendige stijl: een boeiend en tegelijkertijd leerzaam verhaal.