De Limburgse auteur Jack Lance, pseudoniem voor Ron Puyn, is onlosmakelijk verbonden met de wereld van de suspense. Van kinds af aan werd hij gedreven door zijn passie voor dit genre. Hij schreef voor bekende magazines, belichtte daarin de meest uiteenlopende paranormale zaken, maar deed uiteindelijk de grote stap naar het echte schrijverschap. Lance richtte bovendien de website Suspensestory op. De bezoeker raakt sindsdien gemakkelijk bekend met de diverse boeken die hij op zijn naam heeft staan.

Vuurgeest  is een van zijn opmerkelijkste suspenseboeken. In deze thriller maken we kennis met Jason Evans, een accountmanager bij een prestigieus reclamebureau in Los Angeles. Op een dag ontvangt hij een envelop zonder afzender met daarin een foto van de toegangspoort van een onbekende begraafplaats. Geloof niet dat je leeft staat er op de achterkant in blokletters geschreven. Tevens laat de boodschapper weten dat Evans op nog twee fotos kan rekenen.
Evans lijdt aan pyrofobie (extreme angst voor vuur) en heeft dientengevolge nare dromen. Zijn vrouw Kaya is daarentegen bevreesd voor alles wat met de dood te maken heeft. De foto jaagt haar dan ook de nodige schrik aan. Niets weerhoudt Evans ervan de ware toedracht van de foto te ontrafelen. De diepere betekenis van zijn dromen is vooralsnog zijn enige strohalm, alleen lijkt het minder hoopgevend dan het daadwerkelijk is.

Een thriller met een knipoog naar het hiernamaals, zo valt Vuurgeest  het best te omschrijven. Het is horror, misdaad en spiritualiteit ineen. In Lance' boeken draait het veelal om een hoofdpersoon die worstelt met zijn of haar eigen identiteit. De auteur houdt van verwarring scheppen, iets wat in Vuurgeest  subtiel wordt aangepakt. Alles speelt zich af op de grens tussen droom en werkelijkheid, of beter gezegd: tussen leven en dood. Het is zoeken naar een logische oorzaak voor de vrijwel onwezenlijke belevenissen van Jason Evans. De antwoorden dienen zich stapvoets aan. De beoogde climax werkt doeltreffend.

Minder aandacht gaat uit naar de diepgang van de personages, hoewel dit niet geldt voor de protagonist en zijn wederhelft. Evans is rusteloos van aard, lijdt onder zijn fobie en wil koste wat kost de betekenis van de foto's achterhalen. Zijn vrouw ziet deze verbeten houding wantrouwend aan en is tamelijk bevreesd voor de antwoorden die ze zullen vinden. Dit roept steeds meer spanningen op, waardoor er een kloof tussen hen dreigt te ontstaan. De noodzaak van het spoedig ontrafelen van het mysterie wordt hierdoor voelbaar.

De plot roept tijdens het lezen vraagtekens op en het risico dat het verhaal cliché eindigt is groot. Dat de auteur vindingrijk is blijkt echter zodra de ontknoping is gepasseerd. De verklaring voor de foto's en de fobie is plausibel en bizar tegelijk. De vele spanningsbogen en cliffhangers zorgen tevens voor een heerlijk uptempo nummer, waardoor de pagina's lekker vlot lezen.
Over de setting zullen de meningen verdeeld zijn. Waarom Californië? Nederlandse auteurs die de VS als locatie kiezen worden vaak verguisd, maar de opzet van Lance is duidelijk. De uitgestrektheid en afwisselende natuur van de VS opent haar deuren voor een thriller als Vuurgeest. Begraafplaatsen in dit land ademen bovendien een niet-Europese naargeestigheid uit.

Lance werkt volgens een goed doordacht plan. Zo heeft hij Vuurgeest  in het Engels (Pyrophobia) vertaald. Een slimme zet want de animo voor suspense is overzee nog groter dan hier. Tel hierbij op dat een van zijn korte verhalen is verfilmd en een theaterstuk haar opwachting maakt. De schrijver zit duidelijk in de lift. De kans is klein dat het hierbij blijft.