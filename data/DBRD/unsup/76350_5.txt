In ’22-11-1963’ reist Jake Epping terug naar de jaren 50/60 via een tijdspoort om de moord op president John F Kennedy te voorkomen. Wie vooral bekend is met het horror en sci-fi genre van Stephen King, zal merken dat dit boek anders is. Hoewel het tijdreizen toch een vleugje fantasie toevoegt aan het boek, is het op een zeer realistische manier neergezet. Het verhaal doet de naam thriller eer aan door de mysteriën rond het tijdreizen, maar is gelijktijdig ook ontroerend en bevat componenten van een roman.

De aspecten van tijdreizen zorgen meteen in het begin van het boek al voor de nodige spanning. Bij elk bezoek aan het verleden wordt Jake opgewacht door een mysterieuze man aan de andere kant van de tijdspoort. Beetje bij beetje kom je erachter hoe het tijdreizen in elkaar zit. Elk nieuw bezoek aan het verleden lijkt alle veranderingen die toegebracht zijn in een vorig bezoek uit te wissen. Hoewel het verleden veranderingen lijkt tegen te werken, heeft elke verandering – hoe klein ook – gevolgen voor de toekomst (het vlinder-effect) en dit geeft stof tot nadenken. Door deze aspecten heerst er een soort constante dreiging en lijkt het alsof de tijd Jake in zijn greep heeft.

In het middenstuk van het boek ebt de spanning wat weg als Jake zijn leven opbouwt in het verleden. Hoewel je als lezer toeleeft naar de moord op Kennedy en de mysterie rond het tijdreizen, is dit stuk alles behalve saai of langdradig. Jake beleeft in deze periode de beste en meest ontroerende momenten in zijn leven. King geeft een levendige en gedetailleerde beschrijving van het leven in de jaren 50/60. Zo wordt er nog overal onophoudelijk gerookt, worden de auto’s van toen prachtig beschreven en proef je de sfeer van het langzamere leven van toen. De auteur heeft veel vooronderzoek gedaan voor dit boek en dat merk je aan de gedetailleerde beschrijving van de verschillende plaatsen in Texas en het leven van Lee Harvey Oswald.

Kortom, dit is zowel een spannend als ontroerend boek dat ondanks de vele bladzijdes toch snel leest omdat je wilt weten of de moord op Kennedy voorkomen kan worden. Hoewel tijdreizen geen uniek onderwerp is, weet King er door zijn prachtige beschrijvingen en de mix tussen fictie en non-fictie toch iets unieks van te maken.