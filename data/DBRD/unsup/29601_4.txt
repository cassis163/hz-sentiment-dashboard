Na de remake van Ghostbusters en MacGyver, en het verschijnen van de Netflix-serie Stranger Things vorig jaar, is er dit jaar weer een nieuwe ode aan de jaren 80: ‘De wonderjaren van Billy Marvin’ van Jason Rekulak.

In 1987 proberen de 14-jarige Billy en zijn vrienden Clark en Alf de net verschenen Playboy met daarin de foto’s van Wheel of Fortune-ster Vanna White te bemachtigen. Omdat ze minderjarig zijn en daarom de Playboy niet zomaar kunnen kopen, smeden ze een plan om de Playboy ongezien uit de kantoorwinkel van Sal Zelinsky te halen. Dan ontmoet Billy Mary, de dochter van Zelinsky, met wie hij zijn liefde voor programmeren deelt. Terwijl ze samen werken aan hun computerspel ‘The Impossible Fortress’, bloeit er een prille tienerliefde op.

Dit boek is onmogelijk te lezen zonder dat er een glimlach op je gezicht verschijnt. De gesprekken tussen de drie jongens waarin ze tegen elkaar opscheppen, baldadig zijn en elkaar plagen op een typisch puberachtige manier zijn hilarisch. Daarnaast zorgen de opbloeiende liefde tussen Billy en Mary en de levenslessen die Billy leert voor ontroerende momenten. De uit de hand gelopen kwajongensstreken en een onverwachtse wending in het verhaal creëren ook nog eens de nodige spanning. De 'Wonderjaren' is dus een boek met van alles wat.

Voortdurend worden er subtiele verwijzingen naar de jaren 80 gemaakt die een gevoel van herkenning oproepen. Muziek van Phil Collins, tv series en films zoals Dallas, The Police academy, Top Gun, en de technische snufjes van toen zoals Dot-Matrix print papier en cassette- en videobanden maken nostalgische gevoelens los bij iedereen die de jaren 80 bewust heeft meegemaakt.

Kortom, 'De wonderjaren van Billy Marvin' is een vlot geschreven boek vol humor en ontroering over volwassen worden, vriendschap, vergeving en doorzettingsvermogen. Hoewel het geen lichte thema’s zijn die worden aangeboord, is het toch een heerlijke ongecompliceerde feelgood roman zonder ingewikkelde structuur, verloop of taalgebruik. Het is een ode aan de jaren 80 en de Commodore 64. The 80s are back and they are hot!