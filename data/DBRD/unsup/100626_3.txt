"Het geeft me een surrealistisch gevoel om in te stappen en weg te rijden van de plek waar het heden diep heeft ingehakt op het verleden dat er lag."

Zeventien jaar geleden, in 1998, deden Jessica de Gelder en Danielle van Zuilen, Havo eindexamen op het Vreedal College. Sindsdien zijn ze elkaar uit het oog verloren, Danielle verdween de dag na het examen spoorloos. Jessica heeft zich lange tijd afgevraagd waar haar vriendin gebleven was?

"Nauwelijks hebben we een stap gezet of er klinkt gegil. We kijken elkaar aan: het geluid komt uit de aula. De muziek zwijgt abrupt en een moment is het doodstil. Dan barst er van alle kanten geschreeuw en gegil los. We rennen de aula binnen en zien mensen met de hand voor hun mond geslagen kijken naar iets wat zich blijkbaar midden in de zaal bevindt. Een angstig voorgevoel neemt bezit van mijn maag en draait hem om."

Tijdens de reünie van de middelbare school, loopt Jessica haar voormalige vriendin Danielle, weer tegen het lijf. Destijds een lelijk eendje, nu veranderd in een prachtige zwaan. De reünie haalt herinneringen aan vroeger naar boven.

"Om haar mond speelt een verbeter trekje dat ik ineens herken. Het is een constatering die geruststellend en verontrustend tegelijk is."

Waar Danielle haar zaakjes goed voor elkaar lijkt te hebben, bungelt Jessica aan het randje van de afgrond. Zes maanden geleden verloor zij haar baan, en haar thuis is een antikraakpand. Ze is wanhopig op zoek naar dat ene lichtpuntje, wat haar leven weer wat meer kleur zal geven.

"De opluchting omdat het vervallen boerderijtje niet mijn vakantiehuis is, maakt plaats voor een vaag gevoel van onrust in mijn buik. Ik staar naar de deur. Wat is dat nou? Dat kan toch niet?"

Danielle is succesvol als fotomodel en eigenaresse van een kleine Bed & Breakfast op het Franse platteland. Ze nodigt Jessica uit om bij haar in Frankrijk op vakantie te komen. In eerste instantie ziet Jessica een hoop beren op de weg, maar uiteindelijk besluit ze op het aanbod in te gaan, ze heeft immers niets meer te verliezen.

"Die conclusie is voor jouw rekening. Maar als ik jou was, zou ik wat minder uit de hoogte doen. Van een grote hoogte kun je namelijk diep vallen."

In Balmont maakt zij kennis met de knappe Alain, Daans persoonlijke assistent, die zich over haar ontfermd. Even lijkt het leven haar weer toe te lachen, tot er een onverwachte gast op de stoep staat. Was dit tripje naar Frankrijk wel zo’n goed idee of heeft ze zich nog meer ellende op de hals gehaald?

"Wanneer ik in bed lig, vraag ik me af of alles echt gebeurd is of dat ik levensecht gedroomd heb. Op dit moment zou ik het niet kunnen zeggen."

In 2013 debuteerde Candy Brouwer met haar erotische thriller Het luxor resort. Welke ik met veel plezier gelezen heb. Ik was dan ook erg benieuwd naar haar tweede erotische thriller Bed & Breakfast, welke recent verscheen. Candy Brouwer schrijft onder pseudoniem, haar werkgever wenst namelijk niet geassocieerd te worden met Candy’s erotische verhalen.

Bed & Breakfast bestaat uit 42 hoofdstukken geschreven in wisselend perspectief vanuit hoofdpersonages Jessica de Gelder en Danielle van Zuilen. En spelen zich af in het heden en het verleden.

Candy Brouwer heeft een lekkere schrijfstijl, beeldend en vlot, die meteen prettig leest. Eenmaal begonnen met lezen, had ik het in no time uit.

De verhaallijn van Bed & Breakfast is goed uitgewerkt. Een heerlijke mix van spanning en erotiek, precies waar ik van houd. Een lekkere vakantiethriller. Gedurende het verhaal wordt de spanningsboog opgebouwd en wordt door middel van terugblikken naar het verleden duidelijk hoe het verhaal in elkaar steekt. Hoe bepaalde gebeurtenissen van invloed kunnen zijn op de rest van je leven. Ook de karakters zijn goed uitgewerkt. Jessica en Danielle zijn tegenpolen. Naïeve Jessica en de mysterieuze Danielle.

Vroeger waren Jessica en Danielle vriendinnen. In 1998 deden ze samen eindexamen Havo op het Vreedal College. Daarna zijn ze elkaar uit het oog verloren, doordat Danielle zomaar opeens verdween. Tijdens de reünie zeventien jaar later, loopt Jessica haar vroegere vriendin weer tegen het lijf. De verrassing is groot, van het lelijke eendje destijds is niet meer te bekennen, Danielle is veranderd in een prachtige zwaan.

Danielle heeft het goed voor elkaar, als populair fotomodel en eigenaresse van een mooie B & B op het Franse platteland, waar zij leeft in luxe en weelde met haar persoonlijke assistent Alain Leclerq. Jessica voelt zich een mislukkeling en bungelt aan het randje van de afgrond. Ze is al maanden werkeloos en zwemt alleen in al haar ellende, ze is op zoek naar dat ene lichtpuntje om haar leven weer wat draaglijker te maken. Wanneer Danielle haar uitnodigt als gast in Frankrijk besluit zij om dit aanbod aan te nemen, ze heeft toch niets meer te verliezen en daarmee valt er een grote last van haar schouders…

Bed & Breakfast, vakantiethriller met een heerlijke mix van spanning en erotiek, aanrader!

★★★½