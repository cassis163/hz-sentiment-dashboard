Parker heeft dankzij haar vader altijd genoeg geld gehad en zich nooit zorgen hoeven maken. Ze komt er pas achter hoe verwend ze is als haar vader failliet gaat. Parker moet het huis van haar vader verlaten en bezit alleen nog maar een klein huisje in Maine, een erfenis van haar tante Julia. Wanneer ze aankomt in Maine blijkt het huisje van haar tante een bouwval te zijn. Parker gaat samen met James, de advocaat van haar vader, het huisje opknappen. Al snel blijkt dat James meer te bieden heeft dan zijn gladde advocatenpraatjes.

De hoofdpersoon van het boek, Parker, heeft herkenbare gevoelens en problemen, waardoor je als lezer al snel sympathie voor haar hebt en met haar meeleeft. Als rijke vrouw die altijd geld genoeg had, beseft ze voor het eerst dat het ook anders kan. De bewoners van het simpele dorp in Maine zijn eenvoudig, maar uiterst vriendelijk en helpen Parker.

Wat nu? is geschreven vanuit de perspectieven van Parker en James, waardoor het verhaal heel compleet wordt verteld en je van beide hoofdpersonen de gevoelens kent.

Het verhaal zit vol ontroerende, romantische en humoristische momenten, waardoor je kunt genieten van een ontspannende feelgoodroman.