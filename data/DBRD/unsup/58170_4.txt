Groter dan de lucht, erger dan de zon is een aangrijpende realistische jeugdroman. Aangrijpend omdat het toch wederom weer over pesten en gepest worden gaat, een veel gekozen thema in jeugdboeken en daardoor ook realistisch want dat is gewoon wat ontzettend speelt. Maar het verhaal van Elmer gaat verder.
Verder dan menig kind van 10 jaar kan bevatten wellicht want Elmer hoort stemmen in zijn hoofd. Hij dreigt zichzelf te verliezen door te gehoorzamen naar alles wat hem opgedragen wordt door de stem in zijn hoofd. Moet hij naar alles luisteren?

Alles lijkt mis te gaan en dan neemt Elmer mede door inzicht van buitenaf een beslissing. Zal dit de juiste zijn?

Het verhaal van Elmer is opgedeeld in drie delen. In deel één maken we kennis met Elmer die op zomerkamp naar Vlieland gaat en leren we Lomax kennen. In deel twee schrijft Elmer in dagboekvorm zijn belevenissen op school en wat hem overkomt maar ook wat hij zelf doet. In het afsluitende deel keert Elmer terug naar Vlieland en komt hij tot een mooi inzicht.

De schrijfstijl is goed toegankelijk en het geheel leest vlot. Bevat geen moeilijke woorden voor iedereen die in de doelgroep van 10+ valt. Aan de hand van het ik-perspectief neemt Elmer ons mee in zijn (denk)wereld.

Het deel van pesten en gepest worden zal herkenning oproepen, het deel van stemmen in het hoofd en wat daar mee te doen is wellicht te zwaar voor jongeren maar uiteindelijk is de eindboodschap te begrijpen voor iedereen. Groter dan de lucht, erger dan de zon is een boek met een boodschap, althans zo voelt het voor mij.

De titel wordt prachtig verklaart tijdens het lezen en dan vallen de kleine puzzelstukjes mooi in elkaar.
De cover past precies bij de inhoud van het boek, lees het en je zult mij begrijpen.

Mijn eindconclusie komt overeen met een regel die stond vermeld in het persbericht wat ik ontving: “Een realistisch verhaal over pesten, jezelf kwijtraken en terugvinden”

Mijn kennismaking met Daan Remmerts de Vries zijn werk smaakt naar meer dus ik ga in de bibliotheek eens op zoek naar ander werk van hem. Wellicht kun je in de toekomst nog eens een bespreking van één of meerdere boeken van hem te vinden op mijn blog.


Deze review kwam als origineel online via mijn blog.