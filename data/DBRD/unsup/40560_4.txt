Het kostuumdrama De Gouvernante speelt zich af in Engeland rond 1911. De weduwnaar Sir William Ramsey erft in die tijd het landgoed Highland Hall. Hij laat zijn huis in Londen achter om de verantwoording over zijn twee eigenwijze nichtjes en het unieke landgoed op zich te nemen. In de praktijk blijkt dit een stuk lastiger dan verwacht. Zijn verwende nichtjes blijken behoorlijk tegendraads en de kosten van het landgoed zijn nauwelijks te overzien. Bovendien loopt hij zelf nog rond met een onverwerkt verlies en lukt het hem niet om zijn eigen kinderen de aandacht te geven die ze nodig hebben. Voor dit laatste neemt hij de gelovige Julia Foster in dienst als gouvernante, aan haar de lastige taak om zijn twee jonge kinderen op te voeden en zijn nichtjes wat manieren te leren. Al snel blijkt Julia meer in haar mars te hebben dan Sir William Ramsey kon vermoeden.

De Gouvernante is een aangenaam romantisch kostuumdrama. De auteur Carrie Turansky zou helemaal weg zijn van het Britse kostuumdrama Downton Abbey en dat is in dit verhaal zeker te merken. Laat je door Carrie Turansky meenemen naar een ander tijdperk: een tijd met galante mannen, kastelen, mooie jurken, koetsen en romantiek. De auteur gunt je niet alleen een kijkje in het leven van de jonge gouvernante Julia, maar laat je ook meekijken in de wereld van de andere personages waarvan hun leven zich grotendeels afspeelt op het landgoed. Al lezende leer je al snel de diverse personages kennen, beleef je persoonlijke problematiek mee en vertellen ze je hun liefdesverhaal. Het boek bevat opvallend veel Christelijke teksten, voornamelijk geschreven vanuit het oogpunt van het sterk gelovige personage Julia, even wennen misschien, maar prima passend bij het verhaal. Het geheel leest plezierig, is hier en daar misschien wat voorspelbaar, maar erg vermakelijk. De Gouvernante is het eerste deel van de Highland Hall reeks. Het verhaal wordt in dit eerste deel mooi afgesloten waardoor het niet noodzakelijk is om ook de volgende delen te gaan lezen. Maar na dit verrassende eerste deel wil iedere liefhebber van dit genre vermoedelijk snel verder in De Debutante, het tweede deel in de Highland Hall serie.