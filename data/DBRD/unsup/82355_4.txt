'Nooit en te nimmer' is het tweede boek met Jenny Aaron in de hoofdrol (na 'Voor eens en altijd').

Zij maakte deel uit van een geheime elite-eenheid van de Duitse politie, maar is bij een mislukte operatie in Barcelona blind geworden. Nu wordt ze toch gevraagd opnieuw lid te worden van deze elite-eenheid.
Geconfronteerd met een aantal demonen uit het verleden kan ze niet langer twijfelen. De confrontaties leiden haar naar Marrakesh waar één van de gevaarlijkste criminelen op haar wacht. Via flash backs over vroegere operaties ervaart ze wat die man haar heeft aangedaan. Dan heeft ze slechts één doel: hem doden, wat het haar ook kost.

'Nooit en te nimmer' is zo een sterke thriller over wraak. De man uit weg ruimen die verantwoordelijk is voor veel mensenlevens, maar vooral voor de dood van haar vader.
Het is ook een boek over vriendschap en opoffering binnen deze elite eenheid.

De karakters zijn mooi en levendig uitgewerkt. Andreas Pfluger heeft daarbij ook oog voor de meer menselijke kant en het familie leven van de hoofdrolspelers. Speciaal daarbij is de uitwerking van de 'blinde' Jenny Aaron en de manier waarop haar wereld functioneert.

De spanning is mooi opgebouwd en leidt tot een sterke finale. Via flash backs worden bepaalde gebeurtenissen uit het verleden er mooi in verwerkt.

Alhoewel niet absoluut nodig is het wel nuttig het eerste deel vooraf te lezen. Een aantal gebeurtenissen in dit boek vinden daar hun oorsprong.

Voor mij een sterke thriller die flirt met vijf sterren.