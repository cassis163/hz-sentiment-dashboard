Ik heb genoten van het verhaal! Zo klassiek, maar het blijft mooi: Een mooie badboy die zijn leven betert nu hij de ware liefde heeft gevonden. En een brave lerares die alles in de waagschaal stelt voor haar “foute”, maar o zo ware, grote liefde. Romantiek ten top! En met de sexy twist zit het ook wel goed: er zitten een paar stomende scènes bij, waardoor dit boek ook makkelijk onder de erotische chicklit kan vallen. Maar goed, dat is een kwestie van marketing en geldt voor veel boeken.

De titel “Stuk van jou” is niet direct te herleiden naar het verhaal. De Engelse titel “A pound of flesh” is wel heel herkenbaar en komt meerdere keren in de tekst voor. Dit verwijst namelijk naar een sonnet van Shakespeare, “De koopman van Venetië”, vierde akte, scène 1:

“Het pond vlees dat ik hier eis is duur gekocht
Het is mijn eigendom, zodoende komt het mij toe”

Ik vind het heel knap gedaan met de verwijzingen van Sophie Jackson naar dit sonnet. Nergens is het storend en het past steeds heel logisch in het verhaal.
Waar ik wel wat over struikelde in deze New Adult was het taalgebruik. Het is erg direct (vind ik niet zo heel storend), maar er zit ook wat straattaal in en soms is het zelfs plat. Misschien hoor ik dan toch niet helemaal bij de doelgroep, ben ik toch een beetje te “oud” (bijna 35).

Ik vind de personages overigens goed uitgewerkt en het is fijn dat elk hoofdstuk vanuit een ander perspectief wordt verteld. Dat maakt dat je steeds wilt doorlezen en wilt weten wat er nu gaat gebeuren: wordt hun liefde verraden of ontdekt? Hoe zal het Max vergaan? Allemaal vragen die in je hoofd blijven rondspoken. Gelukkig worden veel vragen beantwoord, maar er zijn toch nog een paar losse eindjes. Maar ja, het is dan ook het eerste deel in een trilogie, dus ergens ook wel te verwachten. Ik ben dan ook heel erg benieuwd naar de volgende delen!

Mijn eindoordeel is toch 3,5 sterren. Het verhaal is prachtig, maar ik heb me iets teveel gestoord aan het taalgebruik. Kan misschien ook komen door de soms iets te letterlijke vertalingen vanuit het Engels. Ik heb een ongecorrigeerd leesexemplaar gehad, dus ik hoop dat deze schoonheidsfoutjes in de eerste druk al zijn weggewerkt. Het is namelijk wel een verhaal dat het verdient om gelezen te worden!