Eva en Leon zijn toe aan vakantie. De komst van baby Max stelt hun relatie op de proef en daarom is het de hoogste tijd om even de batterijen op te laden. Omdat ze voor het eerst op vakantie gaan met hun zoontje Max, kiezen ze voor een vakantie in eigen land. Ze gaan voor drie weken naar Drenthe, waar ze verblijven op het vakantiepark waar Eva en Leon in hun jeugd ook altijd op vakantie naartoe gingen. Wanneer Eva en Leon in Drenthe aankomen proberen ze een relaxte vakantie te hebben en te genieten van hun gezin en dat lukt aardig, totdat er iets vreselijks gebeurt met Max..

Het duurt even voordat de spanning in Zomerhuis op gang komt. In het begin wordt je vooral meegenomen in de relatie van Eva en Leon, hun vakantie in Drenthe en de gesprekken die ze daar hebben met Ron en Nienke, oude bekenden die ook altijd hun vakantie in Drenthe vierden. De aanloop in het boek lijkt lang, maar toch is er in dit eerste deel ook informatie verweven die later in het verhaal terugkomt. Zo wordt er een oude verdwijningszaak opgehaald, maar lange tijd blijft onduidelijk welke rol deze vermissing heeft in het verhaal van nu. Gelukkig komt in het tweede deel van het boek de spanning in het verhaal. En zeker in het laatste stuk weet de schrijfster je mee te voeren in de spanning die Eva ervaart door het gebruik van korte zinnen en actieve beschrijvingen.

Kenmerkend voor de romans van Linda van Rijn is de herkenbaarheid. In Zomerhuis is de hoofdrol weggelegd voor Eva, die na de komst van haar zoontje Max wat strubbelingen ervaart in haar relatie. Dit wordt vooral veroorzaakt door slaapgebrek, waardoor irritaties ontstaan tussen Eva en Leon. Voor veel mensen zal dit een herkenbaar tafereel zijn en dit is één van de dingen waarom de boeken van Linda van Rijn zo leuk zijn om te lezen. Daarnaast heeft de schrijfster een vlotte schrijfstijl en daardoor leest het boek heerlijk weg.

Zomerhuis is een weer een nieuwe zomerse thriller van Linda van Rijn. Dit boek zorgt voor een aantal uren heerlijke ontspanning, een boek dat uitermate geschikt is voor aan het zwembad of op het strand.