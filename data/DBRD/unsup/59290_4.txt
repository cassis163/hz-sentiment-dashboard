In Ongetemd spelen Arabella en Riley de hoofdrol. Arabella gaat het huis uit als ze gaat studeren en komt daarbij terecht bij een nieuwe huisgenoot. Een enorme flirt met een grote bek. Het compleet tegenovergestelde van het rustige en brave meisje dat ze zelf is. Oh ja en het is ook nog eens een jongen. Waarom vond haar moeder het ook alweer een goed idee dat ze hier ging wonen?

Riley is de stoere jongen, de vrouwenverslinder. En hij zit dus écht niet op die nieuwe huisgenoot te wachten die zijn moeder aan hem opgedrongen heeft. Ze vergeet er ook nog even bij te vermelden dat het een meisje is, een ontzettend preuts meisje. Gelukkig is dat niet zijn type, of misschien ook wel?

Arabella en Riley, de grootste tegenpolen die er maar bestaan. Of zijn er toch overeenkomsten? Ze hebben beiden angsten en geheimen die niemand kent, maar langzaam maar zeker stellen ze zich steeds meer voor elkaar open.

Ongetemd heeft veel kenmerken van een typische New Adult. Een jongen en een meisje die totale tegenpolen lijken, maar die elkaar toch steeds meer lijken te vinden. Beiden hebben een behoorlijke geschiedenis achter de rug en de gevolgen daarvan dragen ze dagelijks met zich mee. Toch heeft elke New Adult zijn eigen unieke kenmerken, zo ook Ongetemd. Wat voor mij dit boek echt goed maakte was de humor die er in dit boek zat. Ik heb meerdere keren hardop zitten lachen. Daarnaast is de dynamiek tussen Arabella en Riley echt geweldig. Ze zijn allebei ontzettend sarcastisch en vooral aan het begin hebben ze continu discussies, maar onder dat merkt je wel dat ze steeds meer om elkaar gaan geven. In plaats van dat ze pats boem meteen gek op elkaar zijn, groeien hun gevoelens voor elkaar langzaam gedurende het boek, wat het verhaal heel realistisch maakt.

Met Ongetemd heeft Liz Hartevelt een prima debuutroman neergezet. Het is een heerlijk New Adult met een aantal typische New Adult kenmerken, maar met een geheel eigen draai. Vooral de humor en de dynamiek tussen de personages is wat dit boek zo goed maakt. Het verhaal is realistisch, behandeld belangrijke thema’s, maar wordt lekker luchtig verteld waardoor het leest als een trein. Wat mij betreft echt een aanrader.