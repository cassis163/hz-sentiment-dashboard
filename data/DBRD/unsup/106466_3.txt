In "Verloren tijd" draait het verhaal om Elizabeth Lerner die als tiener is ontvoerd en verkracht door Walter Bowman. Om haar verleden achter zich te laten, heeft ze na haar vrijlating haar naam gewijzigd in Eliza. Ook heeft ze toen ze trouwde de naam van haar man aangenomen als achternaam.
Behalve Elisabeth heeft Walter ook andere meisjes verkracht. Hun heeft hij daarna vermoord. Elisabeth is de enige die hij niet vermoord heeft.
Toch weet Walter haar via een tussenpersoon op te sporen omdat hij graag wil dat ze haar verklaring voor de rechtbank herziet. Een verklaring die er mede toe geleid heeft dat hij de doodstraf zal krijgen. Hij laat doorschemeren dat hij alleen aan haar wil laten weten hoe het zat met andere verdwenen meisjes. Hij hoopt zo de doodstraf te ontlopen.
Ondertussen speelt ook het gezinsleven van Eliza een rol, ze heeft een tienerdochter die duidelijk bezig is grenzen uit te proberen. Ook dat doet haar steeds herinneren aan de tiener die ze zelf ooit was.


Hoewel het verhaal meer een spannende roman is dan een thriller, vond ik het toch spannend genoeg om door te lezen en het einde te willen weten. het is meer de beschrijving van hoe Eliza van nu omgaat met de ervaringen van de Elizabeth van toen, hoe ze die een plaats geeft in haar leven als moeder met een lastige tienerdochter.
Als je een boek verwacht waarin allerlei onopgeloste moorden gepleegd worden, moet je er niet aan beginnen, maar als je een spannend geschreven verhaal op prijs stelt, is het wat mij betreft een aanrader.