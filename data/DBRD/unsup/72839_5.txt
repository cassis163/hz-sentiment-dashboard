De Chinezen hebben ontdekt dat het ei van Temeraire nooit bij Napoleon is aangekomen. Daarom komt de broer van de keizer hem opeisen, hij moet mee naar China. Maar Temeraire weigert mee te gaan zonder Laurence, dus moet prins Yongxing met lede ogen toezien dat Laurence en de rest van Temeraires bemanning meegaat. Ze reizen per drakentransportschip. Onderweg komen ze een aantal problemen tegen, zoals een aanval van de Fransen. Maar de meeste problemen worden veroorzaakt door de prins, die alles op alles zet om Temeraire en Laurence uit elkaar te drijven.

Een schitterend vervolg op deel 1. Het verhaal zit goed in elkaar, er is weer overal aan gedacht. Het is komisch om te zien hoe de situatie voor draken in China geregeld is, hoe menselijk ze zijn en hoe dat in contrast staat met de draken in Engeland.
Ook dit boek is in vrij ouderwetse taal geschreven, net als deel 1. Maar dat begint inmiddels al wat te wennen. Het is de taal die toen gebruikt werd.
De valse preutsheid uit die tijd, die in het eerste boek te sterk naar voren kwam, is hier minder sterk. Met opmerkingen als "als draken konden blozen" wordt er een beetje de draak mee gestoken.
Het is weer heel origineel bedacht allemaal. Echt een aanrader om te lezen.