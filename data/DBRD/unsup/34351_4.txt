Hoofdpersoon in ‘De schittering in de diepte’ –Livia- leeft een harmonies en stabiel leven samen met haar man Daniel en hun vier kinderen. Een terroristische aanslag op een hotel in Brussel, waar Daniel op dat moment voor zijn werk verblijft, maakt daar echter in een klap een einde aan. Daniel blijkt vermist en Livia moet alleen verder wanneer blijkt dat Daniel bij de aanslag om het leven is gekomen. Voor de kinderen moét ze echter door.

“Ik verlies het contact met de telefoon aan mijn oor. Mijn buik trekt zich samen en het gevoel in mijn armen verdwijnt. Een onbeheersbare scheut schiet door mijn knieën, waardoor het niet meer mogelijk is om op mijn benen te blijven staan.”

Wanneer alle kinderen het ouderlijk huis hebben verlaten, gaat Livia op zoek naar zichzelf. Ze gaat op vakantie naar Portugal en stelt zich daar open voor nieuw geluk. Tijdens een avontuurlijke reis met haar nieuwe liefde, vindt er een confrontatie plaats die niet alleen haar toekomst verandert, maar ook haar verleden. Inmiddels is Livia echter een vrouw met herwonnen zelfvertrouwen en ze neemt beslissingen waarbij ze sinds jaren voor zichzelf kiest.

“Deze ruwe, ongerepte natuur die prachtig contrasteert met de helderblauwe hemel en de azuurblauwe zee geeft me eindelijk de rust, waar ik al zo lang naar verlang.”

Met ‘De schittering in de diepte’ levert Van Duuren een zeer verdienstelijk romandebuut af. Ze ziet kans om een prachtige sfeer te creëren, passend bij dát deel van het verhaal dat zij op dat moment vertelt. De emoties van Livia weet zij uitstekend te verwoorden en haar personages, maar vooral Livia, komen uitstekend uit de verf.

De schrijfstijl van deze debuterende auteur is veelbelovend en gelaagd. Bovendien is haar taalbeleving meer dan in orde en haar vertellend vermogen zeer meeslepend.

Ik heb feitelijk maar één advies aan deze auteur: blijf schrijven.

Over de auteur
Van Duuren, geboren in 1963 te Breda, is schrijfster van de eerder verschenen feelgood-verhalen ‘Twee Ons Geluk’ (2017) en ‘Tussen rust en ruis’ (2018).
Het boek ‘De schittering in de diepte’ is haar eerste roman. Hierbij heeft ze zich opnieuw laten inspireren om door middel van een juiste mindset en mindfullness regie te nemen over het eigen leven.

Uitvoering
Uitgever: Adoremi
ISBN: 9789082646078
Paperback, 260 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/