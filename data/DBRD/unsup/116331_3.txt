Duistere thriller, die het nodig heeft er de volle aandacht aan te geven. Boeiende thematiek - (rand)groeperingen, lone wolves, de huidige maatschappij - met alle problematiek die daarmee gepaard gaat. Loyaliteit en vriendschap, maar ook afluisterpraktijken, maatschappijkritiek en vijandelijkheden komen aan de orde.

'Besmeurde sneeuw' begint met de moord op een wetenschapper, die onderzoek deed naar extremistische politieke groeperingen. Leo Junker en Gabriel Birck worden op de zaak gezet. Junker is pas weer terug na een ziekteverlof als gevolg van de gebeurtenissen in deel 1, 'De toren van de dode zielen'. [Het is aan te raden dat boek eerst te lezen, om de complexe onderlinge relaties te kunnen begrijpen. Uitleg over het voorafgaande blijft zeer beperkt in deel 2.]

- quote -
Slechts één ding is duidelijk: de stad is bang. Hij heeft zijn ware gezicht laten zien, daar ben ik zeker van. Als je dichterbij komt en je oor ertegenaan durft te leggen, als je goed luistert naar de wijze waarop zijn hart pulseert, is het te horen. Gespannen en nerveus klinkt hij, onvoorspelbaar. Een knipperende gloeilamp die bezig is uit te doven, al is niemand zich daar bewust van. Niemand ziet het.
- /quote -

Dat is de toon waarop Junkers gedachten en bespiegelingen verwoord worden door Christoffer Carlsson. Tevens de toon die de auteur in de overige perspectieven aan de dag legt, weinig opwekkend. De dialogen vormen een verademing temidden van de somberheid, ze brengen 'leven' in het verhaal. Junkers privéleven is ingewikkeld, hij heeft een wat ongemakkelijke relatie met Sam en hij is verslaafd aan diazepam.
Taaie kost, iets te taai naar mijn smaak. Geënt op de (mogelijke) actualiteit, die niet alleen in Zweden denkbaar is, maar overal in Europa en elders. Intrigerend verhaal, dat zeker, met een nauwe band tussen criminaliteit en politiek. De perspectieven van leden van de (gewelddadige) extremistische groeperingen worden uitvoerig door Carlsson belicht. Hij kiest geen partij, maar verhaalt over de verschillende standpunten en visies. Interessant en beangstigend. 'Besmeurde sneeuw' is evenzeer een maatschappelijke beschouwing als een thriller.

[spanning 2, plot 3, schrijfstijl 4, leesplezier 3, originaliteit 4, psychologie 3]