Eerder las ik al George, een jeugdboek over hetzelfde onderwerp als Wie is nou normaal?: transgender zijn. Ik vind het heel erg mooi en goed dat deze verhalen er zijn, zo wordt het onderwerp bespreekbaar gemaakt onder jongeren en wordt het taboe hopelijk minder. Ik was erg nieuwsgierig naar deze Young Adult, zou het net zo’n mooi en lief verhaal zijn?

Je leest het verhaal van David, een veertienjarige jongen die al vroeg wist dat hij in het verkeerde lichaam geboren is. Dit geheim heeft hij alleen met zijn beste vrienden Felix en Essie gedeeld, zijn ouders weten nog van niks. Hij wil het ze wel vertellen, maar hoe doe je dat?
Je leest ook het verhaal van Leo, een vijftienjarige jongen die van een andere school getrapt is en nu bij David op school zit. Er doen de wildste verhalen de ronde over Leo. Maar David kijkt door zijn masker heen en ziet daar iets, wat dat is weet hij alleen niet.
Als Leo het op een dag opneemt voor David, die flink gepest wordt, ontstaat er – tegen de natuur van loner Leo in – een band tussen David en hem.
Twee jongens, twee grote geheimen…

Wat een realistisch, aangrijpend verhaal is dit. Je leeft zo mee met David, die zich ondanks zijn twee vrienden erg eenzaam voelt met zijn geheim. Nooit helemaal jezelf kunnen zijn, omdat je niet weet hoe de buitenwereld erop zal reageren, vreselijk… En dan Leo, die duidelijk met iets worstelt en niet voor niets niemand vertrouwt en niemand wil toelaten in zijn hart. Je kunt niet anders dan deze twee jongens, met hun geheimen en struggles, in je hart sluiten. Ik kon niet stoppen met lezen, ik wilde zo graag weten hoe het af zou lopen en hoopte natuurlijk op een fijn einde.

Wie is nou normaal? is een ontroerend en mooi verhaal over vriendschap en jezelf willen en mogen zijn. Een boek wat iedere tiener zou moeten lezen en wat op scholen besproken zou moeten worden, om zo iedereen duidelijk te maken dat je goed en mooi bent zoals je bent, hoe je ook bent. Dat er heel veel versies van ‘normaal zijn’ zijn…