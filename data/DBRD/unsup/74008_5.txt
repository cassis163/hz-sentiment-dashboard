Het Amazoneverbond heeft van Laura Sieberg een kille, moordende machine gemaakt. Zij jaagt op de kopstukken van de organisatie. Terwijl Amazone haar zwaarste wapen inzet om de ene regering na de andere aan zich te onderwerpen, loopt Laura in een door hen opgezette valstrik. Als ze zichzelf en haar dierbaren wil redden, zal ze het voortbestaan van de mensheid op het spel moeten zetten.

Het Amazoneconflict is het derde deel uit de Amazone-trilogie. In het eerste deel uit de reeks – Het Amazoneverbond – maken we kennis met Laura Sieberg en de Amazones. In de opvolger – Het Amazoneoffensief – wordt de strijd tegen het niets en niemand ontziende geheime genootschap voortgezet. Het Amazoneconflict bevat het zinderende eindspel in de strijd tegen Amazone.

Mijn visie
Ad van de Lisdonk sluit zijn Amazone-trilogie af met ‘Het Amazoneconflict’ en dat doet hij met champagne en vuurwerk! Wat een goed boek.

“Tom arriveerde net op tijd op de parkeerplaats. Vlak achter hem kwamen twee politiewagens met gillende banden bij de inrit tot stilstand. Even was hij bang dat ze voor hem kwamen omdat hij zich op een werkelijk onbeschofte wijze door het verkeer van New York had gevochten, maar dat bleek niet het geval.”

De schrijfstijl van Van de Lisdonk kenmerkt zich door een eigentijdse stijl en een vlot tempo, zonder dat het ergens gehaast wordt. Zijn verhalen zitten boordevol spanning. Maar dat niet alleen.

“Even was Laura stil. Ze liet de nieuwe informatie op zich inwerken. Ze zag zo snel niet wat ze aan de situatie moest doen, maar het was in elk geval wel duidelijk dat Amazone doorging met haar pogingen de wereld naar haar hand te zetten. Dat ze haar met rust zouden laten, leek haar ineens een stuk minder realistisch.”

Van de Lisdonk laat zijn personages bijzonder geloofwaardig acteren. Zo is Laura uiterst treffend gekarakteriseerd en je leeft dan ook werkelijk met haar mee in haar strijd de Amazones te verslaan. Ook patholoog Dee is een goed uitgewerkt personage die net dat vleugje humor in het verhaal brengt. Dee is levensgenieter en bon vivant, beetje fout, beetje stout en daardoor helemaal goed.

“Dee werd ruw onderbroken door een paar rauwe kreten vanuit de indianenkano’s. hij zag hoe ze de trektouwen kapten en als razenden naar de kant peddelden. ‘Schesse!’ zei Dieter. ‘Zoek dekking!’ Hij had het nog niet geroepen of ze hoorden een merkwaardig gesuis. Josh slaakte een kreet en greep naar zijn nek. Hij stortte voorover in de barbecue en vatte direct vlam.”

Het Amazoneverbond is een geheim genootschap van militante vrouwen dat er, op nietsontziende wijze, alles aan doet om vrouwen in de wereldorde aan de top te krijgen. Laura Sieberg gaat de strijd aan tegen deze Amazones en dreigt het slachtoffer te worden. Het verbond tracht van haar verlost te raken door te proberen haar voor een aantal moorden op te laten draaien.

Enfin, ik raad ‘Het Amazoneconflict’ en de twee voorgaande delen, van harte aan!

Over de auteur
Ad van de Lisdonk schreef eerder ‘Het Amazoneverbond’ en ‘Het Amazoneoffensief’. Van de Lisdonk publiceerde bovendien meer dan honderd juridische- en technische artikelen en een tweetal technische boeken alsmede een Euro- en Millennium Doorstartgids. Toch wilde Van Lisdonk liever thrillers schrijven.

Zijn eerste thriller (‘Het Amazoneverbond’) verscheen in 2013 bij uitgeverij Crime Compagnie. Het boek haalt de achtste plaats in de Crimezone Hall of Fame en bereikt de 11e plaats als beste thriller van 2013. Twee jaar later vindt ‘Het Amazoneoffensief’ zijn weg naar de fans. ‘Het Amazoneconflict’ is het afsluitende deel in de Amazone-trilogie.

Als Van Lisdonk niet aan het schrijven is, werkt hij voor Promptus Cursussoftware; een door hem opgericht automatiseringsbedrijf, dat software voor opleiders bouwt.

Uitvoering
Uitgeverij Crime Compagnie
Paperback, 400 pagina’s
ISBN10 9461092490
ISBN13 9789461092496

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en boekmarketeer.
http://hanneketinorcenti.nl