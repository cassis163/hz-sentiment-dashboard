Driehonderdvijftigduizend exemplaren gingen er al over de toonbank in de Verenigde Staten. Het werd genomineerd voor de prestigieuze Edgar Award voor het beste debuut. De Amerikaanse Heather Gudenkauf debuteerde in 2009 met The Weight of Silence. Nu, ruim een jaar later ligt de Nederlandse editie in de boekwinkel. Een mooie quote van Tess Gerritsen prijkt op de cover. Ja, de verwachtingen van In stilte gehuld zijn hooggespannen. En om maar direct met de deur in huis te vallen: dit ís een heel sterk debuut!
In haar debuut deinst Gudenkauf niet terug voor een vrij lastige aanpak waarbij we in een tijdsspanne van ongeveer een dag in de huid kruipen van een zestal hoofdpersonages, te beginnen met de zwijgzame Calli en haar hartsvriendin Petra, beiden zeven jaar. Na een traumatische gebeurtenis drie jaar geleden heeft Calli geen woord meer gesproken en is Petra de enige die haar echt lijkt te begrijpen. Nu lijken ze allebei in de vroege ochtend van een broeierige zomerdag in het niets te zijn opgegaan en wordt er al snel gedacht aan een misdrijf. Hulpsheriff Louis start het onderzoek, maar wordt al gauw bijgestaan door staatspolitieman Fitzgerald die veel verder af staat van het verleden dat een aantal hoofdpersonen in het stadje met elkaar verbindt.
Van heel dichtbij - en vanuit verschillende perspectieven - volgen we de dramatische dag uit het leven van Antonia (de moeder van Calli), Martin (Petra's vader), Ben (Calli's twaalfjarige broertje) en politieman Louis in het slaperige Amerikaanse stadje Willow Creek. Met een geheel eigen stem en een geheel eigen wijze sleurt Gudenkauf de lezer mee door het verhaal, want het moet gezegd: na een paar hoofdstukken van In stilte gehuld wil je nog maar één ding en dat is er zo snel mogelijk achterkomen hoe het mysterie in elkaar steekt.
Met een zekere precisie vlecht Gudenkauf alle losse draadjes in elkaar. Een geoefend lezer kan de dader al vrij snel bedenken, maar de auteur weet je toch nog een of twee keer op het verkeerde been te zetten. Uiteindelijk zit de kracht van dit verhaal 'm ook niet in de ontmaskering van het monster, maar in de personages en hoe zij omgaan met de uitzichtloze situatie. Een thriller die uitstijgt boven vele andere in het genre.