Er is kermis in Niemandsdorp en Allard mag samen met Karenina en meester Jan daar naartoe. Maar het gaat niet zoals verwacht en Karenina wil wat meer tijd hebben met meester Jan en duwt Allard een boel geld in handen zodat hij zichzelf bezig kan houden op de kermis.
Eenmaal op de kermis kijkt hij nieuwsgierig om zich heen en besluit het spookhuis binnen te gaan. Dat is pas leuk! Dus nog maar een keer naar binnen. Dan ziet hij een klein meisje staan dat hij niet kent met een zuurstok zoals hij zelf ook wel een zou lusten. Het meisje blijft hem aankijken en terwijl het geluid om hen heen lijkt te verdwijnen, geeft het meisje haar zuurstok aan Allard.
Ze loopt van hem weg en daarna beginnen de magische avonturen voor Allard. Wie had dat kunnen denken?

De karakters zijn duidelijk beschreven zodat de lezer een goed beeld krijgt van de hoofdrolspelers. De mooie tekeningen in het boek zijn heel passend op dat bepaalde stukje in het verhaal.
Allard en de magische zuurstok heeft een groter lettertype zodat het ook gemakkelijk zelfstandig leest voor kinderen vanaf negen jaar.
Lees in dit spannende en komische verhaal verder over pesten, eenzaamheid en omgaan met je gevoelens. Je kunt vaak meer dan je zelf weet! Maar het boek gaat er ook over hoe belangrijk het is om gemaakte afspraken na te komen, zodat iedereen weet waar hij of zij van op aan kan.

Ik heb dit boek graag gelezen.