Fenna (29) woont samen met haar vriend Lars. Ze heeft een goede baan en is gelukkig. Wanneer ze tijdens een zakenreis in Londen Brandon Daniels ontmoet, verandert dat haar leven volledig.

“Ik kan daar niet zo goed over oordelen omdat ik een man ben, maar als ik zie wat voor effect Daniels heeft op vrouwen denk ik dat ik kan zeggen dat hij aantrekkelijk is voor hen. Daar maakt hij vast handig gebruik van om te krijgen wat hij hebben wil.”

Fenna maakt een fout met verstrekkende gevolgen. Het brengt haar in een chantabele positie die Brandon van harte benut. Hij zet haar onder druk om hem van zakelijke informatie te voorzien waar hij zijn voordeel mee kan doen. Het kost Fenna haar gemoedsrust én haar relatie.

Ziet Fenna kans de situatie te keren en Brandon buiten spel te zetten? En komt het nog goed tussen Fenna en haar grote liefde Lars? Je leest het in ‘Een goed team’.

“Ze wilde niets liever dan gaan liggen, haar ogen sluiten en even nergens aan denken. Voordat ze daaraan toe kon geven, moest ze haar afspraak van die ochtend verzetten.”

Vriens levert met dit boek opnieuw een fijne roman af die romantiek en spanning samenbrengt. Haar personages zijn goed neergezet en je vindt ze ofwel uiterst sympathiek of je hebt een spontane hekel aan een personage.

“Als in trance pakte ze haar kleren en trok die aan. Met trillende handen kamde ze haar nog natte haar en bond het bijeen in een staart. Twan zou vast geen zelfmoord hebben willen plegen. Zo was hij niet. Dit paste helemaal niet bij hem.”

Vriens hanteert een schrijfstijl die haar werk voor een groot publiek toegankelijk maakt. Niet hoogdravend, maar vlot en plezierig. Het enige dat bij mij een wat schurend gevoel opleverde, was het feit dat er wat veel ‘herhaling van zetten’ in het verhaal voorkomen.
Toch is ‘Een goed team’ een plezierig boek dat vlot wegleest en waar mening fan van zal genieten.

Over de auteur
José Vriens (1963) werd geboren in Roosendaal, een plaatsje vlak bij de Belgische grens waar zij nu nog altijd samen met haar man en drie kinderen woont. Lezen en schrijven zat er al jong in bij Vriens. Haar professionele schrijfcarrière ging echter pas in 2000 van start.
Eerst met kinderboeken, later met romans voor volwassenen. Vriens schrijft vooral boeken die zij zelf graag zou willen lezen. Boeken waarin de spanning niet geschuwd wordt, maar waar ook de romantiek aan bod komt. Meer weten? www.josevriens.nl

Uitvoering
Uitgeverij Ellessy
ISBN 9789086603572
Paperback, 356 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/