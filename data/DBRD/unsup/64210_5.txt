Ambitie. Intrige. Haat. Erkenning. Macht.

The Cruel Prince draait om Jude, een mens levend in de wereld van elfen. Jude leeft samen met haar tweelingzus Taryn en halfzus Vivi een leven vol luxe, magie en kansen. Maar Jude is niet tevreden, ze wil niets liever dan door de elfen erkend worden als gelijke. Iets waar ze veel voor over heeft. Als ze de kans krijgt om meer macht te vergaren, grijpt ze deze dan ook met beide handen aan. Waar ze niet op rekent zijn de offers die ze moet maken. Kan Jude zich staande houden in wereld vol intriges, verraad, wreedheid en mindgames? 

1. Jude is een krachtige hoofdpersoon. Een overlever. Ze is niet bang voor pijn en ongemak om haar doel te bereiken. Dit maakt haar niet altijd sympathiek, maar dat is begrijpelijk gezien haar verleden en haar huidige situatie. Persoonlijk houd ik van deze imperfecte personages, dus ik vond het leuk om over Jude te lezen. Verder was Jude duidelijk een onbetrouwbare verteller, ze hield informatie voor de lezer achter. Dit aspect maakte het verhaal interessanter, vooral omdat je je Judes onbetrouwbaarheid pas realiseert als je het verhaal bijna uit hebt.

2. Holly Black bewijst in dit boek hoe dicht liefde en haat bij elkaar liggen. Jude en Cardan haten elkaar vanuit het diepste van hun wezen, maar er is duidelijk ook een bepaalde (seksuele) aantrekkingskracht tussen hen. Zowel de haat als de aantrekkingskracht zijn zo intens dat je als lezer aan de ene kant hoopt dat ze eindelijk eens gaan zoenen, maar aan de andere kant dat ze elkaar voor eens en voor altijd afmaken.

3. De setting is magisch, mooi en gevaarlijk tegelijk. Het detail waarmee de auteur de setting schetst is adembenemend. Ze brengt de sfeer perfect over. De magie en de schoonheid van de elfen, maar ook hun wreedheid en ambitie. Het gevoel dat alles té perfect is. Een goed voorbeeld is het perfecte rode fruit en zoete fruit, een mooi uiterlijk, maar als je een hap neemt is het vruchtvlees overrijp en rottend. Imperfect.

4. Dit boek zit vol intrige, drama en actie. Niet over de top, maar wel zodanig aanwezig dat je het boek door wilt blijven lezen. De gebeurtenissen zijn niet voorspelbaar, mede door de onbetrouwbaarheid van de verteller.   

5. Het is bewonderenswaardig hoe de auteur tegenstellingen in haar boek verwerkt. Haat en liefde. Schoonheid en lelijkheid. Eer en verraad. Het maakt dit verhaal gelaagd en echt aanvoelend.

Ondanks dat The Cruel Prince meer dan 400 pagina’s bevatten, heb ik het boek binnen een dag uitgelezen. De setting, de personages, de magie en de intrige maakten dit boek nagenoeg perfect. Ik zou het dan ook aan iedereen die van fantasy boeken houdt aanraden.