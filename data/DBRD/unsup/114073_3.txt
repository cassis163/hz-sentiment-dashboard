‘De voorproefster van Hitler’ - Rosella Postorino




Genre: Roman
Uitgeverij: Xander Uitgevers
ISBN: 9789401609173
Aantal pagina’s: 344
Uitvoering: Paperback
Verschijningsdatum: 17 juli 2018

Met dank aan Xander Uitgevers voor het recensie-exemplaar.

Over de auteur
Rosella Postorino (1978) is geboren in Reggio Calabria en woont en werkt in Rome. Ze groeide op in Ligurië, verhuisde in 2002 naar Rome en bracht in 2007 haar eerste roman uit, La stanza di sopra, winnaar van de Rapallo en de Città di Santa Marinella-prijs. Zij werkt samen met de krant la Repubblica uit Rome en met de Rolling Stone.

Later publiceerde zij 3 andere romans waarvan haar jongste Le assaggiatrici haar internationale doorbraak is en werd vertaald in het Nederlands en uitgegeven als De voorproefster van Hitler.

Inhoud
Het boek vertelt het aangrijpende verhaal van Rosa Sauer dat zich afspeelt in nazi Duitsland. Rosa verlaat Berlijn in de hoop een beter leven te vinden bij haar schoonouders in Oost-Pruisen. Haar man vecht aan het front, haar ouders zijn omgekomen. Maar juist daar komt Hitler dichterbij dan ooit. Zijn hoofdkwartier bevindt zich diep in de bossen van het nabijgelegen Wolfsschanze. En als de burgemeester Rosa voordraagt als voorproefster van de Führer, bevindt ze zich plotseling in het centrum van het nazibolwerk. Daar moet ze zich bewegen tussen de zogenaamde vrijheid die de baan haar geeft en de schaamte bij de Führer te horen.

Mijn mening
De voorproefster van Hitler is een prachtig boek met een omslag die qua vormgeving de titel ondersteunt. Het boek is onderverdeeld in drie delen en achtenveertig hoofdstukken die het geheel goed leesbaar houden. De titel wordt in het boek al snel duidelijk. Adolf Hitler had grote angst dat hij zou worden vergiftigd en daarom stelde hij een team samen van vrouwen die al het eten moesten voorproeven zodat het vervolgens voor hem veilig was om het ook te eten. Het team van vrouwen dat hiertoe wordt samengesteld beschikt over een groot scala aan karaktereigenschappen. Omdat de vrouwen veelal op elkaar aangewezen zijn, krijgt de interactie tussen deze personages veel aandacht. Het zijn individuen die slechts door het lot met elkaar worden verbonden. En dat levert mooie en heftige gebeurtenissen op.

De afkeer en anderzijds de volgzame acceptatie om voor de Führer te werken worden als vertwijfeling goed in beeld gebracht. Het geheel ademt de juiste tijdgeest. De sfeer van troosteloosheid en wanhoop over de inhoud van het leven zijn bepalend voor de uiteindelijke berusting bij de personages. Ondanks het doodvonnis dat ieder dag weer dreigt middels de maaltijden.

Het boek leest gemakkelijk en is goed vertaald waardoor de zinnen hun kleur behouden hebben en tevens hun filmische karakter:

“Beate kwam van de schommel af; door de snelheid trilde het plankje, de touwen draaiden in elkaar en meteen daarna weer uit elkaar, en wiebelden nog wat na”.

Het verhaal kent een aantal dillema’s in de relationele sfeer. In die relaties zit ook de vaart in het verhaal.

Een opmerking dient gemaakt te worden over de rode sticker op de omslag: gebaseerd op een waargebeurd verhaal en ook achterop de omslag staat: Het boek is gebaseerd op het waargebeurde verhaal van Margot Wölk, die pas op 95-jarige leeftijd durfde te vertellen over haar leven als voorproefster. Ik heb het verhaal van Margot kunnen lezen. Het verhaal is beduidend anders.

Eindoordeel
Een indrukwekkend boek over de Tweede Wereldoorlog vanuit een nieuw perspectief. Om iedere dag zo dichtbij en anderzijds zover van Adolf Hitler te zijn, is een beklemmend gegeven dat prachtig is uitgewerkt. Om jarenlang te moeten leven tussen hoop en vrees is goed uitgewerkt met sterke personages.

Het is jammer dat het boek pretendeert waargebeurd te zijn terwijl de verschillen beschamend groot zijn. Mijn tip is om de link met het leven van Margot Wölk niet te maken. Geniet door alleen het boek te lezen, omdat dat het meer dan waard is.. Ik geef dit boek drie-en-een-halve ster.

Peter van Bavel - recensent De Perfecte Buren


Mijn persoonlijke songtekst
“Oh my darling, will I see you again?
Rather just pretend that you're around.
It's alarming how my thoughts of you will send me to a place I can pretend that you're around”.
(Love Song #2 - The White Buffalo)