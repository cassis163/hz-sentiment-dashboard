Mijn mening

De boeken van Mary Higgins Clark zijn een beetje een quilty pleasure van mij. Van die heerlijke tussendoor boeken die je in 1 middag uitleest en die niet te ingewikkeld zijn. En in haar geval, in tegenstelling tot bijvoorbeeld Linda van Rijn en Suzanne Vermeer, niet voorspelbaar. Over het algemeen dan.

In dit boek is aan het begin al duidelijk wie de dader is. Dit is een trendbreuk met de eerdere boeken van mevrouw Clark. En dat vind ik jammer. Een deel van de lol zit toch ook in het mee ontrafelen van de dader.

We komen in dit boek ook weer oude bekenden tegen, voor de vaste lezers van Mary Higgins Clark. Namelijk het echtpaar Meehan die in een loterij 40 miljoen dollar hebben gewonnen. En tussen neus en lippen door lost Alvirah Meehan dan misdrijven op. Zo ook nu.

Het verhaal speelt zich af op een superdeluxe cruiseschip met aan boord alleen maar de jetset van New York. Centraal staat een smaragden ketting die volgens de overlevering van Cleopatra geweest zou zijn. En natuurlijk zijn er verschillende kapers op de kust die moord niet schuwen.

Ik had het boek in een middag uit en het was een heerlijke middag waarbij ik me ook op de heerlijke cruise waande. En al was het geen echte whodunnit, want de dader was al bekend, ik heb me prima vermaakt. Het is niet het eerste boek dat ik van haar lees en het zal ook zeker niet de laatste zijn.

3,5 sterren