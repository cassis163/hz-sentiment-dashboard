Het verhaal

“Hart-Slag” gaat over Sam en Jasper, die hartsvrienden zijn en door een dramatische gebeurtenis enkel dichter naar elkaar zijn toegegroeid, zonder dat er daarom per sé een relatie uit groeit. Ze hebben allebei hun dromen, maar durven ze niet altijd even goed na te jagen.

Totdat Jasper verschrikkelijk nieuws te verwerken krijgt. Hij heeft niet meer lang te leven. Als hij zijn dromen nog wil realiseren, moet hij het nú doen. Zo wil hij graag voor een publiek zingen en zijn talent tonen. En daar kan Sam hem bij helpen.

Sam kent Jaspers geheim en grote droom, en is maar wat blij om hem te helpen. Maar daarvoor moeten ze alles en iedereen achterlaten om Jaspers droom te verwezenlijken. En ze moeten zich voorbereiden op het afscheid nemen.

Zal het hen lukken?

Wat vond ik ervan?

Het verhaal steekt sterk in elkaar. We maken kennis met Jasper, die zijn best doet om aan zijn vaders verwachtingen te voldoen, maar zelf eigenlijk andere dromen heeft.

Daarnaast maken we kennis met Sam, Jaspers beste vriendin. Ze delen alles met elkaar, ze zijn er voor elkaar, …

De personages worden goed uitgediept in dit boek. Je weet vrijwel meteen wat de achtergrond van het personage is, waarom hij/zij op een bepaalde manier reageert, wat hen bezighoudt, … Dat is wel aangenaam. Je begrijpt hun reacties beter hierdoor.

Ook de nevenpersonages zijn goed uitgediept, wie op welke manier verwant is met het personage, wat ze doen, waarom ze dat doen, …

Daarnaast zijn er ook verschillende interessante plottwists in het verhaal. Net als je denkt hoe het prachtige verhaal van vriendschap verdergaat, verrast Joanne Carlton je weer met een plottwist. Dit maakt het hele verhaal toch wel een pageturner. Je wilt namelijk weten hoe het verhaal verdergaat.

Uiteraard is het wel een triest verhaal, maar de vriendschap die hier verteld wordt, is zo prachtig! De reis die deze personages maken is nét zo prachtig. Net zoals de Engelstalige versie doet het je soms over je eigen leven nadenken. Zeker wanneer er over “bucketlists” wordt gesproken.

Dit boek moet je zeker volledig uitlezen, want Joanne Carlton weet je steeds opnieuw te verrassen en er steken prachtige boodschappen in het verhaal, voor de goede verstaanders!

En de boodschappen die erachter steken, maken het net zo mooi. De boodschappen die ik hieruit heb gehaald zijn:

* Wil je iets doen, doe het dan nu
* Volg je dromen, niets is te gek
* Je bent nooit alleen op de wereld, ook al denk je dat soms, zie je alleen nog maar duisternis, zie je het niet meer zitten, … Er is altijd wel iemand voor je, ook al lijkt het soms moeilijk.
* Geef nooit op!
* Geniet van het leven, zoveel mogelijk. Straks is het misschien te laat.

De vorm

Toen ik het boek “Hart-Slag” uitpakte, viel me onmiddellijk op hoeveel dikker het boek is geworden dan “Heart-Beat”. Een verklaring hiervoor is dat er een ander lettertype werd gebruikt, de puntgrootte lijkt ook eentje hoger te zijn, en het boek is ook een beetje kleiner dan zijn Engelstalige broertje. Dat is uiteraard niet storend.

Het tweede wat me opvalt is de prachtige cover, die ook, net als “Heart-Beat”, duidelijk gelinkt is aan de flaptekst en de inhoud. Dit is voor mij ook een pluspunt. Het schept namelijk een sfeer en een idee waaraan je je mag verwachten.

“Don’t judge a book by its cover” wordt heel vaak gezegd. Toch is dat, de titel én de flaptekst het eerste waar ik op afga als ik een boek koop/kies. Met andere woorden, in de boekhandel zou ik ook meteen dit boek hebben opgenomen om nader te bekijken, en gekocht hebben.