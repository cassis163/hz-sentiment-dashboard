Het boek Het zelfhelend vermogen is verdeeld in twee delen.
In het eerste deel beschrijft Chopra hoe lichaam en geest elkaar beïnvloeden. Geen van beiden is beter of intelligenter. De scheiding van lichaam en geest is kunstmatig. Er is een samensmelting tussen beiden. Dan spreek je over bodymind. Chopra stelt dat de basis om gezond oud te worden wordt gelegd in de jeugd, maar dan nog zijn overtuigingen in jezelf bepalend op hoe je reageert op zowel positieve als negatieve stress. Maar overtuigingen zijn ook om te buigen, dat moet echter zeer bewust worden aangepakt op diverse terreinen. Bewustzijn draagt zijn eigen beloning in zich. Levensvreugde en een heldere geest nemen plaats in van eten. Je systeem komt weer in balans. Een keur aan voorbeelden (hoewel allemaal uit Amerika en zeer op het Amerikaanse leven gericht) onderschrijven de theorie dat door bewust je geest te trainen je je gezondheid kan verbeteren.
In het tweede deel van het boek wordt een actieplan gepresenteerd. Iedere dag van de week krijgt een eigen thema. Op maandag focus je jezelf op ontstekingsremmend dieet, dinsdag op stressvermindering, woensdag op anti-aging, donderdag op staan, lopen, rusten, slapen, vrijdag op kernovertuigingen, zaterdag op strijdloosheid en zondag op evolutie. Voor iedere dag / focus geeft Chopra uitleg en do’s en don’ts. Om je zelfhelend vermogen in te zetten, ga je bewust iedere dag met een thema aan de slag en kies je uit de gegeven opties wat je gaat aanpakken en wat je gaat laten. En zo richt je de rest van je leven in, totdat de gewenste verandering is bereikt.
Tot slot geeft Chopra in twee hoofdstukken zijn visie over Alzheimer en kanker en de ontwikkelingen daarvan. Hij stelt dat je zelfhelend vermogen deze ziektes niet kan genezen, maar beïnvloeding van het verloop ziet hij wel.
Je bepaalt zelf in hoeverre je meegaat in de ideeën van Deepak Chopra. “Een revolutionair plan om je immuunsysteem te versterken en gezond ouder te worden” , zoals op de cover van het boek staat geschreven, kun je het niet noemen. Maar er is zeker wat te zeggen voor het bewuster omgaan met je gedachten, zodat je lijf er ook wat aan heeft.