Genre; Roman
Uitgever; Uitgever Meulenhoff/Boekerij
ISBN; 978 90 225 74065
Uitvoering; paperback
Aantal pagina’s; 302
Uitgave; oktober 2015

Met dank aan Uitgever Boekerij voor dit recensie-exemplaar.

Ziel is het laatste deel van een heerlijk romantische en vrolijke trilogie over een Hollandse Grote Liefde in de internationale wereld van de dance.

Over de auteur
Jackie van Laren (Amsterdam 1968) heeft twee grote passies in haar leven: muziek en verhalen. Al op jonge leeftijd schreef ze voor haar eigen plezier zowel ﬁctie als poëzie en muziek. Een studie Nederlands en Engels, een nachtelijk bestaan op de poppodia van Nederland en een carrière in het uitgeefvak volgden. Met de Q-serie maakt ze haar debuut als schrijfster.

Flaptekst
Nina heeft het opgegeven met Q. Hij is te wispelturig, te gesloten, te geheimzinnig over waarom het voor hem zo moeilijk is om haar écht toe te laten in zijn leven. Leo is een veel betere partij: verstandig, rustig, aandachtig. Maar als haar nieuwe werkgever haar vraagt of ze haar goede contacten met de beroemdste dj ter wereld wil uitbuiten om een dance-feest te organiseren met Q als publiekstrekker, slaat haar hart toch een slag over. Kan ze het aan om hem weer te zien - maar dan gewoon zakelijk? Of moet ze eindelijk onder ogen zien dat ze diep in haar hart de keuze voor Q allang heeft gemaakt?

Samenvatting
We springen een jaar verder in de tijd en Nina deelt samen met Leo een appartement. Hoewel Leo wel wat meer wil dan enkele onder één dak wonen met Nina, is zijzelf daar nog niet zo zeker van. En hoewel ze weet dat ze Q nooit meer terug zal zien, is hij nog steeds niet uit haar gedachten gewist.

‘Waarom ben je met die arme jongen wezen vrijen als je hoofd nog steeds, na een jaar van proberen vergeten, tot de nok toe gevuld is met die ene man?’

Ondertussen heeft ze een coole baan als Event Manager en is ze veranderd in een ‘burgertrutje’, inclusief mantelpak en al wat daarbij hoort. Van haar baas, Ewoud van Berkhout krijgt ze trouwens de zenuwen. Hij kijkt, maar doet niets. Tot de aap uit de mouw komt en blijkt dat Ewoud haar enkel heeft aangenomen om Q te kunnen strikken.

‘Ja, waarom denk je anders dat ik je zo ‘out of the blue’ had aangenomen?’

Q heeft het afgelopen jaar als een kluizenaar geleefd. Geen optredens meer, geen media-aandacht en geen vrouwen. Als Nina ‘out of the blue’ ineens voor zijn deur staat, weet Wessel Quist niet wat hij meemaakt. Toch is er tegelijkertijd weer die elektriciteit tussen hen, als of die nooit is weggeweest.

‘Die verpletterende aantrekkingskracht. Die verwarring: alsof er nooit iets is veranderd tussen ons, terwijl we allebei donders goed weten dat ongeveer álles moet zijn veranderd.’

In mum van tijd zitten ze allebei weer op dezelfde golﬂengte, inclusief emoties en gevoelens. Allebei terughoudend, want willen ze dit wel? Q bang dat hij te hard van stapel zal lopen en Nina voorgoed zal kwijtspelen en Nina bang dat Q haar weer teleur zal stellen en haar hart voor en derde keer zal breken. Overleeft zij dat wel?

‘Hoewel ik totaal niet wist waar hij nou heen wilde, kon ik op dat moment niet geloven dat hij misschien niets anders van me zou willen dan het verleden uitpraten en als goeie vrienden verdergaan.’

Beoordeling
Ziel is het derde deel van deze trilogie en het ligt helemaal in de lijn van zijn twee voorgangers, Zin en Lief. Vanzelfsprekend dat we in Ziel de ontknoping krijgen. Van Laren laat in dit deel een heel andere Q zien. Eentje die niet nog eens de fout van zijn leven wil maken. Die schoon schip maakt en eindelijk durft te laten zien wat hij voelt en dit zelfs uitspreekt.

En eindelijk weten we ook wat Wessel Quist met zich meezeult en wat er gebeurt is in zijn jeugd. Een hele boterham om als kind mee geconfronteerd te worden en dan bedoel ik vooral de oorzaak. Het vervolg daarvan, daar heb ik zo mijn vraagtekens bij. Ik kan mij natuurlijk ook de vraag stellen of mijn vraagtekens nodig zijn in dit boekgenre? Misschien helemaal niet, want het is en blijft een mooie liefdesverhaal! Maar toch had ik het gevoel: ‘Is dat het nu?’

Wat erg aangenaam is, zijn de korte zinnen en de hersenkronkels van Nina die te pas en ten onpas in het boek opduiken. Hierdoor zat ik meermaals met een big smile op mijn gezicht. Het boek is typisch Nederlands en dat merk je aan verschillende uitdrukkingen. Een voorbeeld: ‘Ik vond jullie zo’n leuk setje’, wat zoveel wil zeggen als; ‘Jullie zijn een leuk koppeltje.’ Stoort dit? Mij zeker niet. Ik vind het zelfs typerend voor dit verhaal en een meerwaarde hebben voor het geheel.

Conclusie
Ook in dit boek is het weer heerlijk wegdromen en wil je snel verder lezen. Langs de andere kant weet je dat dit het laatste deel is van de drie en wil je het zo lang mogelijk uitstellen. Heerlijk toch? Ik vind het fantastisch hoe Van Laren mij drie boeken lang heeft weten te boeien met het verhaal over Nina en Q. Ze loodst je met vlotte pen door een beeldend verhaal, toegankelijk voor iedereen. Van Laren heeft een kanjer van een trilogie geschreven, een debuut nog wel, die bovendien met zijn prachtige covers mooi oogt in mijn (of jouw) boekenkast. Dat is ook mooi meegenomen, niet?

4 ‘Q’ sterren voor Ziel!

Karin