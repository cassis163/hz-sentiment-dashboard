In Wrightsburg is het niet pluis. Er vinden verschillende moorden plaats en er blijkt een seriemoordenaar actief te zijn, die in zijn 'werk' verwijst naar vroegere seriemoordenaars. Is er een verband tussen de slachtoffers? Privé-detectives Sean King en Michelle Maxwell vinden er maar één: elk slachtoffer heeft een horloge om dat na elke moord een uur later aangeeft. Maar ook daarin zit geen logica, omdat er ook afwijkende tijden worden gevonden. Wanneer dan uit de feiten blijkt dat er twee verschillende moordenaars actief moeten zijn, wordt het voor Sean en Michelle, samen met de plaatselijke politie en de FBI, een race tegen de klok om klaarheid te brengen in deze ingewikkelde affaire.
Opnieuw heeft Baldacci toegeslagen: met de hoofdpersonen King en Maxwell heeft hij twee karakters neergezet die elkaar aanvullen en niet voor elkaar onder doen. Samen zijn ze een geducht koppel dat van wanten weet en door hun ervaring als agent van de Secret Service over vaardigheden beschikken die voor hun huidige werk onmisbaar blijken. Voor mij een eerste kennismaking met dit duo, maar hier zal het wat mij betreft niet bij blijven.