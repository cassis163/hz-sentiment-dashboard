Cover
Over de hele cover staat een gezicht van een tienermeisje. Een helft van het gezicht is zichtbaar. Over de andere helft staat in grote witte letters de tekst NODIG. Boven aan de cover staat de naam van de schrijfster en onderaan staat een quote uit het boek, ‘Niemand krijgt iets voor niets. We zouden allemaal beter moeten weten’. Dit alles in witte letters. De cover spreekt mij niet direct aan. De vele covers met gezichten van tienermeisjes dragen hieraan bij. De cover onderscheidt zich niet en geeft niet echt wat weg over de inhoud. De cover krijgt een 5.
Het verhaal
Leerlingen van de Nottawa High school in Nottawa, Wisconsin, zijn in de ban van een nieuwe social mediawebsite, NODIG. Alleen leerlingen van de Nottawa High school kunnen lid worden. Lid worden gebeurt op uitnodiging van medeleerlingen. Wat de site anders maakt dan andere social- mediasites is de beginvraag: Wat heb jij nodig? Leerlingen kunnen hier een verzoek indienen en dat verzoek zal dan ingewilligd worden als de leerling zich houdt aan de voorwaarden van de site. Een van de voorwaarden is totale anonimiteit. Niets mag je identiteit verraden en alles wat op NODIG geplaatst wordt, wordt eigendom van NODIG. Daarnaast vraagt de site een tegenprestatie van de aanvrager van het verzoek. In het begin is de tegenprestatie makkelijk. Nodig andere leerlingen uit, maar als alle leerlingen uitgenodigd zijn, verandert de tegenprestatie. Hoe ver zullen de leerlingen gaan om hun verzoeken ingewilligd te zien worden?
Redenering
Het verhaal sprak mij heel erg aan. De schrijfster, Joelle Charbonneau, was voor mij nog een onbekende, maar ze heeft haar sporen in het Young-Adult genre inmiddels verdiend met de veelgeprezen ‘Testtrilogie’.
Samenvatting
In ‘NODIG’ maken we kennis met Kaylee Dunham, een 16-jarig meisje dat het moeilijk heeft met de ziekte van haar broer, DJ, en de scheiding van haar ouders. Haar vader is op een dag vertrokken en nooit meer teruggekomen. Na zijn vertrek heeft Kaylee een aantal emotionele beslissingen genomen om hem terug te vinden en haar broertje, die een nieuwe nier nodig heeft, te helpen. Ze heeft bijna al haar vrienden verloren en haar moeder heeft alleen maar belangstelling voor DJ. Nate Weakley, een 16-jarige jongen die thuis in de schaduw leeft van zijn oudere broer Jack, is echter in Kaylee blijven geloven en steunt haar onvoorwaardelijk. Als Nate haar op een dag een uitnodiging stuurt voor de nieuwe social-mediasite accepteert ze deze, ondanks haar twijfels. Kaylee besluit om een nieuwe nier voor haar broer te vragen. Dagelijks logt ze in om te kijken hoe het met haar verzoek staat. Zo ziet ze dat het aantal leden stijgt, net als het aantal verzoeken en ingewilligde verzoeken. Zo valt Kaylee op dat naarmate deze getallen stijgen er in het anders zo rustige Nottawa vreemde zaken gebeuren. Kaylee begint te vermoeden dat NODIG in verband staat met de golf van vreemde zaken en begint een privéonderzoek.

Conclusie

Joelle Charbonneau weet van de eerste pagina de interesse te wekken. De eerste regels ‘willen: een verlangen om iets te bezitten of te doen; een wens. Nodig hebben: iets essentieels wat vereist is, omdat je er niet zonder kunt leven. Wat heb jij nodig?’ triggeren de interesse. Deze interesse voedt ze door vanuit verschillende oogpunten het verhaal te vertellen. De hoofstukken bestaan uit de naam van de persoon vanuit wie ze het verhaal op dat moment vertelt. Kaylee, Nate, Gina, Ethan, Sydney, Bryan, Hannah, Lynn, Sameena, Amanda en Yvonne zijn de vertellers van het verhaal en de schrijfster weet ze allemaal als geloofwaardige en verschillende tieners neer te zetten. Je ziet bij wijze van spreken zo de klas van je tienerdochter of -zoon voor je. De nerd, de sportieveling, de teruggetrokkene, de gamer, de gemene meid. Stuk voor stuk komt hun persoonlijkheid goed tot zijn recht in de stukken waar zij de vertellers zijn. De spanning wordt ook geleidelijk opgebouwd door deze verschillende gezichtspunten te gebruiken om dan op het eind te versnellen naar een behoorlijk knallend en redelijk verrassend eind. Met NODIG weet Joelle Charbonneau meerdere actuele thema’s te koppelen en geloofwaardig neer te zetten. De gevaren van het internet, dat je ook kan lezen als een (aan)klacht tegen de bestaande social-mediasites met hun verregaande gebruikersvoorwaarden omtrent eigendom en privacy, de tienergemeenschap, de beïnvloedbaarheid van een tiener, de drang om steeds meer te willen voor steeds minder. NODIG leest ook als een aanklacht tegen de huidige maatschappij en met zinnen als ‘Mensen krijgen liever wat ze willen zonder er hard voor te moeten werken of lang voor te sparen. Ze zijn op zoek naar een gemakkelijke uitweg en dat biedt NODIG’ raakt ze de kern van de huidige consumptiemaatschappij. Daaraan gekoppeld stelt ze ook de vraag “hoe ver ga jij om je verlangens te bevredigen?’” Lukt het je om menselijk te blijven in een wereld waar alles draait om snelle bevrediging? Joelle Chardonneau heeft het vermogen om levensechte personen neer te zetten, waardoor je sommige personen echt niet mag en andere juist weer kwetsbaar, laf of dapper vindt. Ook heeft ze de gave om de lezer op het verkeerde been te zetten en je te verrassen. Door haar korte zinnen geeft ze ook nog vaart mee aan het verhaal. Het boek wegleggen is eigenlijk geen optie. Fascinerend vanaf de eerste pagina tot aan de laatste zin. Kortom ‘NODIG’ is een Young-Adult thriller die de moeite van het lezen waard is. ‘NODIG’ krijgt van mij 4,5*