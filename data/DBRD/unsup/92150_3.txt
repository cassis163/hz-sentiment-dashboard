‘Wat een verademing was dit geweldige boek van Emma Straub, de cover was al om van te smullen. Het riep bij mij in ieder geval alle interesse op. De vormgeving is briljant. Zelfs als je dit verhaal in de winter zou lezen, voel je de warme bries van de Zuid-Europese zee. Alle karakters komen tot leven als in een film. Door de gedetailleerde beschrijvingen zie je alles voor je. De omgeving, het landschap, het eten, de hectiek rondom een geplande vakantie… Waar iedereen met andere gevoelens aan begon en ook weer mee eindigde. Vriendschap, communiceren, familieverbanden, liefde. Het komt allemaal aan bod. Het leest gemakkelijk weg en zorgt ervoor dat je zelf ook wil gaan genieten van een land met een warm(er) klimaat. Een boek om mee op reis te gaan! Wat me het meest aansprak zijn de verschillende personages, met hun eigen gedragingen. Ik vind het persoonlijk altijd leuk om vanuit meerdere perspectieven te lezen. Ik zou me bijvoorbeeld nu al kunnen verheugen op een volgend boek, met dezelfde personen en dan bijvoorbeeld op skivakantie. Lijkt me ontzettend grappig. Kortom, een boek dat je opvrolijkt. Je krijgt zin in lange zomeravonden in een grote tuin met een ijskoud glas sangria en een bakje olijven. Het enige minpunt dat ik zou kunnen bedenken is dat het geen verhaal is met een boodschap of hoge spanningsgraad. Nadat je het gelezen hebt zal het niet heel lang meer rondspoken in je hoofd. Geen boek tot nadenken dus. Maar dat hoeft niet altijd. Een kijkje in andermans familie kan veel herkenning en hilariteit opleveren. Emma Straub is een voortreffelijk schrijfster. Hip, van nu, iemand die het leven niet al te serieus neemt en weet wat boeit. Ik ben benieuwd naar al haar volgende werk. Badgasten was verfrissend en zal ik met trots een mooi plaatsje geven in mijn boekenkast.’