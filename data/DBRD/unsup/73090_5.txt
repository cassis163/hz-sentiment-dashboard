Op de Universiteit van Winchester, Amerika, heeft een groep studenten zich ingeschreven voor een college Logica en Argumentatieleer. Al bij de eerste les wordt duidelijk dat het geen standaard college is. De docent is professor Williams en zijn manier van lesgeven gebeurt op een nogal onorthodoxe wijze. De man wil dat de studenten een hypothetische moord oplossen; een moord die in de toekomst zal plaatsvinden. Het gaat om een vermist meisje, Polly, die binnen zes weken zal worden vermoord als de studenten het vraagstuk van de potentiele moord niet weten op te lossen. Prof Williams geeft zijn studenten elke week tips om het raadsel op te lossen, maar de eigen logica is de sleutel tot succes, zo vertelt hij ze. Drie ijverige studenten raken dusdanig geobsedeerd door de merkwaardige opdracht dat het ten koste gaat van hun andere bezigheden. Samen proberen ze het raadsel op te lossen en ontdekken ze dat de fictieve opdracht heel veel weg heeft van een werkelijke verdwijningszaak uit het verleden, welke nog steeds onopgelost is. Hoe verder ze graven, hoe vreemder het wordt. En het einde van de zes weken komt steeds dichterbij

De Amerikaanse docent literatuur Will Lavender baseerde zijn verhaal grotendeels op de experimenten van de psycholoog Stanley Milgram, die bewees dat deelnemers blindelings gehoor geven aan opgedragen taken van een gezaghebbende, terwijl deze taken strijdig zijn met het persoonlijke geweten van de deelnemers. De drie studenten in Het verborgen raadsel gaan ook ver in het opvolgen van de opdrachten die hun leraar ze toewijst. Het houdt hun dag en nacht bezig en fictie en werkelijkheid zijn moeilijk te onderscheiden. Wat heeft de opdracht te maken met de verdwijningszaak? En wat moeten ze met de paranoïde tips van de geheimzinnige prof Williams? Met elke bladzijde wordt het raadsel groter en vreemder.

Lavender speelt met je hersenen, zoals Williams dat doet met zijn studenten. Het mysterieuze, het geheimzinnige en het onverklaarbare laten je niet los. Er ontstaat een onverzadigbare behoefte om het raadsel op te lossen, wat je dwingt om door te lezen. Een geweldige spanningsopbouw, een magnifieke timing, een duizelingwekkend plot en meeslepende personages leiden tot een bizar spel dat zich ontwikkelt in Het verborgen raadsel en wat je dagenlang bezig houdt. Wat een briljant boek!