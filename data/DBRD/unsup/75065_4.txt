De toon is gezet als de moeder van Charlotte naar Anna belt met de mededeling dat zij aangifte gaat doen van verkrachting van haar dochter door Anna’s zoon Dex. Daarmee is de toon gezet en een afschuwelijke traject vooroordelen volgt. Dex wordt tijdens de voorjaarsvakantie door een grote politiemacht van zijn bed gelicht. Anna steunt haar zoon door het hele traject en loopt tegen een muur van regels, procedures, onmenselijkheid maar vooral vooroordelen aan. Waar rook is moet immers ook vuur zijn. Het kost Anna bijna bovenmenselijke inspanningen om het Nederlandse rechtssysteem – je bent pas schuldig als de rechter op basis van feiten heeft beoordeeld dat je werkelijk schuldig bent – te overtuigen. Daarnaast probeert zij haar gezin op de been te houden.
Esther Boek baseerde dit verhaal op haar eigen ervaringen. Een knap debuut, dat je meezuigt in een meedogenloze strijd tegen een valse beschuldiging en het in hokjes denken. Op een knappe manier weet Esther Boek haar verhaal ook van een andere kant te belichten, nl. die van het verkrachtte meisje en haar ouders. Des te knapper als je weet dat het boek gebaseerd is op een waargebeurd verhaal. Het boek wordt in de categorie Thrillers & Spanning geplaatst, ook hier denken we graag in hokjes. Roman gebaseerd op waarheid zou hier beter passen.