Dumplin dus... in heel wat reviews hoor ik het woord "grappig" vallen. En dat is het ook, dat wil ik zeker niet ontkrachten. Maar als volslanke lezer was het ook met momenten gewoon pijnlijk confronterend. Laat ik maar meteen heel persoonlijk uit de hoek komen. Ik was net als het hoofdpersonage Will al op jonge leeftijd zwaar. Tijdens het lezen durfde 16 jarige Silke echt nog wel de kop op te steken en te gillen: "He zo was ik ook." Dus ja, best confronterend. Want die onzekerheid die je als tiener voelt, die sluimert voor altijd toch ergens in je hoofd. Ondertussen ben ik een 31 jarige vrouw met een overgewicht probleem, maar ook met een ontzettend gelukkig leven en heel wat zelfvertrouwen. En hoewel Willowdean een fictioneel personage is wou ik haar bij momenten in mijn armen sluiten en haar toevertrouwen dat het wel allemaal goedkomt en dat er momenten zijn dat je gewoon vrolijk door het leven huppelt en vergeet dat je een "dikke dame" bent.

Deze lange aanloop om duidelijk te maken dat dit waarschijnlijk de meest persoonlijke review is die ik ooit heb geschreven en dat je mijn meningen en ervaringen ziet kleuren door eigen ervaringen.

Dumplin is zonder twijfel een erg lichaamspositief boek, dat de harde waarheid toch niet uit de weg gaat. Willowdean, het hoofdpersonage straalt naar de buitenwereld heel wat zelfvertrouwen uit. Maar wij als lezer kunnen een kijkje nemen in haar hoofd en daar is ze lang niet zo zeker van zichzelf als ze laat uitschijnen. Will is niet altijd 100% zeker van zichzelf. Ze verbergt zich tijdens het zwemmen. Is bang om gepest te worden en vind zichzelf vaak te min. Zo gaat het, voor mij althans, ook in het echte leven. Ik herkende me zo in de attitude die Will heeft, maar die in haar hoofd toch helemaal anders loopt. En dat schrille contrast maakt dit boek net tot zo een ontzettende kanjer. Of je nu zelf zwaarlijvig bent of niet, iedereen heeft onzekerheden. Dus ga je altijd raakvlakken hebben met Will en alle andere tieners.

Dumplin verheerlijkt zwaarlijvigheid niet en dat was voor mij erg belangrijk. Het zou makkelijk zijn om een boek te schrijven over een zwaarlijvig meisje dat perfect gelukkig is en de wereld eens zal laten zien wat ze waard is. Maar laten we eerlijk zijn, er zijn sowieso belemmeringen en zelf gevaren die obesitas met zich meebrengen. Het zou een gemiste kans geweest zijn als je alleen maar de "hoera, dik zijn is oke" weg had ingeslagen. Dit gebeurt niet. Er wordt meermaals aandacht gegeven aan hoe het ook slecht kan aflopen. Voor mij was de balans van "iedereen is mooi zoals hij is" en "hou je ook rekening met de gevaren" perfect. Daar verdient Julie Murphy echt punten voor!

Naast overgewicht en alle gevolgen gaat dumplin natuurlijk over nog veel meer en ook dat maakt het verhaal zo sterk. De vriendschappen in dit boek zijn om van te smullen, net omdat ze zo realistisch zijn. Will en El, haar beste vriendin, groeien uit elkaar. Iets wat gebeurt wanneer je opgroeit. Ik vond de verhaallijn hierover erg sterk en goed uitgewerkt. Je zag de meisjes echt zoeken naar het hoe en waarom van hun vriendschap en ook vooral wie ze zijn zonder elkaar.

En dan is er natuurlijk de romantiek. Want wat is een goed YA boek zonder een flinke portie romantiek? Niks toch.... en hemeltje de kus scenes in dit boek zijn om van te smullen. De twee potentiÃ«le liefdespartners zijn trouwens allebei hele sterke, maar tegelijkertijd heel verschillende personages. Ja, je leest het goed twee.... maar maak je geen zorgen. In dumplin is er geen spraken van een driehoeksverhouding of toch niet op een klassieke manier. Neen, net op een hele realistische, leerzame manier. Willowdean heeft heel wat over zichzelf te leren en dat doet ze ook met de hulp van beiden jongens.

Nog een kleine waarschuwing voor je vol overgave in Dumplin duikt. Willowdean is niet het meest sympathieke personage in het YA genre. Ze maakt fouten en is niet altijd op haar best. Maar geef haar een kans. Ze is onzeker over het leven, zoals we dat allemaal waren toen we 16 jaar oud waren. Kijk even onder die beschermingslaag en je vind een hartverwarmend, ontzettend lief meisje!