Irena Brignull is nieuw in de boekenwereld, maar ze is erg ervaren in het vertellen van verhalen. Havikskruid is het eerste boek van Brignull, maar in Groot-Brittanië is ze erg bekend als scenarioschrijfster. Ze schreef onder andere de scenario's voor de animatiefilms The Little Prince en de Boxtrolls. Een veelbelovend cv.   

Havikskruid gaat over twee meisjes uit twee totaal verschillende leefwerelden, die met elkaar verbonden zijn door een eeuwenoude voorspelling. Poppy groeit op als een gewoon stadsmeisje. Ember groeit op als een heks. Wanneer de meisjes elkaar toevallig ontmoeten, wordt heel hun wereld overhoopgehaald.   

Dat Irena Brignull al vertrouwd is met het schrijven wordt vanaf de eerste pagina duidelijk. Havikskruid is zo boeiend geschreven dat je gewoon door het boek heen zweeft. Als lezer beleef je het verhaal ook vanuit verschillende vertelperspectieven. De dynamische afwisseling tussen de verschillende personages zorgt voor een hoog verteltempo, waardoor je het boek in een ruk uitleest. De combinatie van het betere schrijfwerk met het magische verhaal zorgt voor een sterk debuut.   

Havikskruid is origineel, bloedstollend en magisch. Brignull creëert een heerlijke nieuwe wereld die goed uitgewerkt is, al wordt de heksenwereld heel cliché weergegeven. Denk maar aan lelijke vrouwen die vieze drankjes brouwen en dieren ontleden. Dat is een minpunt aan het verhaal, al voegt Brignull zeker en vast ook originele elementen toe.   

De karakters zijn enorm goed uitgewerkt en het is onmogelijk om niet verliefd te worden op Poppy en Ember. Ondanks het feit dat hun leefwereld door de magie enorm verschilt van de realiteit, is het erg gemakkelijk om mee te leven met de twee meisjes. Naast de grote magische verhaallijn voegt Brignull ook de harde realiteit toe: van pesten en eenzaamheid tot de zoektocht naar jezelf.   

Een teleurstelling aan Havikskruid is dat je na een paar pagina's het einde al ongeveer kan raden. Maar, ondanks die voorspelbaarheid, bevat het verhaal veel onverwachte elementen. Dat zorgt ervoor dat het interessant blijft en de moeite waard is om te lezen. Het einde van het boek is erg heftig en enorm goed. Na het omdraaien van de laatste pagina is het even wennen aan de dagelijkse realiteit. Wees er maar zeker van dat je dit boek licht verbaasd sluit en dat je de personages enorm zal missen. Havikskruid doet verlangen naar meer en het einde doet zelfs hopen op een vervolg...?  

Met Havikskruid heeft Brignull een indrukwekkende intro gemaakt in de literaire wereld. Hopen dat er nog meer boeken van deze schrijfster volgen!