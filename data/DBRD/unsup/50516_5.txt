Mea culpa; de titel van het boek laat je je direct afvragen wie er schuldig is en waaraan. Het antwoord op deze vragen presenteert zich in dit debuut van Clare Mackintosh in een gedegen tempo aan de lezer.
Mackintosh heeft zich bij het schrijven van deze thriller laten inspireren door persoonlijke ervaringen en haar jarenlange werkervaring bij de politie van Oxford. Het boek heeft verschillende prijzen gewonnen, waaronder de UK's top crime-fiction award 2016. Recent kwam in Engeland haar tweede boek ‘I see you’ uit.

Als Jacobs moeder op een regenachtige middag na schooltijd even de hand van haar vijfjarige zoon loslaat, wordt hij doodgereden door een auto. De bestuurder vlucht. Deze gebeurtenis luidt het begin in van het politieonderzoek en een nieuw leven voor Jenna.

Vlak na het dodelijke ongeluk vlucht ze uit Bristol. Haar schuldgevoel en het gemis van haar zoon drijven haar weg van de plek waar het gebeurd is. Ze vindt een afgelegen huisje in het plaatsje Penfach aan de kust van Wales waar ze zo goed en zo kwaad als het gaat, probeert haar verlies en ervaringen een plek te geven.

Inspecteur Ray Stevens en brigadier Kate Evans leiden het onderzoek naar de voortvluchtige dader. Er zijn weinig aanknopingspunten en na een half jaar wordt de zaak afgesloten door de commissaris. Ray en Kate zijn echter erg betrokken bij de zaak en blijven zich erin vastbijten. Thuis heeft Ray zijn eigen problemen met zijn oudste zoon en zijn vrouw Mags, die thuis is voor de kinderen en liever weer aan het werk gaat. Dit maakt hem gevoelig voor de charmes van Kate, die in veel opzichten anders is dan zijn vrouw.

Mackintosh schrijft een indringend verhaal dat beklijft door het hoge niveau. Met een schrijfstijl die vlot en helder is, weet de schrijfster de aandacht van de lezer uitstekend vast te houden en een beklemmende sfeer te scheppen. Bereid je voor op een continu aanhoudende spanning, waarbij met elk hoofdstuk meer duidelijk wordt over de omstandigheden die hebben geleid tot de dood van Jacob. De goed uitgedachte plottwist halverwege het boek moet je als lezer even laten bezinken om alle informatie in het juiste perspectief te kunnen plaatsen.

Met Mea Culpa heeft Clare Mackintosh een debuut geschreven dat smaakt naar meer!