Eet Reset Heal, eet je mooi en voel je goed met clean eating
door Gwyneth Paltrow

Lekker eten om je lichaam te herstellen en in balans te brengen door het vermijden van alcohol, bewerkte producten en suikers, cafeïne, gluten, nachtschaden, pinda’s, rood vlees, soja en zuivel. Voor wie dit leest en denkt dat er dan niets meer over blijft is dit boek een ferme verrassing. Want het eerste deel staat vol ‘cleane’ recepten, verdeeld over: ontbijt, soep, salades (ook de populaire bowls komen aan bod) en dergelijke, meer vullende gerechten, dranken, snacks en basics (aquafaba-mayo bijvoorbeeld, nog nooit van gehoord maar het lijkt me geweldig).

Het tweede deel van het boek bestaat uit ‘6 healing cleanses’. Het gaat om voedselfilosofieën van 6 artsen die elk een bepaald lichaamsprobleem behandelen. De arts geeft een beetje uitleg over wat, hoe en waarom. Daarna volgt er een door Gwyneth’s team samengesteld weekmenu (met recepten uit dit boek) om zelf aan de slag te gaan.

Ik had (ligt aan het feit dat ik zelf geen vlees eet, I know) geen of toch minder recepten met vlees verwacht en ik had graag iets minder foto’s van Gwyneth gezien en meer foto’s van de recepten (maar dat kan ook aan mij liggen).

Al bij al is het idee achter dit boek boeiend en ben ik van plan om een paar recepten uit te proberen, te beginnen met de soccata met bloemkool, erwten en kurkuma. Een kookboek dat dus goesting geeft om gezond aan de slag te gaan!