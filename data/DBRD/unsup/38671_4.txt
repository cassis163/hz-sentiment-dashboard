Hanna Bervoets is een bekende Nederlandse schrijfster en Ivanov is haar vijfde roman. Eerdere romans, zoals Lieve Céline werden goed ontvangen. Belangrijke thema’s in haar boeken zijn: welke zekerheden en ideologieën liggen ten grondslag aan ons handelen en is echtheid, of authenticiteit wel zo zaligmakend? Om deze vragen te beantwoorden houdt Hanna Bervoets zich bezig met groepsgedrag en wetenschap en dat zie je zeker terug in haar nieuwe roman Ivanov.

Het boek Ivanov draait om Felix van der Elsken. Als student journalistiek heeft hij in 1994 een half jaar in New York gestudeerd. Daar komt Felix door zijn werk voor een studentenkrant in contact met universiteitsdocent en virologe Helena Frank. Zij beweert de oorsprong te hebben ontdekt van de aids-epidemie en dit baseert zij op de onderzoeken van de Russische onderzoeker Ilya Ivanov, waar de titel van het boek ook naar refereert. Deze Ivanov heeft geprobeerd mensen met apen te kruisen. Een groot deel van zijn onderzoeken is mislukt, maar van zijn onderzoeken in Afrika is niet bekend of de kruisingen tussen mens en aap gelukt zijn. Helena gelooft dat bij deze experimenten van Ivanov, de ziekte aids is overgegaan van aap op mens.

Felix raakt gefascineerd door Helena en haar assistente Lois. Gedreven om een goed artikel te schrijven praat hij veel met Helena over haar ideeën. Lange tijd blijft het voor hem onduidelijk wat voor onderzoeken zij precies uitvoeren, maar jaren later komt hij achter het ware verhaal van Helena Frank.

Naast de aandacht voor de wetenschap draait dit boek vooral om de zoektocht van Felix naar zichzelf, wie hij is en wil zijn. Hanna Bervoets geeft in mooi verwoorde, beeldende beschrijvingen de gedachten van Felix weer, zoals: ‘Misschien verhouden emoties zich tot onze daden als rozetten tot de borst van prijswinnaars: we spelden ze na afloop van de actie op om ons handelen te classificeren, maar we kunnen niet zeggen dat ze onze verrichting veroorzaakten’. Het boek staat er vol mee en voert je mee in de wereld van Felix. Het boek is grotendeels geschreven vanuit zijn perspectief en deze worden afgewisseld met korte fragmenten uit de waargebeurde geschiedenis van onderzoeker Ivanov, dit zorgt voor een interessante afwisseling in het boek.

Ivanov is weer een heel mooie roman van Hanna Bervoets, met daarin een sterke combinatie van wetenschap en de gevoelswereld van Felix, die beide sterk worden neergezet met schitterend gebruik van de Nederlandse taal.