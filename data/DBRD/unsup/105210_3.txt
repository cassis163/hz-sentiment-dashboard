Achterflap

Klara Mortimer heeft haar moeder nooit echt gekend. Het voormalige model verliet haar dochter toen ze zes jaar was. Alles wat Klara van haar weet, zijn de verhalen van haar vader. Dat haar moeder is verdwenen, heeft ze lang geleden al een plekje kunnen geven

Maar dan ontvangt Klara een briefje en een sleutel, die haar naar een garage vol spullen uit haar moeders verleden leiden, zoals het dagboek dat ze bijhield. Ze leert een vrouw kennen die totaal niet overeenkomt met het beeld dat haar vader van haar heeft geschetst. Sterker nog, het roept de vraag op wat er eigenlijk echt is gebeurd...

Auteur

Jessica Ruston begon haar carri√®re in de film en theaterwereld. Ze woont met haar man en dochter in Birmingham.

Mijn mening

Allereerst wil ik uitgeverij Boekerij bedanken voor het recensie-exemplaar.

Ik keek erg uit naar dit boek, al voor de release van eind juni. Boeken die een mysterie met zich meebrengen trekken doorgaans snel mijn aandacht. Zo ook dit exemplaar. In Je loog tegen mij volgen we Klara. Voor zover zij weet is haar moeder toen zij klein was vertrokken en later overleden. Dat is het verhaal wat haar vader haar al jaren verteld. Maar dan ontvangt zij een briefje met een sleutel van een garagebox. Het openen hiervan verandert alles waar zij ooit in geloofde.

"Ik was gaan zwemmen in onbekend water en alles wat ik kende slingerde zich om mijn benen en trok me net zo hard naar beneden als datgene wat ik niet kende. Het kolkte om me heen en bracht me in verwarring."

Het boek leest snel weg. Al snel in het boek voel je een vorm van betrokkenheid bij het hoofdpersonage Klara. Zij wist sympathie op te wekken en deze vast te houden tot het einde. In tegenstelling tot andere personages. Neem Coco. Zij zat al vrij snel in mijn irritatie zone en wist daar pas aan het einde deels uit te komen.

Een groot pluspunt aan dit boek vind ik de afwisseling in hoofdstukken tussen heden en verleden. Op de een of andere manier weet de schrijver mij op die manier gekluisterd te houden. Ik merk dit vaker bij andere boeken die deze schrijfstijl hebben, die bevallen mij vaak prima.

Het boek heeft een scenario waarvan we allemaal hopen dat die nooit werkelijkheid wordt voor ons. Waarschijnlijk om die reden kon ik zo meeleven met Klara. Toch kon ik niet al haar keuzes begrijpen. Waarom zou je jouw partner in het ongewisse laten?

De kracht van het boek is de mysterie in zijn eenvoud. Het verhaal blijft je intrigeren. Wat is er nou gebeurd met Sadie en waarom? De bestempeling literaire thriller is naar mijn mening nogal overschat. Ik mis de heuse thriller aspecten, de spanning, het gevoel van angst en realiteit. Ik vind de term roman beter passen bij dit boek. Voor mij is dit geen thriller. Dit neemt niet weg dat het een prettig boek is om te lezen, en het mij ook zeker geboeid wist te houden tot het einde.

Je loog tegen mij

ISBN: 9789022571798. Oorspronkelijke titel: The lies you told me. Vertaald door: Sabine Mutsaers. Uitgeverij: Boekerij. Verschijningsjaar: 2016 (Nederlands). Aantal pagina's: 363.