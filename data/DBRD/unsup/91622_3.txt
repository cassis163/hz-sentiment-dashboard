Yes! Een tijdje terug won ik het boek Uitgerekend wij van Monika Peetz op Goodreads. Deze roman over de socially awkward Tom die op zoek is naar een vriendin komt in april uit in het Nederlands. Is deze romantische komedie overtuigend of volgt het de gebaande paden?
Wiskunde-nerd Tom woont in Berlijn en is op zoek naar een vriendin. Hij heeft uitgerekend dat er in zijn woonplaats precies zes vrouwen zijn die aan zijn criteria voldoen. Om zijn zoektocht gemakkelijker te maken schrijft hij zich in op een datingsite, waar hij Lisa vindt. Helaas voor Tom verschijnt op de date Lisa’s moeder, en leert hij Lisa pas kennen als ze op dezelfde baan hebben gesolliciteerd. Tom’s sociale skills zijn op z’n minst onhandig te noemen, hij is een kruising tussen Sheldon in The Big Bang Theory en Don uit The Rosie Project. Door middel van cijfers probeert hij orde te scheppen in de chaos van zijn leven. Ook kan het van pas komen om meisjes te versieren of vrienden te maken. Op een gegeven moment zegt hij zelfs: "Vrienden komen en gaan. btw-nummers blijven."
Tom is socially awkward, heeft geen vrienden en valt op een meisje dat duidelijk out of his league is. Hij heeft wat vreemde trekjes, maar komt over het algemeen over als een sympathiek karakter.

In de gemiddelde romantische komedie is de plot behoorlijk voorspelbaar. Toch weet Peetz regelmatig te verrassen met kleine twists en grapjes. De zoektocht naar ware liefde in combinatie met de wat onhandige opmerkingen van Tom weten de vaart in het verhaal te houden. Ik moest regelmatig (glim)lachen om de onhandigheid van Tom. Bijvoorbeeld wanneer zijn zwager het goedbedoelde advies geeft om wat vaker iets spontaans en iets goeds voor een ander te doen. Dit resulteert in een onhandige situatie met zijn huisbaas…"‘Eigenlijk ben ik een heel ouderwets meisje. Ik vind het fijn als de man de eerste stap zet.’ Het liefste zou ik nog meer stappen zetten. Vooral in de richting van de deur."
Tom, dat is niet de instelling om aan een vriendin te komen he?!

Over het algemeen is Uitgerekend wij geen grote verrassing of erg spannend. De sympathieke karakters en humoristische situaties maken het een hele fijne roman om te lezen. De kleine twists zorgen ervoor dat Uitgerekend wij meer dan een cliché is. Je vliegt door de pagina’s heen en het is een heel fijn en leuk boek om te lezen.

Ook te lezen op:
https://www.readalicious.nl/recensies/romans/uitgerekend-monika-peetz/