Schrijfster Jessie Burton is Engelse, maar heeft het aangedurfd om een verhaal te schrijven over de Gouden Eeuw in Amsterdam.
De basis daarin is het poppenhuis van Petronella Brandt, dat thans in het Rijksmuseum is te bewonderen.

De 18 jarige Nella uit Assendelft wordt uitgehuwelijkt aan Johannes Brandt. een rijke koopman uit Amsterdam. Ze verhuisd naar het huis met het teken van de dolfijn, waar haar nieuwe leven begint. Een leven dat ze zich als echtgenote toch iets anders had voorgesteld. De ongetrouwde zus Maren, de bediendes Cornelia en Otto en ook Johannes die veel weg is, ze moet met hen samenleven, maar ze hebben allen hun geheimen.
Nella krijgt van Johannes een poppenhuis, een replica van het huis waarin ze wonen. Als ze het huis begint te vullen met levensechte poppetjes en attributen gebeuren er rare dingen en zijn geheimen niet lang meer veilig.

Het is vlot geschreven. Jessie Burton neemt de lezer mee naar de 17e eeuw, met de geldende normen en waarden van die tijd. Schone schijn, afgunst en jaloezie, het is van alle tijden, Jessie Burton weet het mooi te verweven in deze roman. Het verhaal is mooi en mysterieus, de locaties zijn goed beschreven met kleurrijke personages. De handel en de VOC, de kerk, alles komt voorbij, wat het boek compleet maakt.
Een fijne roman om even bij weg te dromen naar de ongelooflijke tijd van de Gouden Eeuw.