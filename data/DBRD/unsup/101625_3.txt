De auteur
Gerda van Wageningen (Zwijndrecht, 4 oktober 1946) is een Nederlandse schrijfster van romantische en historische romans. Gerda woont al ruim 35 jaar in de Hoeksche Waard en werd in 2005 benoemd tot ridder in de Orde van Oranje-Nassau. Ze schreef in haar carrière meer dan 100 boeken en verkocht ruim 2,5 miljoen exemplaren.

Het verhaal
'Het water komt’ is een nieuwste roman van Gerda van Wageningen over de watersnoodramp van 1953. Het boek begint in 1952. We lezen over hoofdpersoon Mimi de Roode, zij is 22 jaar en woont op een boerderij vlak bij het dorp Nieuwerkerk op Schouwen-Duiveland. Als haar vader overlijdt, neemt haar broer Thomas het boerenbedrijf over. Mimi en haar moeder kunnen dan in het zomerhuis gaan wonen. Het is er klein met 2 kamers en niet erg warm. Haar moeder verwacht dat Mimi het huishouden doet en helpt bij Thomas in huis. Er zijn nogal wat spanningen in haar familie, maar ze vindt troost en een warme vriendschap bij Antje Smit. Ze is blij dat haar vriendin geluk heeft gevonden in de liefde en over niet al te lange tijd hoopt te gaan trouwen. Maar niet veel later steekt de storm op die in de nacht van 31 januari op 1 februari 1953 alles zal veranderen. In ‘Het water komt’ laat Gerda van Wageningen zien dat het water weliswaar veel kracht heeft, maar dat mensen nog altijd sterker zijn.

De elementen
De cover ziet er mooi uit, in de sfeer van toen. Een vrouw gewikkeld in een deken met een kind op schoot. En daarnaast een uitzicht van het stromende water rondom een boerderij. De titel is helder en duidelijk. Het verhaal wordt vertelt in de 3e persoon. Kenmerkend voor dit boek is de heldere en mooie (soms lange)beschrijvingen van omgeving en ook de familie en gebruiken van die tijd in Zeeland. De familie was erg belangrijk in die tijd. Veel kinderen, de zorg voor elkaar en het harde leven op de boerderij. De mannen werkten hard en de vrouwen waren thuis, bij de kinderen. Mimi wil het anders, ze wil graag gaan werken tot ongenoegen van de familie. De familie is best dwingend, maar Mimi wil haar eigen toekomst bepalen. Helaas kan ze niet erg met haar eigen moeder opschieten, maar Joppa, de bijna-schoonmoeder van haar vriendin Antje neemt haar warm op. En geeft haar de gezelligheid, waar ze erg van geniet. Als de ramp zich voordoet is ze erg bang deze mensen te zullen verliezen. Als de redding eindelijk komt, zoekt ze ook naarstig naar deze lieve mensen.

Mijn mening
"Het water komt" is een mooi en meeslepend verhaal over het boerderijleven van de jaren 50. De familie van Mimi die de watersnoodramp meemaakt. Mimi is de hoofdpersoon, door haar ogen ziet de lezer alles gebeuren. Het strenge leven met haar familie, haar lieve vriendin Antje, de familie van Antje, de watersnood en nog veel meer.

Gerda van Wageningen heeft het talent om alles levensecht neer te zetten. Het drama speelt als het ware voor het "oog" van de lezer af. De karakters worden goed neergezet. Als lezer leef je erg mee met Mimi en de angstige momenten die zij heeft tijdens de ramp. Het is een indrukwekkend en mooi verhaal.

Waardering: 3,5 sterren.
Met groot plezier gelezen. Mooi verhaal, maar wel wat langdradig..