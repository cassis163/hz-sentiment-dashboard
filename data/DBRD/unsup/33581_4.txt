Een maatschappelijk werkster gaat op bezoek bij een onlangs uit een psychiatrische kliniek ontslagen vrouw om te controleren of alles goed met haar gaat. In de woonkamer van deze Michelle Doyce ontdekt zij het naakte, half vergane lichaam van een man. Inspecteur Malcolm Karlsson en zijn team houden zich met de zaak bezig maar staan voor een raadsel. Michelle Doyce kraamt de nodige wartaal uit waar geen touw aan vast te knopen is.

Karlsson roept de hulp in van psychoanalytica Frieda Klein. Misschien kan zij doordringen in de gedachtenwereld van Michelle en aanknopingspunten vinden die het onderzoek een paar stappen verder brengt. Frieda accepteert met tegenzin de opdracht en ontdekt inderdaad aanwijzingen die o.a. leiden naar de identiteit van de man. Een charmeur die het voorzien heeft op welgestelde vrouwen en hen afperst. Genoeg motieven en genoeg mogelijke daders maar de korpsleiding sluit de zaak. Frieda Klein, begaan met het lot van de verwarde Michelle echter niet.

Dinsdag is voorbij is het tweede deel van een serie boeken over Frieda Klein, een psychoanalytica die 's-nachts door Londen dwaalt als zij niet kan slapen en overdag patienten behandelt. Zij heeft iets raadselachtigs over zich, geeft weinig van haarzelf bloot en blijft voor anderen op die manier een beetje mysterieus. Zij heeft een sterk ontwikkeld rechtvaardigheidsgevoel en dat maakt haar vasthoudend maar het brengt haar ook in gevaarlijke situaties.

Naast het verhaal over de vermoorde man is er een andere verhaallijn over een jonge vrouw die op een woonboot wacht op de terugkeer van haar minnaar. Daarnaast wordt Frieda ook onaangenaam geconfronteerd met de nasleep van gebeurtenissen die plaatsvonden in het eerste boek van de serie, Blauwe maandag. Wat er in dat boek gebeurd is wordt door Nicci French heel knap ingeweven in het verhaal van Dinsdag is voorbij. Het is voor het begrijpen van het verhaal dan ook niet noodzakelijk om het eerste deel gelezen te hebben, hoewel het natuurlijk als boek best een aanrader is.

Er komen in Dinsdag is voorbij heel veel goeduitgewerkte personages voor en er gebeuren veel dingen maar het verhaal is zo knap in elkaar gezet dat het nergens onoverzichtelijk wordt. De spanning in het verhaal is ingehouden maar wel steeds onderhuids aanwezig. Dinsdag is voorbij is door de nauwkeurig opgebouwde verhaallijnen, de interessante en intrigerendepersonages, de nodige psychologische diepgang, de boeiende beschrijvingen van Londen en de fraaie schrijfstijl van Nicci French een prachtige misdaadroman geworden.