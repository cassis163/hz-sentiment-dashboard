Jinxed van Amy McCulloch pakt je vast, sleept je het verhaal in en laat je tot aan de laatste bladzijde niet meer los.

Lacey wil niets liever dan ooit bij Moncha werken. Het bedrijf van haar grote heldin Monica Chan en het bedrijf waar haar vader werkte voordat hij zomaar ineens uit haar leven verdween. Moncha maakt Baku’s, robothuisdieren, en dat is precies wat Lacey wil doen.

Om dit doel te kunnen bereiken zal Lacey eerst moeten worden toegelaten tot de hightech, eliteschool Profectus. Lacey heeft er alles aan gedaan om dat mogelijk te maken. Het enige dat zij niet heeft is een level 3 Baku of hoger. Daarvoor heeft zij een beurs van Profectus nodig. Als Lacey hoort dat zij niet zal worden toegelaten stort haar wereld in. Alles waar zij voor gewerkt, en van gedroomd, heeft brokkelt af.

Dan vindt Lacey een hoop schroot waarvan zij in eerste instantie denkt dat het wat kapotte onderdelen zijn. Als ze thuis in haar kleine werkplaats de hoop schroot uit elkaar probeert te trekken ziet ze iets. Dit lijkt wel een ernstig beschadigde level 3 Baku.

“Het zijn de oortjes die me raken. De rest zou ik waarschijnlijk afgeschreven hebben, maar de oren zijn volmaakt.”

Lacey doet er alles aan om de beschadigde Baku te herstellen en noemt hem Jinx. Plots krijgt ze dan ook nog bericht dat zij en haar level 3 Baku Jinx alsnog zijn toegelaten tot Profectus. Het wordt een race tegen de klok om, voor de start van schooljaar, van Jinx een goed werkende Baku te maken maar het lukt Lacey. Er is echter iets vreemds aan haar Baku. Jinx lijkt zo ... anders.

Dat Jinx zo anders is brengt extra spanning en humor in het verhaal. Lacey, en de lezer, gaat van Jinx houden. Tegelijkertijd hou je jouw hart vast. Als dat maar goed gaat .....

Jinxed is lief, grappig, ontroerend en vooral heel spannend. De tijdgeest van Jinxed pas erg bij het nu maar met een futuristische twist. De robothuisdieren zijn een fantastisch onderdeel van het verhaal. Ze zijn jouw telefoon, jouw laptop, jouw navigatie en ook nog eens jouw beste vriend! Amy McCulloch toont lef door het boek te eindigen met een enorme cliffhanger. Als je het boek na de laatste bladzijde sluit wil je eigenlijk nog maar twee dingen: deel 2 en jouw eigen Baku. Dit boek komt hoog in mijn lijst van favoriete boeken en verdient voor mij niets minder dan vijf sterren.

Deze recensie schreef ik voor, en is terug te vinden op, de blog In de Boekenkast: https://indeboekenkast.wordpress.com