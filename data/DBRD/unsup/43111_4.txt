Angelfall 2: Penryn & de nieuwe wereld is het vervolg op Angelfall: Penryn & het einde der tijden. Mocht je het eerste deel niet hebben gelezen, dan kan je hier de recensie vinden. Pas op: vanaf hier zijn er spoilers voor wie deel 1 nog niet heeft gelezen!
In dit tweede deel is Penryn weer naar het rebellenkamp gebracht. Wanneer blijkt dat ze nog leeft, krijgt ze met haar moeder en zusje een ruimte toegewezen in het kamp. Het is een illuster gezelschap: Penryn die zich druk maakt om een engel, haar moeder die rotte eieren gebruikt om demonen af te weren en Paige die veranderd is in een zevenjarig meisje met littekens en tanden zo scherp als scheermesjes. Even is Penryn’s grootste probleem hoe ze zich nu weer moet aanpassen in deze samenleving, en wat te doen met haar zusje. Dan wordt dat laatste probleem voor haar opgelost: Paige komt in de problemen en vlucht. Tijd voor Penryn om er weer achter aan te gaan.
Ondertussen is Penryn veranderd. Het gaat geleidelijk, en valt niet heel erg op. Stukje bij beetje wordt Penryn harder. Ze trekt haar eigen plan en denkt meer na. Ze heeft minder te verliezen: haar zusje heeft ze niet echt kunnen redden. Daarentegen heeft ze er wel een tweede protegé bij: Raffe. Hoewel hij van mening is dat hij haar niet nodig heeft, zal Penryn alles doen om Raffe, haar engel met demonenvleugels, te helpen. Penryn beseft steeds meer dat dit hele gedoe met de engelen haar wel eens boven het hoofd kan groeien. Daarnaast beseft ze dat ze er zelf niet ongeschonden uit komt op mentaal gebied. Een oorlog als deze is te gruwelijk om alles zomaar te kunnen verwerken. Ze maakt een ruimte in haar hoofd waar ze alles opbergt waar ze niet aan kan of wil denken. Niet omdat ze haar problemen en ervaringen wil verdringen, maar omdat ze moet overleven. Hoe dan ook.
Dat overleven is iets wat iedereen probeert te doen. De wetenschapper die voor de engelen werkt in de hoop de mensheid te kunnen redden. De rebellenleider die een kamp met strenge hand regeert. De moeder die naar de engelen toegaat om geld te verdienen voor haar kinderen. De vrouwen die de engelen proberen te versieren in de hoop eten, drinken en onderdak te krijgen. Daarin gaan sommigen verder dan anderen. Maar waar ligt de grens? Hoever ga je in de hoop jezelf en anderen te redden en op welk punt heiligt het doel de middelen niet meer? Deze morele dilemma's zijn belangrijk in deel twee en geven het boek een wat donkerder kantje. Het laat zien dat niets zwart-wit is en dat de keuze om te overleven vaak bovenaan staat.
Qua schrijfstijl is er weinig veranderd. Susan Ee heeft een makkelijke, snelle schrijfstijl waardoor je ook dit boek snel door leest. We volgen nog steeds Penryn, maar krijgen nu ook af en toe een kijkje in het vroegere leven van Raffe. Iets dat een interessant onderdeel toevoegt en meer uitleg geeft over de vroegere levensstijl van de engelen. Het verschil van gezichtspunt komt meer voor in het boek: Penryn krijgt inzicht in hoe haar zusje zo geworden is en waarom ze zich gedraagt zoals ze zich gedraagt. Bovendien wordt duidelijk hoe Penryn’s aannames over mensen en situaties niet altijd kloppen.
De samenleving van de engelen wordt hier beter in uitgewerkt. Wat opvalt is hoeveel de engelen hier lijken op mensen: hun relatie tot God, hun uitspattingen en zelfs hun politieke campagnes. Niets menselijk is hen vreemd. Dit heeft twee kanten: het werkt als een spiegel op hoe er in het verleden oorlog is gevoerd door de mens, het verschil tussen slachtoffer en dader. Maar het voelt ook vreemd aan om wezens die, volgens onze mythen en verhalen, bovenmenselijk en rechtvaardig zijn gereduceerd te zien tot een decadent stel tirannen. Uiteindelijk lijken de engelen vooral fysiek superieur te zijn aan de mens. Verder blijft het een groot raadsel waar ze eigenlijk thuishoren: waar zijn de rest van de engelen en vooral: waar zijn de vrouwelijke engelen?
Het tweede boek lijkt vooral geschreven te zijn om het verhaal uit te diepen en antwoorden te geven over motieven en achterliggende verhalen. Het is een goede aansluiting op het eerste boek en het weet de aandacht vast te houden. De relatie tussen Penryn en Raffe wordt uitgediept, hoe onmogelijk die eigenlijk ook moge zijn. Al met al bevat dit boek weer alle elementen van een fantasy young-adult boek dat je in een middag of twee uit leest.