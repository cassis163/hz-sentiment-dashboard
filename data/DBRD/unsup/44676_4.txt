Wie fan is van de romantische schrijfkunst van Chantal van Gastel, zal zonder twijfel haar verhalenbundel 'Winter in New York' willen lezen. In een zestal korte verhalen neemt Van Gastel je mee op een winterse liefdesreis langs oude én nieuwe personages.

'Winter in New York' is vernoemd naar het hoofdverhaal dat praktisch een half boek beslaat. Waar de lezer eerder al eens door Lucy meegevoerd werd naar het prachtige New York in de zomer, is het nu haar beste vriendin Lois die rond de tijd van kerst halsoverkop de stad bezoekt. Van Gastel heeft eerder de truc van het uitlichten van bijrollen uit een ander boek gebruikt en de oplettende lezer zal dat in deze verhalenbundel ook meer dan eens opvallen. Het brengt oude personages en de bijrollen van toen op een dynamische manier weer tot leven en het levert meteen een vertrouwd gevoel op. Waar Lucy direct verliefd werd op New York, moet Lois eerst nog even wennen aan de grote stad met al haar majestueuze uitspattingen. Het kerstsfeertje en de heftige sneeuwbuien schetsen een idyllisch winterplaatje dat zich niet anders dan tot een romantisch liefdesverhaal kan ontvouwen.

Een ander, wat uitgebreider, verhaal uit de bundel is 'Love Shack'. Een winters liefdesverhaal over een lange afstandsrelatie tussen Tess en Ryan, dat op kerstavond tot een onverwachte ommezwaai komt in de tv-show Love Shack. Tess heeft Ryan ontmoet op een werkreis in Canada en is sindsdien stapelgek op hem. Helaas gaat haar geplande kerst-tripje naar Canada niet door, waardoor ze de feestdagen zonder Ryan moet doorbrengen. Haar beste vriendin Brenda steekt daar een stokje voor en geeft haar op voor de tv-show Love Shack; overduidelijk geïnspireerd op het bekende programma 'All you need is love'. 'Love Shack' is een ontwapenend en zwijmelend verhaal dat veel potentie heeft voor een volwaardig vervolg.

In de verhalenbundel lees je ook het werk terug van de jongere Van Gastel, toen zij nog eenvoudige verhalen voor meidenblad 'Yes' schreef. 'Gelukkig nieuwjaar?' en 'De openbaring' zijn tamelijk korte, typische tijdschrift-verhaaltjes. Toch proef je daarin al wat een talent Van Gastel in zich had. Grappig om op deze wijze terug te kijken op dat kleine rupsje van toen en nu te zien wat voor prachtige vlinder zij is geworden in dit genre. 'Winter in New York' is ongetwijfeld een zwijmelende verhalenbundel geworden om de winter mee door te komen. Het roept een magisch kerstgevoel op wat maakt dat je zin hebt in sneeuw, kerstbomen en warme chocolademelk. En natuurlijk een nieuw boek van Chantal van Gastel.