Een bijzonder verhaal in drie delen. In het eerste deel maken we kennis met Stephanie en haar blogs. Ze is eigenaar van een mommyblog. Dit blog start ze meestal met 'Hoi mama's!'
Op haar blog deelt ze met haar lezers wat op haar pad komt en hoe een en ander tot stand is gekomen.

Stephanie is weduwe en heeft een zoontje, Miles.
Ook haar beste vriendin Emily heeft een zoontje en de twee jongetjes zijn vriendjes. De jongens zijn vijf jaar en kunnen goed met elkaar overweg. Daarom past Stephanie soms op Nicky als de succesvolle Emily voor haar werk van huis is en gaat ze ook deze keer weer direct akkoord als Emily vraagt om Nicky van school te halen.
Emily komt Nicky niet ophalen en reageert niet op telefoontjes. Stephanie is ten einde raad en probeert Emily's man Sean te helpen waar nodig is, om zijn huishouden draaiend te houden. Tja... dat doe je nu eenmaal voor je vriendin.
(Bijna) alles wat ze doet en denkt deelt ze op haar blog met haar volgers.

Uiteindelijk komt nieuws over Emily, maar dat is niet het einde van alle ellende. Het begint nu pas goed!
Leugens en geheimen rollen achter elkaar door het verhaal.
Een lijk komt boven water drijven en niets is zoals je dacht dat het was!

'Een kleine moeite' doet in het eerste deel een beroep op het geduld van de lezer en is daar zeker niet spannend te noemen. De spanning trekt behoorlijk aan in de daarop volgende delen, waarin meer personages afwisselend hun verhaal doen. Zo nu en dan krijg je het gevoel dat je dit verhaal of iets dat er op lijkt ooit gezien hebt in een film. In een blog van Stephanie wordt wel iets van dat vreemde gevoel weggenomen.

Door nieuwsgierigheid blijf je doorlezen. Het is zeker geen simpel verhaal; steeds denk je dat je wel weet waarom iemand deed wat hij of zij deed, maar dan wordt je toch weer verrast! Een knap debuut van deze auteur!

Wie is hier de echte slechterik vraag ik me af? Zoveel geheimen en leugens...
3,5/5*