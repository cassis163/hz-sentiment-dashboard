Het zwarte hart (Engels: Caraval) is het eerste deel van de Duisternis-serie van Stephanie Garber. Dit boek is het debuut van de auteur en de filmrechten zijn al verkocht aan Fox 2000.

Wat een geweldig verhaal is Het zwarte hart. Stephanie Garber heeft een geweldige schrijfstijl. Ze heeft een hele beeldende en beschrijvende schrijfstijl. Hierdoor heeft ze de wereld van Caraval prachtig neergezet. Voor mij als lezer kwam deze nieuwe wereld echt tot leven. Caraval is een unieke wereld met eigen regels, magie en logica. Aan het begin krijg ik via de hoofpersoon Scarlett een betoverend beeld van Caraval vol magie, spektakel en het onbereikbare. Maar gaandeweg het verhaal blijkt dat Caraval toch niet zo wonderbaarlijk en magisch is. Duisternis en complotten spelen een rol in deze wereld. Daarnaast vond ik het prachtig om de beschrijvingen te lezen van de mooie jurken die Scarlett droeg. Ook vond ik het verfrissend om Scarletts gedachtegang te lezen waar haar gevoelens gekoppeld waren aan bepaalde kleuren.

Daarnaast zorgt de schrijfstijl van de auteur ervoor dat ik net als Scarlett onderdeel uit maak van het spel. Ik krijg dezelfde aanwijzingen en probeer met de hoofdpersoon mee te denken. De nieuwe wendingen en gebeurtenissen beleef ik precies mee net als Scarlett.
In Het zwarte hart staat de zussenliefde tussen Scarlett en Donatella centraal. Scarlett wordt meegezogen in het spel en als blijkt dat de ontvoering van haar zusje onderdeel uitmaakt van het spel, wordt Scarlett gedwongen om mee te doen. Scarlett zal alles doen om haar zusje te vinden. Ik vond het heel mooi om deze sterke band tussen zussen te lezen. Al laat Donatella soms niet zien hoeveel Scarlett voor haar betekent, doordat ze zich zo roekeloos gedraagt. Scarlett is op een geloofwaardige manier neergezet en op veel momenten kon ik me ook inleven in haar als personage.

De karakterontwikkeling van Scarlett vond ik heel goed opgebouwd door Stephanie Garber. In het begin is Scarlett heel voorzicht en kiest ze altijd voor veiligheid. Ze denkt dat een gearrangeerd huwelijk haar zal redden van haar vreselijke vader. Gaandeweg het verhaal is Scarlett ook bang om beslissingen te nemen. Uiteindelijk zal ze haar eigen beslissingen maken en komt ze erachter wat echte liefde is.
Stephanie Garber heeft een magisch verhaal geschreven. Als lezer wordt je meegezogen in het verhaal en wil je het boek in één keer uitlezen. Het verhaal staat vol met wendingen, magie, liefde en spanning. Het is Garber gelukt om mij te laten twijfelen aan wat echt is en wat het spel is. Ik maakte helemaal deel uit van Caraval en het spel. Ik kan niet wachten om het vervolg te lezen!