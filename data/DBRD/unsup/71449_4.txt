Toni Murphy en Ryan Walker zitten een gevangenisstraf van vijftien jaar uit voor de moord op Toni's jongere zusje Nicole, een moord die ze niet hebben gepleegd. Als Toni vrij komt keert zij terug naar Campbell River, haar geboorteplaats en ook de plaats waar de gruwelijke moord op haar zusje plaatsvond. Het contact met Ryan, haar grote jeugdliefde is gedurende de vele jaren in de gevangenis op een dood spoor gekomen maar toch zoekt hij haar na hun vrijlating weer op. Hij wil er achter zien te komen wie de werkelijke moordenaar is en wie zeventien jaren van hun leven heeft gestolen en een einde heeft gemaakt aan hun mooie toekomstdromen. Toni doet mee, misschien in de hoop dat hun liefde een tweede leven kan beginnen. Maar dan moet er eerst met het verleden worden afgerekend.

Nachtspel is de vierde thriller van de Canadese schrijfster Chevy Stevens. Al deze thrillers zijn gesitueerd in Vancouver Island,haar geboortegrond. Het verhaal wordt in de ik-vorm vertelt door Toni en is verdeeld in drie periodes: Toni's tijd op de middelbare school, de jaren in de gevangenis en de jaren na haar vrijlating. Deze perspectieven wisselen elkaar steeds af. Chevy Stevens heeft een mooie en soms meeslepende schrijfstijl en in combinatie met de uitgebreide research die zij voor dit boek heeft gedaan resulteert dit in goed onderbouwd verhaal over pesten, leven in de gevangenis en de wil van een jonge vrouw om haar naam te zuiveren en een nieuw leven te beginnen.

Toni's jaren op de middelbare school worden indringend beschreven en er ontstaat een verontrustend beeld over pesten, over de meedogenloze manier waarop tieners soms met elkaar omgaan en de soms bedenkelijke rol van ouders daarbij. Het harde leven in de gevangenis wordt beeldend onder woorden gebracht. De frustratie die Toni voelt als zij het gevecht om respect en vrijheid terug te winnen dreigt te verliezen en de ongebroken wil om toch te slagen, overtuigen.

Nachtspel is evenwichtig en kundig opgebouwd. De personages zijn goed uitgewerkt en bij ieder van hen kun je je een goed beeld vormen. Karakterontwikkeling is een van de sterke punten van Chevy Stevens. Nachtspel boeit vanaf het begin maar wordt pas echt spannend in het tweede gedeelte van het verhaal. Er zijn de nodige goede plotwendingen die aan deze spanning bijdragen. De ontknoping is verrassend en geloofwaardig.

Nachtspel is een overtuigende psychologische thriller over onrecht en verlies, over vechten en overwinnen en vooral over een vrouw die nooit opgeeft.