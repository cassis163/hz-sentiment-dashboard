In het tweede deel van de familie Kroniek de Cazalets, volgen we het leven van de familieleden Cazalet, tijdens de eerste jaren van de oorlog.
Edward en Rupert zijn weer in dienst gegaan en de familie woont bij elkaar op Mill Farm, de huizen in Londen zijn gesloten. Langzaamaan wordt het besef van de oorlog groter. Producten gaan op de bon, bommenwerpers vliegen over, gewonde soldaten worden opgevangen en iemand raakt vermist.

In dit deel verhalen komen we meer te weten over Louise, Polly en Clary, die op groeien in deze tijd. Louise, op het randje van volwassenheid wil niets liever dan actrice worden, maar de weg ernaar toe gaat niet over rozen, Clary onzeker, maar vol talent, en Polly die een beetje tussen wal en schip valt bij haar ouders.

De dames Cazalet hebben het ook niet makkelijk en krijgen te maken met ziekte, overspel, overlijden en een vermissing. Het leest als een soap, en dat is het eigenlijk ook, in de setting van het oude Engeland.
Er komen nieuwe personages in het verhaal, wat nieuwe impulsen geeft aan het verhaal en vaak ook grote invloed heeft op de familie en de gebeurtenisssen.

Was boek één nog wat traag, het blijkt nu een lange aanloop naar boek twee. De personages zijn nu bekend en worden verder uitgewerkt. Er wordt gebruik gemaakt van meerdere locaties waar zich scènes afspelen, waardoor het reëler wordt en wat meer afwisseling biedt.
Het hele tweede boek heeft wat meer pit en door de uitwerking van de karakters is het interessanter en boeit het van begin tot einde.