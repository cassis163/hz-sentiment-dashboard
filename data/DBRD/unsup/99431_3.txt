In 2015 vlucht Yusra uit Syrië. Samen met haar zus Sara wil ze naar Duitsland. Met een rubberbootje maakt ze de oversteek van Turkije naar Griekenland. Onderweg begeeft de motor het. Yusra en Sara springen uit de boot om te voorkomen dat deze zinkt. Drieënhalf uur lang liggen ze in het water, maar daarmee redden ze het leven van iedereen in het bootje. Als ze in Griekenland aankomen, zijn ze er nog niet lang niet. Een lange tocht door Europa volgt, waarbij Yusra en Sara in Duitsland aankomen. Tijdens de vlucht en tijd in Duitsland blijft Yusra hoop houden op haar grote droom: zwemmen op de Olympische Spelen. Een droom die ze weet te verwezenlijken.

Vlinderslag vertelt het verhaal van zwemster Yusra Mardini. Je leest over haar verleden in Syrië, de eerste keer in het zwembad en hoe het land in korte tijd is veranderd. Daarna lees je over de verschrikkelijke en indrukwekkende tocht die Sara en Yusra maken om in veiligheid te geraken. Over hun tijd in Duitsland, de papiermolen waar in ze terechtkomen en Yusra’s terugkeer naar het zwembad. Het bereiken van Yusra’s ultieme doel: zwemmen op de Olympische Spelen en ze vertelt wat het haar gebracht heeft en wat ze nu doet. In een boek van 306 pagina’s leer je Yusra’s hele leven kennen, aangevuld met foto’s die tijdens de vlucht gemaakt zijn.

Met name het deel over Yusra’s leven in Syrië is indrukwekkend. We kennen allemaal wel de verschrikkelijke beelden uit het oorlogsgebied, maar om te lezen wat voor impact het heeft op het dagelijkse leven van het gezin Mardini blijft iets indrukwekkends. Yusra weet bovendien met haar verhaal duidelijk te maken wat de cultuurverschillen tussen haar thuisland en nieuwe woonplaats zijn. Zo heeft ze zichtbaar veel moeite met het ontvangen van directe hulp en de manier waarop ze haar droom kan verwezenlijken.

Wanneer Yusra en Sara in Duitsland aankomen, stagneert het verhaal een beetje. Dit stuk bevat veel herhalingen en het tempo gaat uit het boek. Als lezer is het goed voelbaar hoe Yusra worstelt met haar nieuwe status als vluchteling en lid van het Olympische vluchtelingenteam. Echter, je weet op voorhand dat ze Rio gaat halen. De herhalende twijfel die in dit deel meerdere malen toch nog wordt beschreven, maakt het boek minder prettig leesbaar.

Yusra besluit om deel te nemen aan de Olympische Spelen, zodat ze haar verhaal kan vertellen en vluchtelingen een stem kan geven. Dat heeft ze niet alleen met haar deelname aan de Spelen bereikt, maar ook met het schrijven van dit boek.