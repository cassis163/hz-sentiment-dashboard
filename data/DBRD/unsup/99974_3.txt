De eerste zin van Het bijzondere leven van Martha Vondeling  maakt meteen nieuwsgierig: 'Er was eens...' Is dit boek een sprookje of toch niet?

Als ze Moeder moet geloven werd Martha als baby in een koffer gevonden. Martha is toen naar het Bureau Gevonden Voorwerpen op het station van Liverpool Lime Street gebracht. Hier zat ze net als alle andere gevonden voorwerpen negentig dagen te wachten tot iemand haar kwam ophalen, maar toen dat niet gebeurde is Moeder voor haar gaan zorgen. Moeder voedt Martha met strenge, christelijke, hand op. Als Moeder onverwacht sterft en Martha het Bureau Gevonden Voorwerpen over moet nemen, kan ze niet anders dan op zoek gaan naar haar achtergrond, omdat ze zonder burgerservicenummer en geboorteakte niet werkzaam en woonachtig op het station mag blijven. Door affiches achter te laten op een billboard krijgt ze van een anonieme persoon boeken toegestuurd met daarin een antwoord op haar vragen.

Daarnaast is er de AustraliÃ«r Max. Hij kocht een koffer met documenten die van Mal Evans (een overleden roadie van The Beatles) zouden zijn en wil deze voor veel winst verkopen in Liverpool. De urn met as van Evans is kwijtgeraakt en daarom vraagt hij Martha om deze voor hem op te sporen. Aan de hand van krantencolumns en brieven die Max aan zijn thuisfront stuurt, wordt duidelijk hoe zijn verhaal in elkaar steekt. Ondertussen probeert Elisabeth, eigenaresse van een koffiebar naast het bureau, samen met de Romeinse soldaat en zwerver William om Martha te behoeden voor het maken van fouten. Door beide zoektochten komt Martha steeds losser van de regels die Moeder haar ooit gaf, maar de tijd tikt om op tijd haar identiteit te achterhalen.

Door het gebruik van de affiches, boeken, brieven en krantencolumns heeft Caroline Wallace afwisseling in het verhaal gebracht. Toch is het soms te veel van het goede doordat je hierdoor regelmatig moet schakelen tussen de verschillende vertelvormen. Ondanks dat weet ze door de bijzondere personages een sprookjesachtige sfeer neer te zetten die van de zoektochten een luchtig verhaal maakt.

"Brief aan Martha Vondeling, geschreven door een anonieme afzender. De brief staat verspreid in ik weet waarom gekooide vogels zingen  van Maya Angelou. Het boek is door Drac de postbode bij het Bureau Gevonden Voorwerpen bezorgd."

Het bijzondere leven van Martha Vondeling  speelt zich af in de jaren zeventig. Dit wordt vooral duidelijk door de omschrijving van de kleding en de muziek die uit jukeboxen schalt. Regelmatig schemert het feminisme, dat in deze periode zijn tweede golf beleefde, door. Zo maken vrouwen heftige keuzes met betrekking tot zwangerschap en relaties.

Deze roman gaat dan ook vooral over het vinden van jezelf, voornamelijk gericht op Martha Vondeling, die zich ontwikkelt van onderdanig levend naar de regels van Moeder, tot een jonge vrouw die haar eigen keuzes maakt en dat allemaal in een sprookjesachtige wereld, waardoor het bijna niet opvalt dat het verhaal op zware thema's berust.