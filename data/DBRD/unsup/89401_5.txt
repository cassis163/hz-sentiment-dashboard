Disclaimer: ik heb meerdere malen met verhalen in bundels gestaan waar ook Tais Teng aan heeft meegewerkt en heb hem enkele malen ontmoet. Zo wordt zijn ziltpunkbundel uitgegeven bij Macc, waar ook boeken van mij verschijnen.

9+voor dit fantastische (in dubbele betekenis) avonturenverhaal van Tais Teng. Dat ik fan ben van deze auteur zal voor degenen die regelmatig mijn recensies lezen niet als een verrassing komen. Ik denk dat Teng in elk geval tot nu toe de enige echte grootmeester is die het Nederlandse genregebied heeft voortgebracht. Dat is natuurlijk mijn persoonlijke mening - anderen zullen misschien Paul Harland noemen of Eddy Bertin. Maar voor iemand die leest om verwondering en verbazing te voelen, om versteld te staan van nieuwe werelden en ideeen tegen te komen die hij nog niet eerder ontmoet heeft, die avonturen wil ervaren in exotische oorden, is er geen schrijver beter dan deze. De verhalen van Teng hebben onveranderlijk enorm veel vaart. Geen overbodig vlees op de beenderen - het plot staat centraal en de hoofdpersonen storten zich van avontuur in avontuur. Op bijna elke pagina kom je een nieuw idee tegen, iets waar je zelf nooit aan gedacht zou hebben, maar waar je eigen verbeelding direct mee aan de haal gaat. Om maar iets te noemen uit dit boek: een gestoorde sultan die troont op de top van een kilometers hoog aquarium, met dunne zenuwdraden gekoppeld aan haaien, en die de sluizen tussen de verdiepingen maar open hoeft te zetten of ... Voor mij als aquariumliefhebber was het leuk om waterpest en neontetra's voorbij te zien komen. Teng bouwt bijna altijd voort op onze eigen wereld, maar gezien door een bijzondere bril. Dit boek speelt zich af in een andere realiteit, waarbij sommige namen en plaatsen herkenbaar zijn gebleven, maar waar veel totaal anders is. Waar goden en magie realiteit zijn, maar waar ook biotechnologie gebruikt wordt. Zo reizen de hoofdpersonen door het darmkanaal van een kilometers lange worm ... Het plot is bijna een excuus om een wereldreis te maken over deze totaal veranderde aardkloot. Voeg daarbij Tengs levendige, originele beschrijvingen, die elke keer verrassend zijn - 'Duizenden vingerdikke lichtbundels schenen door slijtplekken in het leer de tempel in, zodat ze tussen een woud van ranke gouden pilaren slenterden.' - en je hebt een leeservaring die nergens mee te vergelijken is. Het enige minpuntje dat ik zou kunnen noemen is dat de karakters een minimale achtergrond meekrijgen en hun persoonlijke motivatie oppervlakkig bleef, daardoor vond ik het wat moeilijk me met ze te binden en werkelijk te onthouden wat ze meemaakten. Of ik werd gewoon meegesleept door het avontuur ... In elk geval hadden iets diepere karakters het verhaal beter laten beklijven en zou het daardoor echt tot een klassieker van de fantastische literatuur zijn uitgegroeid. Nu sta ik ook niet perse bekend om mijn diep uitgewerkte karakters, en ik ervoer het niet per se als iets negatiefs, maar het had het boek nog beter kunnen maken. Nu is het wat het is, en waarschijnlijk precies zoals Teng het bedoeld heeft: een fantastisch avontuur - in meerdere betekenissen van het woord. Perfect ontspannend leesvoer, maar zonder een thematische diepte die tot nadenken zou kunnen stemmen. En daar is op zijn tijd heus niks mis mee.