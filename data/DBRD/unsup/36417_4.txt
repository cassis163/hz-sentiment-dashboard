Daar stond Superhelden.nl, tussen al die duizenden boeken op Manuscripta, de opening van het boekenseizoen. Ik voelde mij meteen aangetrokken tot dit boek. Maar wat of wie trok mij zo aan? Was het de cover, de titel, de schrijver of was het Mr. Oz die mijn aandacht wilde?
In Superhelden.nl heeft de 13 jarige Iris het niet naar haar zin op school. Door haar fotografische geheugen denken leraren dat zij spiekt. Ook thuis heeft zij het moeilijk. Na de zelfmoord van haar vader en de verdwijning van haar broer is de sfeer niet gezellig meer. Op de website Superhelden.nl is zij een ander persoon en verdwijnen haar zorgen. Ze speelt uren achter elkaar en vliegt door de levels heen. Wanneer ze alle levels heeft doorlopen gaat het spel verder in de echte wereld. De geheimzinnige en gevaarlijke Mr. Oz geeft haar de opdracht een bom onschadelijk te maken op de plek waar haar vader zelfmoord heeft gepleegd. Wanneer Iris in de opdracht slaagt krijgt zij een bootreis aangeboden. Tijdens deze reis wordt zij ontvoerd en verdwijnt zij naar het eiland Pala. Hier wordt zij, met nog een tiental andere talentvolle kinderen, vastgehouden om opgeleid te worden tot Superheld. Net als in het computerspel moet zij hier vijf levels doorlopen. Zal het Iris lukken om het laatste level te halen?
Superhelden.nl is een leuk, spannend en origineel boek. Ik vond het jammer dat het boek een open einde heeft en dat ik nog een jaar moet wachten voordat ik weet of Iris Mr. Oz kan verslaan. Het is niet echt een YA boek, maar hoort thuis bij de spannende jeugdboeken. De titel past perfect bij het thema van de kinderboekenweek, Superhelden. Ik hoop dat het boek die week de aandacht krijgt dat het verdient.