Pat Craenbroek werkt als gerechtsarts en heeft in haar vrije tijd #uitgebroed geschreven. Ik moet bekennen dat ze daar zeer goed in geslaagd is.

Lilith pleegt zelfmoord, maar niemand kijkt daar echt van op. Wat niemand weet is dat ze een heel plan heeft uitgebroed om wraak te nemen op de mensen die haar pijn hebben gedaan. Maar dan kan je nog zo’n mooi plan bedenken, als de mensen die je er bij betrokken hebt zich er niet aan houden dan loopt het net even anders.

Het verhaal is opgedeeld in 5 hoofdstukken, die weer onder verdeeld zijn in verschillende hoofdstukken. Het boek begint met een beschrijving van verschillende personen. Uiteindelijk vinden die allemaal hun plek in het verhaal. In het begin is het even goed opletten wie wie is. Het is geschreven vanuit Lilith en niet vanuit de politie. Dat maakt het een verhaal met een andere invalshoek.

Ik had veel positieve verhalen gehoord over dit boek en was blij dat ik het via het selfpub café boeken en auteurs op facebook mocht lezen. Mijn verwachtingen waren dan ook hoog gespannen. Het verhaal is vlot geschreven en steekt goed in elkaar. Ik heb het met veel plezier gelezen en het is zeker een aanrader. Ik kijk uit naar een volgend boek van deze schrijfster. Het boek krijgt van mij 4 sterren.