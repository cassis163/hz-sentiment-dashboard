Weer een spannend maar vooral interessant boek van Karin Slaughter. Dit keer komen wij namelijk alles te weten over de achtergrond van Will Trent, over zijn afkomst en over het hoe en waarom zijn leven gelopen is zoals het heeft gedaan. En vooral over de invloed van Amanda Wagner daarin.
Het boek heeft 2 verhaalllijnen. Eén verhaallijn speelt zich af in de jaren ’70, rond de tijd van Will’s geboorte en het begin van Amanda’s carriere bij de politie. De 2e verhaallijn speelt zich in het heden af, als het GBI de ontvoering en gruwelijke moord op een studente onderzoekt. Amanda probeert aanvankelijk Will buiten het onderzoek te houden maar natuurlijk is dat een onbegonnen zaak. Will laat zich niet zomaar buiten spel zetten, vooral niet als hij ontdekt dat deze zaak iets te maken heeft met zijn verleden.
De zaak zit gecompliceerder in elkaar dan je denkt en als lezer moet je zelf ook heel goed de details op een rijtje hebben, wil je begrijpen hoe het elkaar steekt. Maar het verhaal is voortvarend en spannend geschreven en geeft je ook een goed en soms ook een verrassend inzicht (en niet alleen positieve zin) in het leven van toen. Een aanrader !