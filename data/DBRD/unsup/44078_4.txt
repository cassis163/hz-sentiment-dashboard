In de voetsporen treden van een legende die bovendien je vader is. Het is een onmogelijke opgave, zoals de kinderen van Bob Marley, John Lennon, Johan Cruijff en Francis Ford Coppola inmiddels hebben ondervonden. Toch heeft Owen King, de zoon van de beroemde schrijver Stephen King, zich door die wetenschap niet laten weerhouden. Gelukkig maar. Want anders was de schitterende bundel korte verhalen Samen Sterk ons onthouden. Voor de duidelijkheid: Owen King schrijft spannende verhalen met een verrassend einde, maar geen pure misdaadverhalen, tenzij je treiteren, vandalisme, zoete wraak en een vleug horror wilt zien als misdaad.
In Samen Sterk zijn vier korte verhalen en een novelle opgenomen. Sprankelende verhalen, ontroerend, humoristisch, spannend, soms griezelig, soms gruwelijk.
In het titelverhaal moet de 15-jarige George, gekleed in een beschermende honkbaloutfit en met een George Bush masker op zijn hoofd, door de tuin heen en weer rennen terwijl zijn opa hem als schietschijf gebruikt. De politiek bewuste opa, die zo stoned is als een garnaal, probeert hem te raken met de kogels uit een zwaar paintball-geweer. Het is een oefening om later de vandalistische krantenjongen te grazen te kunnen nemen.
Mooi en ontroerend is ook het verhaal De Coney Island Wonders over een armzalig honkbalteam en een onfortuinlijke speler die tijdens een moment van lust de caissière van een bioscoop zwanger maakt. Uiteindelijk moet het honkbalteam geld inzamelen om de abortus van 50 dollar te kunnen betalen. Het wordt uitgevoerd in een achterafkamertje door een vrouw met twee hoofden.
Minstens zo sterk zijn de verhalen over een drugsverslaafde tandarts die ingesneeuwd raakt met een stel pelsjagers en die een primitieve operatie uitvoert en het verhaal van de jongen die gebiologeerd raakt door een ruige man met zijn lusteloos ogende gifslang.
Owen Kings verhalen hebben met elkaar gemeen dat ze worden bevolkt door zonderlingen en freaks (een vrouw met twee hoofden, een omgekeerde man). De hoofdpersonen zijn vaak contactarme, in zichzelf gekeerde, eenlingen die in uitzonderlijke situaties terecht komen. Soms macaber of troosteloos, soms gewelddadig. Geluk is ver te zoeken in de van eenzaamheid doordrenkte verhalen, die soms evenzeer schrijnen als op de lachspieren werken. Maar hoe absurdistisch de verhalen soms ook zijn, ze steunen altijd op oprechte emoties van mensen die niet het vermogen hebben elkaar te begrijpen of te helpen. Owen King schrijft met een indrukwekkend originele verbeeldingskracht. Hij schrijft met de pen van een nieuwe generatie en heeft zijn eigen territorium duidelijk afgebakend: Welcome in Owen Kings Creepy Fantasyland.