In “Niemands gek” geeft Richard Russo een gedetailleerd inzicht in het dagelijkse leven van de bewoners van North Bath, een plaatsje waar al vele jaren alles bij het oude blijft.

Hoofdpersoon in deze streekroman is Donald Sully, die - ondanks alle tegenslagen in zijn leven en met op de achtergrond het imago van zijn asociale vader, die tevens drinkebroer en vechtbaas was - probeert iets van zijn leven terecht te brengen. Hoewel zijn sociale vaardigheden niet al te groot zijn weet hij van tijd tot tijd wat inkomsten te verkrijgen, daarbij geholpen door zijn vriend Rub, die bereid is samen met Donald klusjes te verrichten. Naast het veelvuldig bezoeken van zijn vaste kroeg en lunchroom, gaat Donald van tijd tot tijd een relatie aan met aantrekkelijke getrouwde vrouwen, die om uiteenlopende redenen een slecht huwelijk hebben. Een van de onhebbelijkheden van Donald is zijn scherpe tong, waarmee hij vrienden vaak ten onrechte beledigt en anderen snel op de kast jaagt.

Bij het lezen van de eerste vijftig pagina’s kreeg ik de indruk van een erg gedetailleerd boek met vele personen die ten tonele werden gevoerd. Echter toen al deze personages mij min of meer bekend waren geworden, ging de roman mij steeds meer boeien en kreeg de roman het karakter van een bijzonder soort van feuilleton waarin het wel en wee van de hoofdpersonen en zijn vrienden en kennissenkring wordt beschreven. De bijna 600 pagina’s heb ik vervolgens in enkele dagen tijd gelezen zo boeiend was het verhaal.