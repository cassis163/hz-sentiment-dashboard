Vorige week stond haar nieuwste boekje Uit de oven van Van Boven op nummer 1 van de CPNB kookboeken top 10. Yvette van Boven was ook te zien in een speciale kerstserie van Koken met Van Boven bij de VPRO. Die uitzendingen zijn terug te zien via deze link, een aanrader!

Uit de oven van Van Boven is een vrolijk geïllustreerd boekje met harde kaft en bevat een selectie van eerder verschenen recepten uit de zaterdagbijlage van de Volkskrant. Dat maakt een eind aan de vele losse knipsels die in menig huis zullen ronddwarrelen, mits de selectie overeenkomt natuurlijk.

De recepten zijn onderverdeeld in Groente, Vlees, Vis en Bakken gevolgd door een register. Diegenen die foto's willen zien van de gerechten kunnen terecht op de Instagram account van Yvette onder #vkmaguitdeoven, want die vind je niet in het kookboek. Door de leuke tekeningen bij ieder recept is het gebrek aan foto's geen gemis overigens. Wellicht ten overvloede: voor alle recepten is een oven noodzakelijk :-)

Na het maken van een ander gerecht waren er 3 eiwitten over. Ook lag er nog een pure chocoladeletter van Sinterklaas in de kast. Dus de keuze voor chocolademeringues met zeezout was niet moeilijk. Dat we ze uiteindelijk niet gevuld hebben maakte voor de smaak niets uit. Zó bij de thee of door de vla zijn de schuimpjes ook heerlijk!

Chocolademeringues met zeezout
voor 48 schuimpjes, dus 24 meringues

voor de schuimpjes
3 eiwitten, op kamertemperatuur
200 g bruine basterdsuiker
50 g geweldige pure chocolade, au bain marie gesmolten
1 eetl. (Maldon!) zoutflakes

voor de vulling
50 g gesmolten pure chocolade
200 ml verse roomkaas

Verwarm de oven voor op 100ºC. Bekleed twee bakplaten met bakpapier. Klop de eiwitten in een brandschone kom tot stijve pieken en klop dan schep voor schep de suiker erdoor. Klop steeds 3-4 minuten tussen elke schep, tot de suiker is opgelost. Het mengsel moet daarna dik en glanzend zijn.
Spatel met 2 tot 3 slagen de gesmolten chocolade erdoor. Het moet niet mooi egaal worden, die strepen in het beslag zijn juist mooi.
Maak met 2 eetlepels kleine toefjes, een beetje uit elkaar - circa 4 cm- op de bakplaten. Bestrooi met de zoutflakes.
Bak ze in de oven ongeveer anderhalf uur of iets langer nog: tot ze mooi droog zijn. Meng voor de vulling de rest van de chocolade door de roomkaas. Breng een lik vulling aan op de onderkant van de meringue en druk er een tweede meringue op. En dan nog 23 keer.

De gerechten zijn goed te maken en net even anders-dan-anders, bijvoorbeeld door te kiezen voor een minder voor de hand liggende vissoort als harder, door verrassende ingrediënten (taco's van kikkererwten) of door een andere bereidingswijze zoals het recept voor zelfgemaakte groentechips. Dat het boekje vaker uit de kast komt, mag wel blijken uit het feit dat inmiddels ook de stoofperen in witte wijn-karamel-saus met succes op tafel kwamen.

Lees meer over Yvette van Boven in het interview.