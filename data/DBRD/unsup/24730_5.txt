Wanneer Lucas’ moeder alle spullen van de overleden Maurits (Maus) wil verbranden, probeert Lucas het dagboek van zijn broertje te redden. In eerste instantie worstelt hij met het lezen van het dagboek, maar om alle pagina’s te beschermen, is hij verplicht om tussen de regels van zijn broer te schrijven. Het lezen van Maus’ dagboek is dus onontkoombaar. Ze blijken met dezelfde problemen te worstelen en elkaar soms niet te begrijpen. Langzamerhand leert Lucas zijn broertje en zijn gedachtes beter kennen en te begrijpen. Jij als lezer wordt geprikkeld om verder te lezen omdat je wilt weten hoe hun relatie in elkaar zit en hoe Maus is overleden.

Ted van Lieshout laat niet alleen zien hoe jongeren op verschillende manieren worstelen met homoseksualiteit. Hij laat je ook nadenken over de vragen die op (kunnen) komen bij jongeren die hun broer of zus verliezen. Als lezer zelf ga je bij jezelf te rade: wat zou ik doen/denken? Daarnaast krijg je ook inzicht in de ziekte van Wellington, een erfelijke stofwisselingsziekte. Voor dit boek wist ik daar nauwelijks iets van, nu heb ik een beter idee van het ziektebeeld.

Ondanks dat dit boek in 1996 is geschreven, is het actueel en herkenbaar. Een aanrader voor jongeren (3VMBO-4HAVO). Bereid ze wel voor: het is geen spannend, maar wel een mooi boek.