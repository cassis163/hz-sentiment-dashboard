De thrillers van Michael Berg kenmerken zich door een heldere opbouw en een perfect uitgewerkt plot. Ook Nacht in Parijs voldoet in ruime mate aan deze kenmerken.
Door middel van perspectiefwisselingen tussen de hoofdpersonages Chantal Zwart, politieman Jarre en huurmoordenaar Milos ontwikkelt zich een boeiende thriller met veel herkenbare elementen. Elementen die vandaag nog meer van kracht lijken te zijn dan toen het boek in 2012 geschreven werd: machtige politici die de boel opruien tegen mensen waarvan zij vinden dat die niet in hun land thuishoren. 'Wij' tegenover 'zij'.
In Nacht in Parijs is de jonge Roma-zigeuner Saimar daarvan de dupe, wanneer politicus Guy Lavillier vermoord wordt gevonden. Lavillier wil president van Frankrijk worden en is de voorman van een extreem-rechtse partij. Op zijn lichaam worden sporen gevonden die wijzen naar Saimar, wiens jongere broertje tijdens een politie-ontruiming van het zigeunerkamp waar ze woonden, op last van toen nog burgemeester Lavillier, omkwam door een kogel. Wie het wapen heeft afgevuurd is nooit duidelijk geworden, maar Saimar zwoer wraak. Heeft hij nu toegeslagen? De politie zet vol in op de jacht naar Saimar.
Chantal Zwart volgt een ander spoor: een vroegere schoolvriendin klopt in paniek bij haar aan. Zij was na een vernissage meegegaan met een knappere, oudere man, voor een slippertje. Vóór het moment suprême overlijdt de man aan een hartstilstand, gepaard gaand met tekenen van vergiftiging. Die man is Guy Lavillier. Als rechtgeaarde journaliste gaat ze op onderzoek uit en stuit op bewijzen die Saimar ontlasten.

Het boek komt redelijk langzaam op gang. Michael Berg neemt de tijd om de spanning op te bouwen, maar met elk hoofdstuk, met elke ontwikkeling wordt de hartslag hoger en de drive om door te lezen groter, tot het moment dat je volledig bent opgezogen door het boek en je niet tevreden bent voor je weet hoe het precies in elkaar zit. De plot is overtuigend en toch nog verrassend, met een heel klein tikje ongeloof, maar het verhaal zit waterdicht in elkaar.
Voorzover ik weet is dit het vierde en tot nu toe laatste boek in de serie met Chantal Zwart, maar wat mij betreft mag deze hoofdpersoon nog wel een keertje opduiken!