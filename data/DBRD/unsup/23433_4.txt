MISDAADMETEORIET

Elke logische gedachte was uit Rachel Sextons geest verdwenen.  Er was nog maar één ding belangrijk. Overleven.

In de spannende thriller de Delta Deceptie van bestsellerauteur Dan Brown uit 2009 worden we meegenomen naar een wereld vol intriges, raadsels en misleidingen. Vanaf de proloog tot de epiloog sleurt Brown je mee in zijn verhaal. De Delta Deceptie is een echte pageturner, hoewel het verhaal in de eerste hoofdstukken slechts traag op gang komt. Toch eindigt het verhaal met een zeer spannend plot waarbij elke onverwachte wending wordt opgevolgd door een volgende.

Een meteoriet wordt ontdekt door NASA, waardoor het leven van Rachel Sexton, dochter van Senator Sexton, compleet op zijn kop wordt gezet. De president, en tevens tegenstander van de senator in de aanstaande verkiezingen, vraagt haar om de gegevens van deze bijzondere ontdekking te verifiëren. Samen met de wetenschappers Michael Tolland en Corky Marlinson doet ze echter een vreselijke ontdekking, die niet voor alle partijen even slecht uitkomt.

Hoewel Dan Brown in zijn vorige boeken, zoals de Da Vinci Code en het Bernini-mysterie, steeds Robert Langdon als hoofdpersonage gebruikte, besliste hij hier over te stappen op een geheel nieuw personage, Rachel Sexton. Ondanks deze andere invalshoek, slaagde hij er weer in een meeslepend verhaal te creëren, waarin we vanaf het begin worden overspoeld met technische snufjes en wetenschappelijke verklaringen bij ieder voor ons verwarrend fenomeen. Het boek is daardoor niet altijd even makkelijk, zeker niet in de passages waarin Brown in detail treed over de meteoriet. Anderzijds kunnen deze uitgebreide verklaringen wel helpen bij het begrijpen van het verhaal. Het verhaal komt ook veel geloofwaardiger over. Even lijkt fictie in non-fictie te veranderen. Alles klopt, maar toch weet Brown alles te omgeven in een zeer spannend jasje.

Het boek is goed opgebouwd in veel kleine hoofdstukken die zich snel afwisselen. Verschillende verhaallijnen worden in het begin van het boek afzonderlijk verteld, waarbij we bij het veranderen van hoofdstuk ook van verhaallijn veranderen. Op het einde komen deze verhaallijnen echter samen als een perfecte puzzel.

Samengevat is de Delta Deceptie en boek dat je gelezen moet hebben. Brown slaagt er telkens opnieuw in je vanaf bladzijde één te grijpen en niet meer los te laten tot de laatste bladzijde. Voor mij is en blijft de Delta Deceptie zijn beste creatie tot nu toe.