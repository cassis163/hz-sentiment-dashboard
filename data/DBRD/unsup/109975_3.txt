Een goeie vijfentwintig jaar na de oorspronkelijke Twin Peaks, komt er eindelijk een vervolg in 2017. Normaal gezien komen nog twee seizoenen waarin we eindelijk weten wat er precies gebeurt met Cooper en de rest.

Dit boek is een prequel op de oorspronkelijke reeks, met heel veel antwoorden en nog veel meer vragen. Het opzet is alleszins zeer geslaagd: dit boek is een dossier dat door een lid van de FBI gevonden is. Wie het dossier gemaakt heeft, (de Archivaris) blijft onduidelijk, tot het einde en zelfs dan weet je het niet helemaal zeker. Het hele boek blijft in die stijl, alles wordt door middel van reproducties van oude brieven, dossiers van andere diensten, uittreksels uit boeken geschreven door personages uit de serie, weergegeven, nu en dan becommentarieert door het FBI personage.

Dat zorgt voor een speciale belevenis, al is die niet altijd even praktisch voor de leesbaarheid. Zeker in het begin, als het verhaal door middel van brieven verteld wordt, is het puzzelen en heel goed kijken wat er nu precies staat.

En wat wordt er nu precies verteld in dit boek? Veel, en toch ook niets. Dat is een beetje het probleem. Het geheel probeert een mystiek te creëren, verder te bouwen op de sfeer van de oorspronkelijke serie, maar dat voelt bij tijden geforceerd aan. Het lijkt allemaal een geval van na de feiten nog een wereld te willen creëren, al is het natuurlijk niet zeker of de schrijver Mark Frost al deze dingen voor het ontstaan van de serie al niet in gedachten had. De oorspronkelijke reeks heeft veel herschrijvingen gehad, onder andere de revelatie van de moordenaar (wat Lynch zelf nooit wilde doen.), dus is de vraag in hoeverre dit boek doelbewust afwijkt van de reeks.

En afwijken doet het, op bepaalde momenten enorm zelfs.

Het dossier verloopt chronologisch, teruggaande naar de tijd van Lewis&Clark (de ontdekkingsreizigers) en eindigend in recentere tijden. (geen spoilers in deze review, of toch zo weinig mogelijk hoop ik!) De tijdsspanne voor de gebeurtenissen in de serie is interessant, al duurt het bijwijlen wel heel lang. Personages uit de reeks belanden veeltallig in dit dossier, wat aan de ene kant wel leuk is, maar bij bepaalde personages had je in de serie toch het gevoel dat ze niet belangrijk waren. In dit dossier krijgen die dan plots een heel belangrijke rol, iets wat moeilijk te rijmen valt met de serie.

Het dossier lijkt de nieuwe serie in een bepaalde richting te sturen die misschien niet helemaal interessant is. (opnieuw, ik wil spoilers vermijden, dus ga ik daar niet verder op in :) ) En nog erger is dan dat dit later dan toch weer bijgestuurd wordt. Het maakt het allemaal een beetje ambigue, wat zeker de bedoeling is van de schrijver. Dit boek moet je voorbereiden voor de nieuwe reeks, je nieuwsgierig maken. En dat lukt redelijk.

Het boek heeft helaas ook zijn storende elementen. Bepaalde stukken stroken totaal niet met de oorspronkelijke reeks. Personages die plots helemaal anders overkomen inzake karakter, gebeurtenissen die onmogelijk zijn, motivaties die in dit boek anders lijken te zijn dan in de serie. Achteraf gezien zijn het er best veel. Zo nu en dan moest ik ook de neiging onderdrukken om pagina's over te slaan. Bepaalde stukken slepen aan, lijken nooit te eindigen.

Dit boek lijkt me geschikt voor de fans van de serie. Het is qua opbouw en manier van 'vertellen' niet heel toegankelijk. Het sleept bijwijlen aan, spreekt zichzelf op bepaalde punten tegen (al dan niet met opzet), maar het geeft de fan van de serie wel meer informatie over de wereld van Twin Peaks. Dat wel. En het maakt me, alles in beschouwing genomen, zeker nieuwsgierig naar de nieuwe reeks. En dat was de bedoeling.

"Nothing is what it seems." Dat heeft Mark Frost over dit boek verteld, en het lijkt me heel toepasselijk. Helaas kan ik alleen maar hopen dat de nieuwe reeks meer uitleg over bepaalde gebeurtenissen en wijzigingen in dit boek zal verstrekken.