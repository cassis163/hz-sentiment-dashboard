Alice Hoffman heeft met haar nieuwste boek Het museum van zonderlinge zaken weer een goed boek afgeleverd. Haar boeken weven geschiedenis door het verhaal wat ze vertelt.

Dit verhaal speelt zich af in New York rond 1900. Coralie treedt op in haar vaders rariteitenshow. Als ze fotograaf Eddie ontmoet, die een onderzoek heeft gestart naar een verdwenen meisje tijdens een brand in een naaifabriek, begint voor hen beiden een zoektocht.
Eddie laat zijn verleden achter zich, terwijl Coralie zichzelf begint te ontdekken.
De auteur schrijft heel beeldend en de beschrijving van de brand in de fabriek, destijds echt gebeurd, is daar een heel goed voorbeeld van.
Tijdens het lezen wordt de geschiedenis van New York, met name Coney Island en de bouw van het pretpark Dreamland, weergegeven.
De manier waarop de verdwijning en het museum met elkaar te maken hebben is zeer goed bedacht.

De manier van het verhaal vertellen door verschillende personages en tijdsbeelden maken dat je geboeid blijft lezen. De schrijfstijl is fijn, beeldend met mooie citaten. De karakters worden goed weergegeven, vooral de professor/eigenaar van het museum.

Ik vond het een mooi boek, met een mysterieus apart tintje. Wat mij vooral bij zal blijven is dat het woord: Coney Island afstamt van een Nederlands woord: konijneneiland.
Het boek heeft mij verrast en ik ben blij dat ik het gelezen heb. Alice Hoffman was geen onbekende auteur voor mij, en ik zal zeker een volgend boek door haar geschreven ook gaan lezen.
Dit boek is een aanrader voor diegenen die houden van een mooi geschreven verhaal met mysterie, romantiek en beeldende woorden waardoor je het voor je ogen ziet gebeuren.