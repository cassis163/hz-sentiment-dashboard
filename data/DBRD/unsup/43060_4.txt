Annemieke Ruggenberg merkte in haar werk als redacteur bij Kidsweek (weekkrant voor kinderen tot 12 jaar) en 7Days (weekkrant voor jongeren) dat veel kinderen en jongeren er van dromen beroemd te worden. Zij ging op onderzoek uit en stelde er vragen over aan 630 lezers van de twee kranten. Bovendien sprak ze voor haar werk ook talloze keren met winnaars van talentenjachten en acteurs of actrices. Wat haar opviel was dat de kinderen en jongeren die droomden van beroemd worden eigenlijk geen idee hadden hoe ze hun droom waar konden maken. Dit alles koppelde de schrijfster aan elkaar en zo ontstond een realistisch boek waarin de volgende vraag centraal staat: Hoe word ik beroemd?  

Met als uitgangspunt haar onderzoeksuitslagen, wist zij een aantal beroemde jongeren en professioneel betrokkenen bij die beroemdheden te betrekken bij haar boek. Tips en informatie worden gegeven door: Aliyah Kolf, won op haar elfde de talentenjacht Hollands Got Talent en speelde de hoofdrol in de film Heksen bestaan niet. / Hanna Obbeek speelde de hoofdrol in Briefgeheim en Achtste groepers huilen niet. / Ian Thomas had trotse ouders die zijn versie van het nummer Baby van Justin Bieber op YouTube plaatsten en werd zo beroemd.. / B-Brave, een succesvolle boy band. / Bandiits ook een succesvolle band die zelfs een eigen realityserie had en fans in Thailand heeft. / Leslie de Koning won twee talentenjachten voor dans. / Nils Verkooijen speelt al vanaf zijn zevende in films. Schreef bovendien al mee aan een filmscenario. / Nicholas Shaker, danser en choreograaf en coach van Leslie de Koning./ Babette Labeij werkte als zangcoach met Aliyah en met een paar van de jongens van B-Brave. / Dave Schram, filmregisseur van o.a. de boeken van Carry Slee. Dave koos Nils Verkooijen  voor de film Spijt.    

Niet de eerste de besten dus die als ervaringsdeskundigen antwoorden geven op vragen als Wat doen castingsbureau's?, Hoe weet je of je talent hebt?, Hoe is het nou om met een talentenjacht mee te doen?, Wat is leuk aan het beroemd zijn?, En wat juist niet?, Wat is een manager of agent en heb je die echt nodig?. Informatie over de rol van sociale media, fans en het geven interviews vind je ook in het boek net als leuke weetjes over beroemd zijn en beroemdheden.  

Het resultaat mag er echt wezen. Een lezenswaardig boek. Goed van toon, realistisch maar niet demotiverend. Zonder gouden bergen te beloven worden jonge mensen aangemoedigd er voor te gaan. Aan het eind van het boek weet je als lezer dat beroemd zijn je niet aan komt waaien, maar dat het ook gewoon heel hard werken is. Het boek is toegankelijk vormgegeven. Kleurig, maar nergens op een zap-manier. Duidelijke kolommen met een logische volgorde. Kinderen die met een Readingpen lezen omdat dat ze steun geeft bij het zelfstandig lezen, zullen hier blij mee zijn. Daarom kan het boek, ook al staan er best veel woorden in, zeker ook geplaatst worden op de zogenaamde Makkelijk Lezen Pleinen of 4You's in Bibliotheken. Het zou uitgevers sieren informatieve boeken op deze wijze uit te geven.  

Bij het boek hoort een facebookpagina en een website. Naast informatie over het boek zelf en de schrijfster vind je op de site betrouwbare adressen van o.a. castingbureau’s en filmpjes met interviews. Op dit moment ziet ook de facebookpagina er informatief uit. Vragen van geïnteresseerden worden serieus beantwoord en er staan heuse oproepen voor casting of ontmoetingen met de BN’ers uit het boek. Kortom een dikke voldoende voor dit informatieve boek.