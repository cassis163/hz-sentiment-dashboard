Deze maand verscheen 'Ibn Batutta, the traveler of Islam', een fraai geïllustreerd boek met twee CD's waarop registraties van concerten door Jordi Savall, Hespérion XXI en een eindeloze trits musici die muziek uitvoeren uit de landen die Ibn Battuta (1304 - 1377) op zijn reizen bezocht. In 1325 vertrekt Ibn Battuta, telg uit een bevoorrechte Berberfamilie, als jongeman vanuit Tanger in Marokko voor de Haddj, de heilige pelgrimage, één van de pilaren van de Islam, naar Mekka. Reizen werd in de Islam sterk aangemoedigd en diende drie doelen: het verwerven van middelen voor levensonderhoud, de pelgrimage en het opdoen van kennis.

Die reis duurde veel langer dan oorspronkelijk bedoeld en voerde Ibn Battuta door de hele Islamitische wereld. Van Egypte naar Jordanië, Syrië en Israël, van Irak naar India, China en de Maldiven. Gedurende 28 jaar reisde de man meer dan 75.000 kilometer langs Medina, Mekka, Baalbek, Delhi, Samarkand, Granada, De Krim, Anatolië en daar voorbij. Vergaarde fortuinen die hij weer kwijtraakte aan piraten, trouwde minstens 12 keer en was acht jaar als raadgever en jurist in dienst van de sultan van Delhi. Als hij uiteindelijk terugkeert naar Marokko verwerft hij een aanstelling in Fès als bestuurder. Hij krijgt een assistent toegewezen, Ibn Djoezajj. Deze schrijft het verslag ar-Rihla (de reis) van de belevenissen van Ibn Battuta.

Dit persoonlijke en levendige verslag laat een Islamitische wereld zien in verval. Na een periode van 500 jaar (750 - 1250) waarin architectuur, literatuur en wetenschap bloeiden is die wereld verdeeld door religieuze en politieke richtingenstrijd en verzwakt door de aanvallen van kruisvaarders en Mongolen (die zich uiteindelijk zouden bekeren tot Islam). Ibn Battuta is een trotse, kleurrijke verteller die zich veelvuldig te buiten gaat aan 'namedroping': machtige bestuurders, beroemde soefimeesters en mystici, hij kent ze allemaal. Zijn dagelijkse werkelijkheid is afwisselend, bedreigend, vaak wreed en onrechtvaardig en vol van wonderen en mystiek. Ondanks lokale en regionale verschillen is er ook politieke en religieuze eenheid en relatieve stabiliteit in een zeer uitgestrekt, centraal bestuurd gebied. Extreem fascinerend.