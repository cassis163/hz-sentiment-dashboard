Een boek over moord en porno, gewaagd voor een debuutroman of een logische keuze? Peter Buwalda deed het en werd gelijk genomineerd voor de Libris Literatuurprijs en de AKO-prijs.

Wat maak je van je leven als je zoon vastzit voor moord en je dochter porno maakt met haar vriend? Siem Sigerius heeft zich volledig op zijn carrière gestort en is dankzij zijn harde werken rector magnificus van de Twentse Universiteit geworden. Maar daarmee zijn de problemen in zijn gezin nog niet verholpen. Het verhaal speelt zich af tegen de achtergrond van de vuurwerkramp in Enschede. En een jaar na deze gebeurtenis explodeert ook het gezin van Siem.

Je kan aan Bonita Avenue wel zien dat Peter Buwalda niet meer een echte debutant is met zijn boek. Voor hij zijn eerste roman schreef, was hij al redacteur. Misschien valt op die manier zijn 543 pagina’s tellende roman te verklaren. Daarnaast zijn de verhaallijnen in het boek zeer ingenieus in elkaar gepast; heden en verleden lopen door elkaar heen. En of je als lezer nu in het heden of het verleden van de familie Sigerius zit, er worden bovenop deze verhaallijnen nog tal van flashbacks gegooid. Als debutant neem je dan behoorlijk wat hooi op je vork. Toch zijn alle dik vijfhonderd bladzijdes niet noodzakelijk voor het verhaal. Sommige scenes zijn overbodig of introduceren personages die later toch geen belangrijke functie in het verhaal blijken te spelen.

Desalniettemin verveelt de roman geen seconde. Het verhaal bevat al genoeg spanningselementen, maar zodra Siems zoon Wilbert uit de gevangenis komt, weet de schrijver deze spanning tot een nog hoger level te brengen en kan je als lezer het boek maar moeilijk wegleggen. Lukt het je dan toch dit dikke boek dicht te klappen, dan kan je je eigen “saaie” gezin ook wel weer heel erg waarderen.