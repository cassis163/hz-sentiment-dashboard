‘Vunzige spelletjes’ is de derde thriller in de Frits Halen reeks van Rob van Doorn. Na een dramatische periode in hun leven wonen Frits en Saskia Halen met hun kinderen op Kreta. Ze hebben een bescheiden woning aan de kust en proberen het verleden achter zich te laten. Wanneer in het Nederlandse politieke landschap een aardverschuiving plaatsvindt wordt Frits gevraagd minister te worden.

Na lang wikken en wegen stemt hij in en het gezin verhuist terug naar Nederland. Zijn rol als bewindspersoon ontwikkelt zich met vallen en opstaan. Frits ageert tegen de macht van multinationals. Hij weet politieke successen te boeken, maar er wordt ook een aanslag op zijn leven gepleegd en een complot probeert hem monddood te maken. Is Frits in staat een bijdrage te leveren aan een nieuwe toekomst voor Nederland?

Met “Haarlem Centraal” en “Onmenselijke mensen” heeft Rob van Doorn bewezen als geen ander in staat te zijn spannende en wervelende verhalen te schrijven waarin bijna terloops internationale maatschappelijke vraagstukken aan de orde komen. Altijd weer raken op verschillende niveaus werkelijkheid, actualiteit en fictie elkaar en spelen bestaande personen en verzonnen karakters hun rol. Gebeurt dit nou echt of niet?

Visie van de recensent
Op het moment dat ik ‘Vunzige spelletjes’ ontvang zijn mijn verwachtingen hoog gespannen. Ik heb de eerste twee thrillers van Rob van Doorn, ‘Haarlem Centraal’ en ‘Onmenselijke mensen’ met enorm veel genoegen gelezen en gerecenseerd. ‘Vunzige spelletjes’ is de derde en helaas laatste thriller in de ‘Frits Halen reeks’ en –jawel hoor- Van Doorn maakt mijn verwachtingen ruimschoots waar!

De ruime kennis van en ervaring binnen de politieke arena van de auteur manifesteert zich, ook in ‘Vunzige spelletjes’, weer overduidelijk. Actuele thema’s als de veelbesproken handelsovereenkomst TTIP (Transatlantic Trade & Investment Partnership), aanslagen, complotten, bedreigingen, achterkamertjespolitiek en nog veel meer. Al deze thema’s weet Van Doorn zo werkelijk te beschrijven dat je het idee hebt de krant te lezen (maar dan beter!). Het is weliswaar fictie, maar het zou zo maar werkelijk kunnen gebeuren.

“In steeds meer lidstaten ontstaat het besef dat de schaduwkant van de TTIP-medaille ingrijpende gevolgen kan en zal hebben voor het democratisch functioneren van de rechtstaat, zoals die in de afgelopen decennia is opgebouwd.”

Uiterst kundig en gedetailleerd zet Van Doorn een ingewikkeld web van intriges uiteen waarbij hij kans ziet zijn lezers de draad niet te laten kwijtraken en de spanning steeds verder op te laten lopen. Je leeft, met groeiende bewondering voor zijn doorzettingsvermogen en vasthoudendheid, mee met minister Frits Halen. Door de wijze waarop de auteur zijn hoofdpersoon karakteriseert, verliest deze echter nergens zijn geloofwaardigheid.

“Dat is voor Frits het sein om in te grijpen. Hij pakt het wapen met beide handen, drukt de arm omhoog en doet tegelijk een stap naar achteren. De vrouw raakt uit balans en zoek naar evenwicht. Op dat moment trapt Frits de vrouw hard met zijn rechtervoet in haar buik. Ze slaat dubbel en een zucht verlaat haar opengesperde mond.”

De schrijfstijl van de auteur is onveranderd wervelend en meeslepend. Misschien nog wel beter dan in zijn eerste twee thrillers. Kortom, opnieuw een bijzonder spannende politieke thriller van Rob van Doorn die je echt niet kunt wegleggen!

Mijn enige kritische opmerking betreft de titel. ‘Vunzige spelletjes’ doet, naar mijn mening, dit boek geen eer aan.

Over de auteur
Rob van Doorn (1954) woont tot zijn 35e in Haarlem en is daar in de jaren tachtig geruime tijd raadslid, daarna vakbondsbestuurder en in van 2010 tot 2013 is Van Doorn wethouder in Haarlem.
Tussendoor richt hij verschillende bedrijven op. Als consultant adviseert hij over fusies en reorganisaties. Rob woont vanaf 1996 in Amersfoort. Hij heeft twee eerdere thrillers geschreven.

Uitvoering
Uitgeverij Ellessy
Paperback
ISBN10 :9086603106
ISBN13 :9789086603107

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti.nl/