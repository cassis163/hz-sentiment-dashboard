Ik mocht dit boek lezen voor een artikel op de Hebban Young adult pagina. De link naar dit artikel staat hieronder:
https://www.hebban.nl/spot/youngadultclub/nieuws/lets-talk-de-bijzondere-woorden-van-gioia

Toen Laurie mij vroeg om samen met haar dit boek te lezen werd ik als eerste aangetrokken door de prachtige cover. Het meisje op de voorkant is zo mooi en haar ogen kijken je erg indringend aan. Ik vroeg me direct af wat voor persoonlijkheid er achter deze foto schuilgaat. Ook de aardekleuren vind ik erg bijzonder. Verder werd mijn aandacht getrokken door het feit dat het boek geschreven is door een leraar die in Italie zeer populair is. Als leerkracht ben ik erg benieuwd naar het geschreven werk van een collega.

Het verhaal gaat over de 17-jarige Gioia, die zich op school en thuis niet echt op haar plek voelt. Op school is ze 'het vreemde meisje' dat door iedereen genegeerd of geplaagd wordt en thuis moet ze omgaan met een drinkende moeder en een agressieve vader. Gioia vlucht daarom in haar binnenwereld. Ze houdt van fotograferen, maar alleen maar de ruggen van mensen, ze verzamelt onvertaalbare woorden en ze praat met haar imaginaire vriendin. Als het op een dag thuis weer helemaal mis is vlucht ze zonder jas het huis uit en komt een mysterieuze jongen (Lo) tegen waar ze al gauw een bijzondere vriendschap mee opbouwt. Maar met Lo is ook van alles aan de hand. Langzamerhand komen we via de ogen van Gioia achter de geheimen van Lo, maar of we haar ogen wel kunnen geloven?

Dit boek laat heel mooi zien hoe tieners in de verdrukking kunnen zitten. Hoe ze zowel thuis als op school problemen kunnen ondervinden waar ze mee om moeten gaan en wat voor impact dit op hun leven en hun ontwikkeling kan hebben. Doordat je de wereld ziet door de ogen van Gioia blijft het boek spannend en leef je echt met haar mee. Is de wereld zo als Gioia hem ziet, klopt het wat andere mensen haar vertellen? Zou jij dezelfde keuzes maken als Gioia?
Een zeer krachtig karakter in dit boek is de leraar filosofie. Hij is echt een vertrouwenspersoon en een zeer wijze leraar. Zo'n leraar gun je iedere tiener.

'Het is niet dat je ziek wordt als je van iemand houdt. Je geneest juist als je van iemand houdt. Het zijn de anderen, al die mensen die niet van iemand houden, dát zijn de gekken, dát zijn degenen die niet goed bij hun hoofd zijn. De mensen die liefhebben, die oprecht liefhebben, die zijn gezond, de enige gezonden in een wereld vol gekken.'

Een heel mooi, rustig boek met prachtige filosofische overdenkingen. Ik geef het vier sterren, maar het kunnen er zomaar vijf worden.