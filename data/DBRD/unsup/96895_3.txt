Pamela Callow is in Ontario, Canada, geboren. Toen zij twee jaar oud was, verhuisde de familie naar Halifax, Nova Scotia. Zij studeerde o.a. Engelse Literatuur en Rechten. Haar grote passie is eigenlijk altijd schrijven geweest, en na de geboorte van haar eerste kind is zij zich hier dan ook aan gaan wijden. Haar eerste boek, Damaged, verscheen in juni 2010 en werd in Nederland in juli 2011 uitgegeven onder de titel Dood op bestelling. Het is het eerste in een serie van vier geplande boeken met Kate Lange in de hoofdrol. Indefensible, het tweede boek in de serie, werd in januari 2011 gepubliceerd, maar moet in Nederlandse vertaling nog verschijnen. Het derde boek, Tattooed, staat ook al op stapel en zal in januari 2012 verschijnen. Het vierde en laatste deel zou ook nog in 2012 op de markt moeten komen.
Pamela woont nog steeds in Halifax met haar man en haar (inmiddels) twee kinderen.
Kate Lang (31) is advocate bij Lyons, McGrath, Barrett, een van de voornaamste advocatenkantoren in Halifax. Terwijl zij nog in haar proefperiode zit, krijgt zij een zaak onder handen betreffende een voogdijkwestie. De kleindochter van Marian MacAdam, de 15-jarige Lisa, woont bij haar moeder na de scheiding van haar ouders. Omdat haar oma vindt dat Lisa te veel aan haar lot wordt overgelaten, wil zij de voogdij opeisen. Tegelijkertijd krijgt Kate een andere zaak in handen: een vordering tot schadevergoeding van ene Brad Gallivant, die na een knieoperatie hepatitis C heeft opgelopen. De producten die bij de operatie zijn gebruikt zijn van de firma TransTissue. Uit informatie blijkt dat de weefselvullers die tijdens een dergelijke operatie gebruikt worden, gemaakt worden van lijken. Kate krijgt de opdracht deze schadeclaim te bekijken.
Dan komt er opeens een melding binnen van een moord op een jong meisje; zij is verminkt achtergelaten. Het blijkt om Lisa te gaan, de kleindochter van Marian MacAdam. Helaas blijft het niet bij deze ene moord en voordat Kate het goed en wel beseft is zij ook tot over haar oren bij deze hele zaak betrokken.
Kate heeft in haar leventje al veel meegemaakt: haar zusje Imogen is omgekomen in een auto-ongeluk waarbij Kate achter het stuur zat; haar vader is veroordeeld voor oplichting; haar moeder had twee banen om het hoofd boven water te houden en toen zij ziek werd moest Kate haar verzorgen... En dit alles naast haar talloze baantjes om haar studie te kunnen bekostigen. Haar verloving met Ethan Drake, rechercheur, is verbroken nadat iemand hem attent maakte op Kates achtergrond en familie. Dit alles heeft van haar een persoon gemaakt die gewend is om te vechten, zowel in haar persoonlijke leven alsook voor haar baan. Haar bijna dagelijkse strijd wordt mooi uitgediept en neergezet. Gaat zij in eerste instantie voor een vaste aanstelling, later denkt zij alleen nog maar aan het boven tafel krijgen van de waarheid en wordt het behoud van haar baan van ondergeschikt belang.
Ook Ethan komt goed uit de verf, hoewel hij niet altijd even tactisch is, zeker niet ten opzichte van Kate. Een rechercheur in hart en nieren: ruwe bolster, blanke pit met een klein hartje als het gaat om zijn slachtoffers. Zeker als zij gaandeweg de zaak meer met elkaar te maken krijgen, wordt het duidelijk dat hun gezamenlijke verleden hen nog steeds parten speelt. Een indringend verhaal, dat goed in elkaar steekt, met veel emotie en vanuit een menselijk oogpunt geschreven. Het verhaal heeft alles: liefde, verdriet, strijd, haat, achterdocht, (onderhuidse) spanning, wellust, corruptie, een strijd om macht en aanzien en een strijd om machtsverlies tegen te gaan.
Eigenlijk zijn het de twee zaken die elkaar raken, in elkaar overvloeien en uiteindelijk met elkaar in verband blijken te staan. Knap hoe er naar de uiteindelijke ontknoping toe is geschreven en hoe alles uiteindelijk samenvalt. Enig minpunt is dat je als lezer op een bepaald moment eigenlijk al grotendeels weet hoe het verhaal in elkaar steekt en dat beide zaken, de moorden en de aanklacht tegen TransTissue, met elkaar in verband staan. Dat neemt uiteraard een deel van de spanning al weg. Daarbij komt nog dat werkelijk niemand - ook Kate niet - de link ziet, wat op zich nogal opmerkelijk is.
Door Dood op bestelling ben ik zeker nieuwsgierig geworden naar de volgende boeken in deze reeks. Pamela Callow heeft nogal wat ijzers in het vuur om van de boeken een succes te kunnen maken. Zeker de personages lenen zich uitstekend voor een vervolg.