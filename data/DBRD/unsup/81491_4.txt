Ik werd bij dit boek verliefd op de prachtige duistere, maar sprookjesachtige cover Ã©n korte inhoud. Dit moest wel een bijzonder verhaal zijn.

Al vanaf het begin had ik een bloedhekel aan het manipulatieve kreng Poppy en hoe ze iedereen, inclusief de lieve en zachtaardige Midnight, gebruikt. Wat was ik blij dat Midnight ging verhuizen en een leuk, lief en apart buurmeisje kreeg: Wink. Helaas bleek hij niet verlost van Poppy, die nu ook Wink als doelwit had. Poppy wil Midnight in haar macht houden, maar is hij niet al in de ban van Wink en haar verhalen geraakt? Als er dan een plannetje gesmeed wordt voor een wraakactie in het spookhuis in het bos, rijst de vraag: wie manipuleert nou wie?

Dit verhaal leest heerlijk weg, de perspectieven van de drie hoofdpersonen wisselen elkaar af zodat je van alle kanten een deel van het verhaal meekrijgt. De Held: Midnight, De Schurk: Poppy en Wink: maar wie of wat is zij dan in dit verhaal?

Het verhaal heeft iets magisch en sprookjesachtigs met die helden en schurken en het meisje wat in een verhalenwereld leeft. Net als bij sprookjes draait het hier om Liefde, Haat, Wraak en het Goede en Slechte en de dunne grens daartussen.

Ik vind Wink, Poppy en Midnight een heel erg bijzonder en mooi verhaal, wat ik na afloop even moest laten bezinken. Mij heeft dit mysterieuze verhaal met een duister randje enorm gepakt!