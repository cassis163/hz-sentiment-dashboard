Na het lezen van de lovende recensie van collega Sander over het debuut van Ted Dekker met de titel Dri3, wilde ik per se kennis maken met deze auteur. Daar de bibliotheek Ted Dekker nog steeds niet in haar assortiment heeft opgenomen was dat tot op heden nog steeds niet gelukt. Blij was ik dan ook toen ik Dekkers tweede boek Oogwenk kreeg aangeboden om te recenseren. Wat een heerlijk vak heb ik toch! En dan nu de hamvraag, voldeed oogwenk aan mijn hooggespannen verwachtingen? Het antwoord ligt omsloten in onderstaande recensie.

Zou het niet prettig zijn om af en toe een kijkje te kunnen nemen in de toekomst? Iedereen heeft dat wel eens gewenst, om welke reden dan ook. Maar hoe graag we dat ook willen, de toekomst blijft een groot vat vol met geheimen die zich pas opbaren als het moment daar is. Of niet? De briljante student Seth Border kan van het ene op het andere moment wél in de toekomst kijken. Deze plotselinge gave lijkt samen te vallen met zijn ontmoeting met de Saoedische prinses Miriam. Zij is gevlucht uit Saoedi-Arabië nadat haar vader haar aan een brute man heeft uitgehuwelijkt. Vlak na hun eerste vluchtige kennismaking ziet Seth in een voorspellende flits dat een Arabische man Miriam probeert te vermoorden. Seth aarzelt geen moment en weet Miriam net op tijd te redden. Vanaf dat moment zijn de twee hun leven niet meer zeker. Achterna gezeten door de Arabische wereld en de geheime dienst heeft Seth zijn bijzondere gave heel hard nodig om te zorgen dat hij en Miriam in leven blijven. Dat wordt steeds moeilijker als zijn voorspellende blik hem in de steek begint te laten

Oogwenk houdt het midden tussen een sprookje en een avonturenverhaal vol passie, geweld, politiek en realistische fragmenten. Het verhaal is uitermate origineel en bij vlagen spannend. In het begin lopen twee verhaallijnen naast elkaar. Het ene speelt zich af in Saoedi-Arabië, het andere in Amerika. Als beide hoofdpersonen Miriam (Saoedi-Arabië)en Seth (Amerika) elkaar ontmoeten smelten beide verhalen samen tot één groot avontuur. Samen proberen zij de grote boze buitenwereld te ontlopen en ontdekken zij het ware geloof en de zuivere liefde.

Hoewel hun beide godsdiensten en culturen mijlenver uit elkaar liggen, blijkt het toch niet onmogelijk om de gulden middenweg te vinden. Hiermee doet Dekker een vingerwijzing naar de realiteit. In Oogwenk neemt Jezus het op tegen Mohammed zonder dat er doden vallen. Door het voeren van goede gesprekken krijgen Miriam en Seth steeds meer begrip voor elkaars denkbeelden en geloof. Met inachtneming van de dagelijkse realiteit omtrent geloofskwesties is dat een utopie, maar prettig en verfrissend om te lezen in een sprookjesachtige setting.

Fundamentalistische moslims in Saoedi-Arabie staan in het boek symbool voor het kwaad dat de wereld bedreigt. De mensonterende positie van de vrouw aldaar komt ruimschoots en zeer schrijnend aan bod. Het gedachtegoed van godsdienstwaanzinnigen weet Dekker treffend en realistisch weer te geven. Dit komt tot uiting in de voldoende uitgediepte karakters. Hun beweegredenen zijn te volgen, maar ze ook daadwerkelijk snappen is weer een ander verhaal. Ik ga me daar in deze recensie niet aan wagen.

Het filosofische gehalte in Oogwenk is groot. Student Seth (IQ van 193!) filosofeert wat af over het bestaan van God en zijn invloed op de toekomst. Hoewel zijn hersenspinsels in het begin zeer interessant zijn, halen ze op een geven moment duidelijk de vaart uit het verhaal. Seths overpeinzingen worden langdradig en gaan zelfs irriteren. Dat is erg jammer, want met het concept van Oogwenk zet Dekker zich in creatieve zin duidelijk op de kaart. Tel bij de langdradigheid een paar ongeloofwaardige elementen op (Miriam kan van het ene op het andere moment ineens auto rijden als een beest), combineer dat met een paar open deuren (Seth en Miriam worden smoorverliefd, Miriam is uiteraard wonderschoon) en dan is de eindscore toch niet meer dan drie sterren. Jammer, want met een paar kleine aanpassingen zou Dekker er in een oogwenk vier kunnen scoren

Hoe dan ook, Oogwenk is een aanrader voor mensen die eens iets heel anders willen en de kleurige cover misstaat zeker niet in de boekenkast.