Geestesoog (oorspronkelijke titel: Eye of Minds) is het nieuwe boek van schrijver James Dashner (1972) en is het eerste deel van de 'The Mortality Doctrine'-serie. Inmiddels komt het derde deel van de reeks bijna uit in Amerika en verschijnt het tweede deel binnenkort in Nederlandse vertaling. Dashner is bekend van 'De Labyrintrenner', een trilogie waarvan het eerste en tweede deel verfilmd zijn. Van deze trilogie zijn wereldwijd meer dan zeven miljoen exemplaren verkocht. De verwachtingen voor Dashners nieuwe serie zijn dan ook hoog: zal het net zo’n succes worden als zijn voorganger?  

Het verhaal begint met Michael, die een meisje probeert te redden in ruil voor punten in een game. Hij is in Virtnet. Virtnet is een virtuele wereld die is ontstaan door de enorme technische vooruitgang. Het is een plek waar mensen extreme dingen kunnen doen zonder angst voor de dood. Alles vóélt levensecht, maar is het niet. Als je doodgaat, word je simpelweg wakker in je ‘grafkist’.   

Michael is een hacker: hij is een van de beste en zijn vaardigheden zijn erg waardevol. Samen met zijn vrienden Bryson en Sarah wordt hij gerekruteerd door VNS (Virtnet Security). Een speler, genaamd Kaine, is namelijk bezig om de hele game op zijn kop te zetten. Hierdoor is het mogelijk dat spelers ook echt sterven in de game en in de echte wereld niet meer wakker worden. De missie van Michael en zijn vrienden is dan ook om hem te vinden en uit te schakelen. Dit brengt hun naar de uithoeken van Virtnet, waar ze niet alleen in levensgevaarlijke situaties terecht komen, maar ze ook dingen over zichzelf te weten komen die hun levens op zijn kop zetten.  

Geestesoog is een boek dat je in één keer uitleest. Het boek opent met een spannende scène en de plot staat nergens stil. De lezer zal ervan versteld staan hoeveel actie Dashner in 300 pagina’s heeft gestopt. De actie kan wel chaotisch voelen, maar doordat de hoofdpersonages Michael, Bryson en Sarah een goed team vormen, blijft het interessant om over te lezen. Er zijn niet veel vergelijkbare vriendschappen in Young Adult-literatuur waarbij de vrienden zo eerlijk en respectvol met elkaar om gaan.  

De wereld binnen Virtnet wordt gedetailleerd beschreven en Dashner zet die erg realistisch neer. Het is echter jammer dat hij niet hetzelfde heeft gedaan voor de wereld buiten Virtnet. Alles wat de lezer weet over deze wereld, is door het perspectief van Michael. Doordat hij het grootste deel van het boek in Virtnet verblijft, krijgt de lezer maar weinig informatie over de (nauwelijks) beschreven wereld buiten Virtnet. Juist omdat het concept van Virtnet zo interessant is, is het erg jammer dat we niets over de echte wereld weten. Dit biedt mooie kansen voor de volgende delen in de serie.  

Er is zeker geen tekort aan actie, onzekerheden en verrassingen in Geestesoog. Het concept van Virtnet is erg interessant, vooral als je het betrekt op onze wereld, waarin we ook alles willen digitaliseren. Geestesoog laat zien dat iets als Virtnet, waarin er geen grenzen meer zijn voor de mens, verschrikkelijk mis kan gaan. Ondanks de gaten in de opbouw van de wereld is Geestesoog een leuk boek met een sterke plot en onverwachte wendingen. Het tweede deel komt bijna uit in het Nederlands en dat is dus reden genoeg om deze serie snel op te pakken.