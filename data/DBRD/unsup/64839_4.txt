Een stukje geschiedenis van een familiedrama in de 18e eeuw, een handelsfamilie. Hoewel geschreven als een documentaire boeit het toch. Op de één of andere manier gaan de personen in het boek voor je leven. Blijkbaar heeft Machiel Bosman geen roman willen schrijven, maar de historische kant willen laten prevaleren. Daarbij heeft hij wel het één en ander vanuit gevonden documentatie geïnterpreteerd, waardoor het tot een verhaal wordt voor de lezer. Maar de bronnen en documentatie zijn vele. Aan het eind van het boek worden dan ook nog veel pagina's gewijd aan een verantwoording daarvan. Gaandeweg schrijft Bosman in het verhaal ook het één en ander over gebruiken en over de rechtsgang en het bestuur van die tijd. En voor mij maakt dat alles het boek interessant. De geschiedenis van deze familie op zich lijkt zich afgespeeld te hebben als een trieste, maar tot het eind volgehouden soap.