"Vandaag is de dag waarop ik afreken met het verleden. Als een rups die zich ontpopt, zal ik uit mijn oude huid stappen. Mijn offer staat daar. Nog even en ik ben geen slachtoffer meer… Voordat ik verderga, kijk ik over mijn schouder. Niemand te zien. Als ik heel snel ben… Vliegensvlug verberg ik het mes achter mijn rug en draai me terug naar hem. Ik tover een onschuldige lach tevoorschijn en zeg ‘Hoi.’"

Robin en Kai zouden samen met hun klas naar de Ardennen gaan voor een moordspel, maar wegens agressief gedrag wordt Kai vlak voor vertrek van school gestuurd. Robin is razend en wil kost wat kost wraak nemen op de leerkracht die Kai wegstuurde. Ze haalt haar drie vrienden over om tijdens het moordspel de leerkracht een koekje van eigen deeg te geven. Maar plots blijkt hij spoorloos. Neemt hij Robin en haar vrienden in de maling en speelt hij een spel met hen? Of is er meer aan de hand?

Na 'Verdoofd' en 'Val' is dit de derde jeugdthriller van de hand van de Nederlandse Cis Meijer. Naast het schrijven werkt ze ook als video-editor. Haar boeken zijn heel populair en krijgen veel lovende reacties.

Als je het boek ziet liggen en je kijkt naar de cover, dan wekt deze spontaan spanning op zonder een letter in het boek gelezen te hebben. De donkere en mysterieuze afbeelding, die een passage uit het boek toont, en de vuurrode letters zorgen voor een top-kaft. En de quote ‘Letterlijk gruwelijk spannend’ is niets overdreven.

Het verhaal wordt verteld vanuit de ogen van Robin. Als hoofdpersonage maakt zij dan ook de meeste ontwikkeling door in het boek. Er komen ook heel wat andere personages aan bod en elk hebben ze hun gepaste plaatsje in het verhaal en worden ze mooi uitgewerkt. Maar de manier waarop Cis Meijer met haar personages omgaat geeft ze stuk voor stuk iets verdacht en zou je iedereen ervan verdenken iets meer te weten van de nachtmerrie die Robin doormaakt.

Cis Meijer heeft een heel vlotte schrijfstijl waar je niet genoeg van kan krijgen. Van begin tot einde is het verhaal aan één stuk door razend spannend en er treedt een ik-lees-nog-één-hoofdstuk-meer-effect op. Die constante spanning heeft natuurlijk ook alles te maken met de setting waar dit verhaal plaatsvindt.

De grote thema’s in het verhaal zijn uiteraard wraak en vriendschap. Maar ook twijfel en schuldgevoel spelen een rol bij Robin. Aan het begin van het verhaal wil ze kost wat kost wraak nemen op haar leerkracht, maar verder in het verhaal komt er twijfel de kop op steken en zit ze met een soort schuldgevoel als de leerkracht niet meer komt opdagen. Speelt hij een spel met hun of is er meer aan de hand.

Een leuk extraatje bij het boek is dat bepaalde hoofdstukken omgekeerd gedrukt zijn. Dit zijn dan ook de hoofdstukken die vanuit een ander standpunt worden verteld en het verhaal tegelijk mysterieuzer maakt en zoveel spannender.

'Moordspel' is een jeugdthriller die je in één ruk uitleest en zo spannend is dat je er maar niet genoeg van kan krijgen. Laat dat volgende boek van haar hand maar snel komen!