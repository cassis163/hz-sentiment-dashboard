Fulia leeft samen met haar moeder Annys, de gravin van Gander, in het dorp Sayleche. Jaren geleden is het Verbond, dat alle Landen samenbond, uiteengevallen. Hordes mirrax hebben nederzettingen en burchten vernietigd en talloze mensen gedood. De overlevenden proberen zo onopvallend mogelijk te leven om zo uit handen van de mirrax te blijven. Als Fulia een Verbondsridder ontmoet hoort ze over een legende. De legende van een vergeten lid van het Verbond, het verborgen Fort Agiana.
Fulia moet gedwongen het dorp Sayleche verlaten en vertrekt samen met haar moeder naar het klooster Nivantes. Daar wordt haar duidelijk wat er vooraf is gegaan aan het instorten aan het Verbond en dat haar moeder daar een rol in heeft gespeeld. Fulia voelt zich geroepen het Verbond te herstellen en gaat op weg om het verborgen Fort Agiana te vinden. Een tocht met veel gevaar en waarbij ze alle hulp die ze kan krijgen nodig heeft.

‘Ik wens je wijsheid, Fulia. Ik hoop dat je de mensen rond je weet te verzamelen en dat je het Verbond weer nieuwe kracht kunt geven. Want het zuivere Verbond is sterker dan alle mirrax.’

Het boek Fulia – Scherven van het verbond bestaat uit drie delen. Het verhaal begint kabbelend en vertelt waarom Fulia gedwongen wordt het dorp Sayleche te verlaten. Dan maken we een sprongetje in de tijd en zijn we in het klooster in Nivantes waar Fulia wordt opgeleid en zal worden ingewijd. In dit gedeelte komen we meer te weten over het Verbond en waarom het zo belangrijk is dat het Verbond weer hersteld moet worden. Fulia begint met haar gevaarlijke tocht en langzaam wordt de spanning opgevoerd. Het geheel is helder en beeldend beschreven waardoor een ieder zijn eigen voorstelling hier van zal kunnen maken. Het mysterieuze maakt nieuwsgierig en vraagt om volledige aandacht van de lezer.

‘… Verdrijf onze verwarring. Laat ons weten wat goed is. Zie toch dat we proberen samen te strijden, zie toch dat we alleen maar onhandig zijn, dat we écht verbonden willen zijn. Laat ons het opnieuw proberen. Morgen.’

Fulia, de hoofdpersoon in dit verhaal, is een vastberaden, moedige jonge vrouw. Een vrouw om bewondering voor te hebben. Maar ondanks haar eigen moed kan ze deze tocht nooit alleen volbrengen. Ze weet veel mensen ervan te overtuigen om met haar mee te gaan en haar te steunen in de strijd tegen de mirrax. Het is een zware strijd en er is steeds meer overredingskracht voor nodig om ervoor te zorgen dat de mensen achter haar blijven staan.
Het genre Fantasy kenmerkt zich door gebruik van fictieve verhalen, verzonnen wezens en imaginaire werelden. Dit heb ik allemaal terug kunnen vinden in het boek Fulia, maar dat niet alleen. Het verhaal vertelt ook hoe belangrijk het is dat er mensen om je heen zijn die je steunen, die achter je staan ongeacht de gevolgen die dat kan hebben. En dat dit niet vanzelf gaat, je moet er zelf wel wat voor doen.
Fulia is spannend, vlot geschreven en onderhoudend, een boek dat ik met veel plezier heb gelezen. Een boek met een open einde en ik ben nieuwsgierig naar het vervolg.