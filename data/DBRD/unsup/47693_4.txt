Tussen twee vuren is het tweede deel in de serie De Grens van het Amerikaanse echtpaar Ilona Andrews. Daarmee zou het een slap aftreksel van deel één kunnen zijn, maar dat is het bepaald niet. De auteurs zijn juist in de serie gegroeid en hebben bovendien een wat andere afslag genomen. Het eindresultaat zal een breder leespubliek aanspreken dan zijn voorganger, al is het vinden van een nieuwe weg niet vlekkeloos verlopen.

Hoe zit dat precies? Ilona en Andrew Gordon, die samen Ilona Andrews vormen, zijn gewend om urban fantasy te schrijven. Bij dat genre krijgen hedendaagse personages in onze wereld (of eentje die daar erg op lijkt) te maken met magie of andere bovennatuurlijke verschijnselen. Daarnaast speelt romantiek een belangrijke rol. Het eerste deel van De Grens, Op de grens geheten, voldoet aan dat idee en is een goed boek in zijn soort. In Tussen twee vuren zetten de auteurs niettemin stappen in de richting van meer algemene fantasy. Magie en andere fantastische elementen overheersen het verhaal en er is een, weinig stadse, setting in een afgezonderd moerasgebied. De sfeer is broeierig en er zijn veel rauwe zwaardgevechten. De romantische verwikkelingen zijn beslist niet verdwenen, maar treden minder vaak op de voorgrond.

Het verhaal speelt zich af in een ander gedeelte van de bufferwereld die De Grens heet dan het eerste deel. Ditmaal betreden we Het Zomp, een ontoegankelijk moerasgebied dat tussen de ons bekende staat Louisiana en het gelijknamige graafschap in de wereld van Het Zonderling in ligt. Als held treffen we een oude bekende, namelijk William de gedaantewisselaar. Hij wordt door de geheime dienst van het graafschap Adrianglia ingehuurd om zijn aartsvijand Spin in De Grens op te sporen en te doden. Spin is leider van De Hand, de geheime dienst van het vermaledijde graafschap Louisiana, en richt als zodanig veel onheil aan. Als William op pad gaat stuit hij al snel op de stoutmoedige Cerise Mar, 24 jaar en geboren en getogen in Het Zomp. Zij heeft het ook met Spin aan de stok omdat hij haar ouders heeft ontvoerd. Als William en Cerise vervolgens worden aangevallen door magisch gemodificeerde agenten van Spin, moeten ze haast wel samenwerken. Uiteindelijk moet echter ook Cerises grote familie overtuigd worden van Williams goede bedoelingen, wat niet mee zal vallen: gedaantewisselaars hebben, niet geheel ten onrechte, een bijzonder slechte naam.

De magie in dit verhaal is adembenemend origineel en gevarieerd. Het idee van de ‘gemodificeerde’ agenten is modern en zorgt ervoor dat geen enkele tegenstander hetzelfde is. William krijgt als spion leuke magische gadgets mee. Hier tegenover staat een veel primitiever, voodooachtige vorm van oude moerasmagie. Maar uiteraard is ook het ‘flitsen’ weer van de partij, zijn er meerdere gedaantewisselaars en ontmoeten we een necromantiër die nogal verrassend uit de hoek komt. Niets echter kan tippen aan de ontknoping, waarin twee vormen van magie worden onthuld die pas echt uniek genoemd mogen worden. Jammer is wel dat dit alles niet zo mooi wordt uitgewerkt als mogelijk was geweest en de lezer het hoofd er soms goed bij moet houden om het nog te volgen.
Dat komt omdat de auteurs te veel ruimte over hebben voor andere zaken. Zo is er lange tijd het nodige gedoe rondom een traditionele vete tussen de familie Mar en hun buren de familie Sheerile. Waarom er zoveel aandacht naar deze vete uitgaat is niet duidelijk, want voor het verhaal doet hij er eigenlijk maar matig toe. Verder komt er na de climax een afwikkeling die enerzijds te lang is, maar anderzijds toch afgeraffeld overkomt. Een onhandig voorproefje van het derde deel waarschijnlijk.
Desondanks vinden de auteurs met Tussen twee vuren aansluiting bij de grote namen binnen het fantasygenre en verdienen ze meer bekendheid in de Lage Landen. Even leek dat moeilijk te worden met alleen een e-book op de markt. Maar gelukkig, inmiddels is er alsnog een papieren versie beschikbaar en kan deze serie een volwaardige kans krijgen.