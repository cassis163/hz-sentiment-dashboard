In ‘Winter in New York’ heeft Chantal van Gastel een aantal verhalen gebundeld. Verhalen die ze al eerder schreef voor bijvoorbeeld tijdschriften, maar ook verhalen die ze speciaal voor deze bundel schreef.

Het begint met een vrij lang verhaal, dat gaat over de beste vriendin van Lucy, Lois. Lucy speelde de hoofdrol in ‘Zomer in New York’, de verhalenbundel die Chantal van Gastel al eerder schreef. Ik vond dit verhaal eigenlijk in het begin best een stom verhaal. Ik ergerde me aan Lois, maar naarmate het verhaal vorderde, werd ik net als Lois verliefd op New York (alsof ik dat nog niet ben, terwijl ik er nog nooit ben geweest!) en kon ik Lois beter verdragen. Aan het eind moest ik wel even een traantje wegpinken en was mijn mening compleet veranderd.

De andere verhalen zijn vrij kort en daarom voelen de karakters een beetje vlak, er zit niet teveel verdieping in en dat is compleet logisch omdat het korte verhalen zijn. Maar ik ben zo’n fan van de schrijfstijl en verhalen van Chantal van Gastel, dat ik haar dikke ‘Ik wist het’ echt heerlijk vond, doordat er zoveel diepgang in zat. Die diepgang miste ik wel een beetje in deze bundel.

Toch vond ik het een heerlijke bundel, speciaal voor dit seizoen. Ik las het grootste deel van het boek in bad, maar ik kan me zo voorstellen dat als het nog gaat sneeuwen, dat dit een perfect boek is om een middag mee door te brengen.

Waan je in New York tijdens een sneeuwstorm, pak een chocolademelk met marshmallows, een deken en dan vermaak je je prima met ‘Winter in New York’ van Chantal van Gastel.