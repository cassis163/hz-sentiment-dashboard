Ik hou wel van geschiedenis, geloof ook dat je het heden pas kunt begrijpen als je je verdiept hebt in het verleden. Mijn voorkeur ligt wel meer bij de moderne geschiedenis, die van de 20e eeuw tot nu.
Toch wilde ik deze bundel graag lezen al heb ik heel weinig met de Oudheid. Als Leidse ben ik natuurlijk wel een aantal keer in het Rijksmuseum van Oudheden geweest. Ken ik de bekende figuren als Julius Caesar ( waar mijn naam ook een afgeleide van is ) en ben ik opgegroeid in een Christelijk gezin. Enige basiskennis heb ik dus wel.
De verhalen hebben mij verrast. Het ene verhaal sprak me dan wel meer aan dan het andere, maar allemaal droegen ze wel iets interessants in zich.
De verhalen die mij zijn bijgebleven zijn:
Gods oordeel van Key Tengeler
Hetgeen mij in dit verhaal aansprak was de gedachte dat Jezus niet de zoon van God was, maar dat in werkelijkheid Barrabas dat was. Ik vind het gewaagd , maar ook interessant om dingen uit de Bijbel vanuit een andere gedachte te bekijken.
Mijn lieveling van Marjolijn van de Gender
Dit verhaal is interessant omdat het niet vanuit het perspectief van een mens of dier is geschreven, maar vanuit een voorwerp. Een ring om precies te zijn. Een hele originele invalshoek.
Strijd tegen de vlammen van Denise Michelle Pol
Tegenwoordig hebben we allerlei moderne middelen om branden te bestrijden. In de Oudheid was dat uiteraard anders en beperkter. Interessant om te lezen hoe er toen tegen brand gevochten werd.
De ogen van de dood van Marjolijn van de Gender
Dit verhaal sprak mij aan vanwege de hoofdpersoon, een bakker in het huidige Londen. Die, voor die tijd, op een zo menswaardige en milieuvriendelijke manier zijn broden bakt. En die getroffen wordt door een grote brand die heel Londen plat legt.
Na het lezen van deze bundel zal ik bij verhalen uit de Oudheid minder snel denken: : Laat maar, want er zijn wel degelijk interessante dingen gebeurd in die periode. In die zin heeft de bundel mijn interesse in geschiedenis verbreed.
Leuke bundel met zeer afwisselende verhalen.