De proloog begint razend spannend als Vérène een onverwachte bezoeker krijgt. Het is een Kraai met een zeer bijzondere wens: hij wil dat zij gestolen engelenvleugels aan zijn lichaam vastzet. In de korf maakt men zich intussen erge zorgen als blijkt dat er negentien jaar nadat de vleugels van Anna-Lucia zijn gestolen, er weer een vleugeldief aan het werk is. Het blijkt een persoonlijke wraakactie te zijn en Max en Anna-Lucia komen voor grote problemen te staan.

Vooral Max krijgt het zwaar te verduren. Hij komt terecht in bizarre situaties en probeert uit alle macht zich hieruit te redden. Je leeft intens met hem mee in de hoop dat alles goed zal komen. Ook Anna-Lucia heeft het niet gemakkelijk. Dit vanwege de dreigende oorlog tussen de Tribalkraaien en de mensen van Nieuw-Anvers met de Krijger aan het hoofd van de Tribalkraaien. Anna-Lucia gaat op zoek naar medestanders om een alliantie te vormen om de oorlog tegen te gaan.

Wat was dit weer een heerlijk boek om te lezen. Jammer dat dit het laatste deel van de serie is. Net als de vorige twee delen leest het boek aangenaam, het heeft een vlotte schrijfstijl. De belevenissen van Max en Anna-Lucia zijn razend spannend en net als in de eerste twee delen spat de liefde en de aantrekkingskracht voor elkaar van de pagina's af. Vanaf het eerste moment zat ik weer in het verhaal, ondanks het feit dat het intussen negentien jaar later is. Er zijn regelmatig verwijzingen naar de gebeurtenissen uit eerste twee delen, wat prettig is. Het verhaal wordt verteld vanuit verschillende perspectieven. De hoofdstukken hebben de namen van de personages uit het verhaal, op deze manier is het overzichtelijk voor de lezer vanuit wiens perspectief je het avontuur meemaakt.

Als lezer kom je naast Max en Anna-Lucia meer oude bekenden tegen, zoals Vérène, Raffyr, J.J. en mijn favoriet: Harmen Belle Verona. Maar er zijn ook nieuwe intrigerende personages zoals de Krijger en de heks Crona. De Krijger is meedogenloos, zonder empathie naar anderen, een regelrechte psychopaat. De heks Crona is een intrigerend, apart en gestoord figuur die meer lijkt te weten over wat er precies speelt. Ik vind die laatste een geweldig personage.

Dit deel is veruit het spannendste van de serie. Wat een ongelooflijk goed verhaal. Er zit veel vaart in, er zijn zowel spannende als emotionele gebeurtenissen en Vanessa Gerrits weet het verhaal zo te brengen dat je door móet lezen. Je wilt gewoon weten hoe het afloopt.

Ik was benieuwd hoe Vanessa Gerrits de serie zou gaan afsluiten en was aangenaam verrast door het originele en zeer sterke verhaal, het is een prachtige afsluiting van de serie. Ik geef 'Verstrengelde vleugels', het laatste deel uit de 'Vleugels' trilogie, graag 4 sterren.