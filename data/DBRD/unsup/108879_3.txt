Dit is zowel een prettig weerzien met het vervreemdende universum dat Murakami schept als een ietwat teleurstellende ervaring. Het start als een thriller waarbij de lezer gedwongen wordt om door te lezen om het mysterie te ontrafelen. Hij weet dan steeds met onverwachte wendingen te komen waardoor je de belangrijkste personages steeds in een iets ander licht gaat zien. Helaas weet hij die spanning niet de hele roman vol te houden en na verloop van tijd verzandt het te vaak in ellenlange dialogen en uitleg bij het plot. En dan moet het mysterie ook vanuit twee verschillende personages opgelost worden, waardoor de lezer dus ook een dubbele uitleg voor zijn kiezen krijgt. Toch heb ik het weer met veel plezier gelezen door de zwoele en sensuele sfeer die zijn boeken zo aantrekkelijk maken. Tengo, Aomame en alle bijrollen zijn onderhoudende karakters die je meenemen in een schimmig gebied tussen droom en werkelijkheid.