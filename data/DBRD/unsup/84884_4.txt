Twee jaar geleden opende SLA de deuren aan de Ceintuurbaan in Amsterdam en sindsdien ben ik er, als ik vanwege werk niet op reis ben, kind aan huis. Niet alleen omdat de salades er zo óntzettend lekker zijn, maar ook omdat de sfeer er heerlijk is. Een werklunch aan de lange tafel vol groen, een meeneemsalade voor een luie avond in het park of een gezonde avondmaaltijd zonder zelf boodschappen te hoeven doen, dankzij SLA houd ik mijn vitamines op peil.

Nu is SLA ook vertaald naar een kookboek, net als het concept zelf lekker fris, groen en gemaakt door het driedelige brein achter SLA - Jop, zijn vrouw Nina en tante Ida. Met allereerst heel veel fijne basisinformatie zoals tips voor de ultieme bewoners van je voorraadkast, must have gereedschap en basisbereidingen voor verschillende soorten groente. Dankzij de mooie, lichte foto’s wordt de SLA-sfeer ook op papier perfect weergegeven.

SLA in eigen keuken biedt vervolgens vooral heel veel fijne recepten - om precies te zijn 75. Allemaal zonder tarwe, zonder suiker en zonder koemelk. Heel gezond dus, maar vooral heel erg lekker. Met dit boek in huis eet je gerust elke dag sla, zoveel gevarieerder recepten staan erin. En dan heb ik het nog niet eens over de recepten voor dressing, hummus, soep, warme gerechten, sappen, smoothies en zoet die je ook in dit kookboek vindt. De vegan cheesecake met pompoen en sinaasappel is zo lekker dat hij al op was voor de visite kwam. Dat werd nog maar een keer de keuken in…

Voor deze recensie maakte ik uiteraard ook een paar echte SLA-recepten. Favoriet is de bladspinazie met gegrilde citroenkip en courgettespaghetti, maar ook de salade van rucola met buffelmozzarella, linzen en aubergine is heerlijk. Deze laatste is ook lekker snel klaar, dus dat recept deel ik hier om jullie mee te laten proeven.

Voor twee grote eters heb je nodig: 80 gram gedroogde Puy-linzen (of 200 gram uit een pot, uitgelekt), 1 aubergine, 2 eetlepels balsamico, 1 eetlepel olijfolie, snuf Keltisch zeezout, snufje versgemalen peper, 1 grote bos basilicum (gehakt), 100 tot 150 gram biologische rucola, 6 artisjokharten op olie of water (uitgelekt), 3 pruimtomaten (gewassen), 1 grote bol biologische buffelmozzarella, 1 theelepel ghee en 2 eetlepels pompoenpitjes.

Zoals eigenlijk met alle eten gaat het bij deze salade vooral om de kwaliteit en de smaak van de producten die je gebruikt. Heerlijk geurige basilicum, lekkere zachte buffelmozzarella en mooie rijpe tomaten. Dat maakt de salade nóg smaakvoller!

Kook de linzen beetgaar (eerder in het boek vind je daarvoor nog wat tips) en laat ze goed afkoelen. Rooster tegelijkertijd de aubergine. Terwijl de linzen en de aubergine afkoelen, kun je eventueel een van de dressings in het boek maken – maar ik vind deze salade met alleen olijfolie en balsamico al meer dan smakelijk.

Doe de linzen in een mengkom samen met de balsamico, olijfolie, Keltisch zeezout, versgemalen peper en een handje van het gehakte basilicum. Roer alles goed door zodat de linzen lekker op smaak zijn.

Verdeel de rucola over twee borden en sprenkel hier wat dressing overheen. Doe hierna de linzen op de borden en verdeel de geroosterde aubergine erover. Snijd de artisjokharten in vier stukjes en leg deze ook op de salades.

Snijd de pruimtomaten in mooie plakjes. Laat de buffelmozzarella uitlekken en scheur deze in stukjes ter grootte van een goede hap. Leg vervolgens de tomaat en de buffelmozzarella op de salades en schenk nog wat dressing over de buffelmozzarella.

Verhit de ghee in een koekenpan en rooster de pompoenpitjes tot ze goudbruin zijn. Verdeel ze over je salades en maak ze af met de rest van het gehakte basilicum.

Net zo lekker als bij SLA zelf!