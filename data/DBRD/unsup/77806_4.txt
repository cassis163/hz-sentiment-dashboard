Het leuke van een oude stad als Leiden is dat er van alles gebeurd kan zijn. Dus ook de derde van Jeroen Windmeijer begint en eindigt in deze stad. Opnieuw stuit universitair docent Peter de Haan op een mysterie: wat hebben vrijmetselaars, de Pilgrim Fathers en de “ware” betekenis van de Exodus met elkaar te maken?

Feit, fictie, religie en wetenschap lopen door elkaar heen. De rode draad van dit boek is een manuscript dat door taalwetenschapper Piet van Vliet werd ontdekt. Het manuscript biedt een inkijkje in de leefwereld van de Engelse puriteinse protestanten die van 1609 tot 1620 in Leiden woonden. Toen ontstond een breuk, waarbij een deel van hen de grote oversteek naar het pas ontdekte Amerika vertrok.

Het manuscript is echter niet compleet, dus waardoor de breuk ontstond weten we niet. Een ideale basis voor een romanschrijver (met wetenschappelijke achtergrond) om een eigen theorie en verhaal omheen te weven. En verhalen vertellen, dat kan Windmeijer!

Of het de waarheid is? Niemand zal het weten, maar je mag gelukkig zelf bepalen waar je in gelooft.