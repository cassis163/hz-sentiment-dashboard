Op een dag wordt Clara Benning, dierenarts in een rustig Engels dorpje, gevraagd om een giftige slang uit het wiegje van een pasgeboren baby te halen. Dit voorval blijkt niet het enige te zijn waar deze reptielen bij betrokken zijn, want in meer woningen wordt ingebroken en worden slangen gevonden. Hoewel de meeste dieren onschuldig zijn, raken de bewoners toch enigszins in paniek.

Zelfs Clara ontkomt niet aan een inbraak. Daarbij meent ze de inbreker te herkennen. Maar dat kan eigenlijk niet waar zijn. Omdat ze niet anders weet dan dat deze man overleden is. Samen met haar buurman en politie-inspecteur Matt Hoare bezoekt ze het vervallen en leegstaande huis van deze man. Het lijkt echter dat er toch iemand woont.

Clara gaat op onderzoek uit en als een oude vrouw die ze als laatste heeft bezocht vermoord wordt aangetroffen, is Clara zelf verdachte. Ze ontdekt dat de voorvallen te maken moeten hebben met een gebeurtenis van vijftig jaar geleden. Deze ontdekking lijkt Clara fataal te worden.

Het onderwerp dat Sharon Bolton in Bezwering gekozen heeft is origineel. Want slangen komen in thrillers niet veel voor. Dit, gecombineerd met het mysterieuze en bijgelovige beeld dat van het platteland van Engeland bestaat, maakt dat het boek intrigeert.

In het boek komen diverse verhaallijnen voor en deze zijn stuk voor stuk goed opgebouwd. Nergens wordt het verwarrend. Bolton heeft dat prima gedaan, want daardoor blijft het boeiend. Het boek kent ook meer dan voldoende spannende momenten. En dat geldt zeker voor het plot, dat behalve spannend toch ook verrassend is.

Omdat Clara in haar jeugd iets heeft meegemaakt waardoor ze voor haar leven getekend is, is ze nogal teruggetrokken en schuchter ten opzichte van andere mensen. Naarmate het verhaal vordert, wordt het voor de lezer steeds duidelijker wat er gebeurd is. En dat zorgt ook weer voor een zekere mate van spanning. En nieuwsgierigheid.

Bezwering is, ondanks dat er wat geschiedenis in voorkomt, een vlot geschreven boek dat bijzonder prettig leest. Alle karakters zijn goed uitgewerkt en Bolton heeft overduidelijk research gedaan. Dat blijkt uit de diverse beschrijvingen van en over de slangenwereld. Dit en een prima tempo van het verhaal maken dat het boek zeker een aanrader is.