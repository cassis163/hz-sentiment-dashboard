‘Huh? Chocola!’ is een bundel met een dertigtal uiterst uiteenlopende verhalen. Reynier Molenaar heeft zich laten inspireren door de vele dilemma’s die wij in ons dagelijks leven tegenkomen. Die ons verwarren en die een verandering van ons verwachten. Dilemma’s waar wij dikwijls ‘geen chocola van kunnen maken’.

“Van de andere kant van de tafel hoorde ik slechts een snuivend geluid, alsof hij in slaap was gevallen. Er kwam niets meer over zijn lippen. Zelfs geen protest. Hoe bestaat het dat iemand zo lang in zo’n ongemakkelijke houding voorovergebogen kan hangen, dacht ik.”

Molenaar heeft zich laten inspireren door allerlei fenomenen die die transities beschrijven: de tegenstrijdige idealen en het verlies van zekerheden en vertrouwen dat zij opleveren. Een groot deel van de autonome of introverte hoofdpersonen die de bundel rijk is, lijkt verward in de kluwen van een vervreemdende wereld. Ze verliezen hun perspectief. Sommigen vechten ertegen of doen pogingen zich ervan te distantiëren. Anderen worden er meedogenloos in meegezogen. Een enkele keer zelfs letterlijk. Zijn het brekebenen, mislukkelingen, zonderlinge eenlingen of miskende helden? Stranden ze ook allemaal definitief in de fuik van verwarring? Of kunnen ze er uiteindelijk ‘chocola van maken?’

“De uiterst dunne buitenlaag had zijn zwakste punt bereikt. Plotseling hoorde hij een doffe klap. Boven zijn hoofd sloeg het plakkerige kauwgomvel door de wegvallende luchtdruk neer over een deel van zijn lichaam. Alsof hij plots onder een reusachtige, strakgetrokken condoom terecht was gekomen.”

Molenaar heeft zijn bundel opgedeeld in vijf thema’s. De verhalen lopen qua onderwerp weliswaar uiteen, maar in elk verhaal komt de verwarring terug. Iedere individuele hoofdpersoon wordt geconfronteerd met levensvragen en in elk willekeurig verhaal is het de grote vraag of de persoon in kwestie in staat zal zijn ‘chocola te maken’ van het dilemma.

Molenaar hanteert een fraaie, beeldende, enigszins filosofische en dikwijls wat ironische schrijfwijze en zijn verhalen zetten je stuk voor de stuk aan het denken. Veelal met de vraag ‘had ik hier zélf chocola van kunnen maken?’

‘Huh? Chocola!’ is een bundel waarbij je er goed aan doet het met aandacht te lezen. Neem de tijd en laat je eigen gedachten de vrije loop. Geniet en leer van de dilemma’s van mensen zoals jij en ik. Laat je meevoeren, ontwar je eigen verwarring en –ja dat ook- doe er je voordeel mee. Maar vooral…. Geniet van deze fijne bundel!

Over de auteur
Reynier Molenaar woont in Hilversum en komt van origine uit Leeuwarden. Hij is auteur, uitgever en interviewer.

Uitvoering
Uitgeverij POCHEMUCHKA
ISBN 9789081812191
Paperback, 272 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/