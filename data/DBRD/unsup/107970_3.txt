Dit boek beschrijft een groot gedeelte van de jeugd, de adolescentie en het opgroeien van Robbert, een jongen die geestelijk mishandeld en verwaarloosd wordt door zijn bij vlagen depressieve en vreemde moeder. Vanaf zijn vroege jeugd wordt Robbert achtergesteld ten opzichte van de andere kinderen.Tegelijkertijd probeert hij wanhopig liefde te vinden bij zijn vader. Vader is echter druk met werken in zijn sigarenfabriek en heeft nauwelijks tijd en aandacht voor zijn kinderen, hoewel geen slechte man. Robbert probeert op meerdere manieren te werken aan de band met zijn vader. Ook leest men over de reeds opgegroeide Robbert die inmiddels een vrouw en kind heeft, en de impact die zijn jeugd op hem heeft gehad.

Het verhaal (van zijn jeugd) speelt zich af in het Vlaanderen van de jaren zestig. Het boek leest vlot weg, hoewel de Nederlandstalige lezer wellicht even moet wennen aan het Vlaamse taalgebruik. Het verhaal is chronologisch opgetekend, wat het lezen vergemakkelijkt. De personages worden echter niet heel erg uitgewerkt, daar was nog wat winst te behalen geweest, zeker omdat men benieuwd is naar het waarom van de depressieve moeder, maar ook de karakters van vader en de broers hadden nog wel wat uitgediept kunnen worden. De wetenschap dat dit boek grotendeels autobiografisch is maakt dat het boek nog harder binnenkomt, het is zeker geen lichte kost. Doeltreffend weet de auteur de lezer dan ook te raken met dit verhaal, emoties worden op passende wijze weergegeven en weten de lezer te ontroeren, zonder ergens overdreven sentimenteel of ongeloofwaardig te worden. Een bijzondere, onverwachte twist aan het einde geeft de lezer ten slotte nog iets mee om over na te denken.