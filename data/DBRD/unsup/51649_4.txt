Geschreven door Annemarie Terhell

Het kwam door dat slappe gedoe 
Met Broergeheim won Emiel de Wild vorig jaar een Zilveren Griffel en de Jonge Jury debuutprijs en nu verrast hij opnieuw met een gedurfd verhaal. Wie ik ben heeft als hoofdpersoon iemand die pest, met serieuze gevolgen.  De eerste indruk die je van Jeroen krijgt is niet zo tof. Hij sloopt auto’s, is onverschillig, doet stoer en blijkt een geniepige pester. Dat zijn klasgenoot Jelmer als een hondje achter hem aan loopt vindt hij bloedirritant. Jelmer is overduidelijk homoseksueel en dat stoot Jeroen af. Samen met zijn vrienden Rico (die iedereen de baas is) en Willem (een goeie basketballer, maar ook een meeloper) besluit hij hem te straffen. Ze maken filmpjes van Jelmers leven. En die zijn gemeen, maar geheim. Dan pleegt Jelmer zelfmoord en wordt Jeroen overvallen door paniek.  

Crisisdagen
Wie ik ben volgt Jeroen tijdens de crisisdagen na Jelmers dood. Hij verkeert in een shock en voelt weinig. In flashbacks lees je wat er is voorgevallen. Jeroen weet niet wat zwaarder moet wegen: zijn schuldgevoel of de drang tot zelfbehoud. Hij piekert over zichzelf, over de vraag of iemand echt zelfmoord kan plegen door een paar stomme filmpjes en of het niet allemaal Jelmers eigen schuld is. Al dat slappe gedoe, met paardjes en geblokte etuis. Jeroen had er zo’n afkeer van dat hij soms zelfs op Jelmer had willen inbeuken. Vroeg hij er niet gewoon om? 

Eerlijk zijn
Of Jeroen alles gaat opbiechten, of dat anderen ontdekken wat hij heeft gedaan, blijft lang onduidelijk. Maar gaandeweg voel je bij Jeroen iets verschuiven. ‘Eerlijk zijn is belangrijk, maar aan je toekomst denken is ook belangrijk,’ vindt zijn stinkend rijke vader. Jeroen wil hem graag geloven, want het ontslaat hem van zijn verantwoordelijkheid. Maar het besef dat die redenering niet deugt, overvalt hem vanuit heel diep. Hij moet overgeven, krijgt een paar gierende jankbuien en neemt een beslissing. Wie ik ben is een levensecht verhaal dat je aan het denken zet en waar je als lezer zelf mee aan de slag moet.