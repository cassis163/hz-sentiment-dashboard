Linda Jansma’s thriller Verbroken is filmisch geschreven met intrigerende verhaallijnen en een spannend plot. Het is dan ook geen verbazing dat de filmrechten van Verbroken zijn verkocht aan Incredible Film. “Een mooie kroon op mijn werk”, noemt Jansma het.
De proloog zet meteen de setting van Verbroken. Met een kloppend hart en een adrenaline rush zit de spanning er meteen goed in. Ethisch hacker Mara de Wolff krijgt opdracht het netwerk van mediabedrijf Dutch Broadcast Group te testen op veiligheidsrisico's. Het hacken van Mara is niet erg uitgebreid beschreven, iets wat voor de leek niet uitmaakt, maar voor iemand met wat meer verstand ervan misschien jammer kan zijn. Mara’s opdracht voor de Dutch Broadcast Group loop volledig uit de hand als ze informatie tegenkomt die niet gezien had mogen worden.
In Mara’s pogingen om dit plan te stoppen wordt ze steeds verder meegesleept, tot ze niet meer terug kan. Ze ontdekt dat iemand op het punt staat een aanslag te plegen die dat duizenden mensen het leven kan kosten en waarvan de gevolgen heel Nederland zullen treffen. Het plot is zorgvuldig opgebouwd in meerdere verhaallijnen, die eerst vooral verwarring scheppen, maar beetje bij beetje vallen de puzzelstukjes in elkaar. Door je stukken te geven uit verschillende plaatsen en tijden weet Jansma de lezer in haar greep te houden. Op één nogal grafische moordscene na speelt de psychologische thriller vooral in op het inlevingsvermogen dan de lezer.
De thriller is realistisch geschreven en de gebeurtenissen lijken zo hier plaats te kunnen vinden. Door de filmische beschrijvingen van Jansma kan je makkelijk een voorstelling maken van de situatie. Het is dus geen wonder dat de filmrechten recentelijk zijn verkocht en de adaptatie van Verbroken onderweg is.