Menig fan heeft er al een tijdje op moeten wachten en dat was dan ook de moeite waard. Dit seizoen brengt Jen Minkman eindelijk het derde deel binnen de Eilandtrilogie uit. Met Het land voorbij het hek heeft de schrijfster wederom een verhaal met actuele onderwerpen neergezet en hoewel het om een dystopisch verhaal gaat, zou je weleens kunnen denken dat het allemaal in een hopelijk nog verre toekomst pas werkelijkheid wordt. Zoals we van het genre gewend zijn, draait het allemaal om sterke personages. De emoties spatten er dan ook vanaf. Tevens bevat het een mooie spanningsboog en zal de diepgang niet ontbreken. De schrijfster brengt ook deze keer de lezer naar een hartverwarmend einde. Voor de oplettende lezers heeft ze zelfs een aantal subtiele levenslessen achtergelaten.