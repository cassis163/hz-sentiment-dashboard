De bijzondere band die Vincent van Gogh met zijn broer Theo had, is bij velen bekend. Maar niet dat hij naast deze broer nog een jonger broertje en drie zussen had. Over deze laatste drie schreef Willem-Jan Verlinden een interessant boek dat veel nieuwe achtergrondinformatie oplevert.

Kunsthistoricus Willem-Jan heeft voor het grootste deel gebruik gemaakt van de intensieve correspondentie tussen de leden van het Brabantse domineesgezin. Deze briefwisseling levert een schat aan informatie op over de omstandigheden aan het eind van de negentiende en begin twintigste eeuw waarin Anna, Lies en Wil van Gogh opgroeiden. Ter verduidelijking vult de schrijver dit aan met boeiende relevante achtergrondinformatie. Verschillende thema's komen hierdoor aan bod. Bijvoorbeeld het protestantisme in het katholieke Brabant, de scholingsmogelijkheden, de sociale omstandigheden, de vrouwenbeweging. Maar ook de persoonlijke ontwikkeling die deze drie vrouwen doormaken, wordt heel mooi inzichtelijk gemaakt. Gevoelige onderwerpen worden niet geschuwd, al blijft, ondanks de intensieve correspondentie, het soms gissen naar het waarom van gebeurtenissen of door de zussen gemaakte keuzes. De schrijver blijft consequent in het gebruik van zijn bronnen en heeft zich niet laten verleiden om de hiaten in wat te achterhalen is, op te vullen. Hij verwerkt dit alles tot een prettig leesbare familiekroniek aangevuld met mooie afbeeldingen en gevat in een prachtige omslag.

Verwacht geen meeslepende roman, maar wel een boeiende non-fictie familiegeschiedenis, die recht doet aan de drie zussen uit dit niet-alledaagse Van Gogh gezin.