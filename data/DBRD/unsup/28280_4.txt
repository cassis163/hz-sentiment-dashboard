Met dank aan Diana van Hal voor het recensie-exemplaar.

Auteur: Diana van Hal

Uitgever: Verba Montem

Aantal pagina’s: 267

ISBN: 978-90-825095-2-6

Genre: Thriller

Verschijningsdatum: 25 november 2016

Over de auteur:

Diana van Hal is het pseudoniem van de schrijfster Diana Ruwaard. Diana (1980) debuteerde in 2015 met De verzamelaar, een misdaadthriller die door de lezers warm is ontvangen.

Cover:

Wat een geweldige titel alleen al, en deze in het rood op de zwarte achtergrond doet direct zijn werk! De ogen, de bloeddruppels, het pakt de aandacht dus op naar de achterflap.

Achterflap:

Een foto die spontaan uit een printer komt, gooit het leven van Lindsey en Michael drastisch overhoop. Wie is de onbekende man? Waar is hij? En wie heeft hem beestachtig verminkt en vastgebonden aan deze stoel gefotografeerd? Vragen voor Spencer Bennet en zijn team. Er ontspint zich een kat en muis spel tussen een gedreven psychopaat en het rechercheteam. Wie houdt wie in de gaten en wie maakt de eerste fout? Terwijl Spencer zich stort op deze klus, heeft hij een ander probleem. De kloof die ontstaan is tussen hem en Jennifer is nog nooit zo groot geweest. Hij weet dat de waarheid vertellen de oplossing is, maar hij moet zwijgen.

Mening:

Ik was echt enthousiast over De verzamelaar en dus ontzettend benieuwd naar Bloeden zal je met opnieuw Bennet & Rowley in de hoofdrol. Het is direct weer thuiskomen in de zeer eigen stijl van van Hal! Korte krachtige zinnen, korte hoofdstukken en de spanning zit er gelijk goed in. Van Hal is een meester in het beschrijven van de onderzoeken en ook in Bloeden zal je is het huiveren geblazen. De beschrijving met betrekking tot de moorden is gruwel met de grote G, soms gewoon horror en de geuren zijn bijna te ruiken. Ge-wel-dig. Het is spannend en je hebt geen idee wie de dader zal zijn.

Bennet & Rowley zijn ver van elkaar verwijderd en toch trekken ze op elkaar aan als bijen naar de honing. Bekende side-kicks als Caitlin en Mark doen hun intrede en de ene na de andere personage volgt. Vele lijntjes worden nu uitgegooid en het is de vraag hoe dit allemaal samen gaat komen, wie nu welke rol speelt en hoe dit past in het gehele plaatje. Deze hoeveelheid aan personages en lijntjes is zeker prikkelend maar daartegenover gaat dit her en der ten koste van het overzicht en de diepgang. Van uitdieping is af en toe te weinig sprake en er zitten wat ‘schoonheidsfoutjes’ in het boek, maar het verhaal an sich maakt dit echter meer dan goed!

Richting einde weet van Hal me dan compleet te verbazen wat betreft de dader en was het niet te bevroeden hoe de rollen nu werkelijk verdeeld waren. En het kàn niet anders of een volgende Bennet & Rowley moet weer in aantocht zijn.

Love it, count me in!

Conclusie:

Schrijfstijl: 4

Plot: 3.5

Spanning: 4

Psychologie: 3

Originaliteit: 4

Leesplezier: 4

Vier sterren voor Bloeden zal je.

Karin Meinen.