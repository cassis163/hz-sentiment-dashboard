“We buried Paul”, dat kon je met enige fantasie verstaan als je de LP van The Beatles achteruit draaide. Lang geleden heb ik wel eens bandopnames gehoord van deze woorden.
Het boek P.I.D. gaat over deze complottheorie. Tom, een jongeman, heeft allerlei documenten verzameld die volgens hem bewijzen dat Paul McCartney is verongelukt en vervangen is door een dubbelganger. Niemand gelooft hem en hij deelt deze informatie met een goede vriend, Charlie, die erg geïnteresseerd is.
3 jaar later wordt Tom opgepakt en zit 30 jaar later nog steeds ‘gevangen’ in een psychiatrisch ziekenhuis. Het grootste gedeelte van de roman speelt zich af in 1999, 30 jaar na de arrestatie van Tom: De aantekeningen van Tom worden gevonden door Syd, de buurjongen en zijn kleine zusje Sadie maakt mooie tekeningen van zaken die haar per ongeluk ter ore komen. Een leerling verpleegster, Kirstie, krijgt ook het verhaal te horen en de vader van Tom maakt een ongelukkige val.
Bronja Hoffschlag heeft de Paul is dead-theorie ingenieus met andere verhaallijnen in elkaar geweven, een paar prachtige onverwachtte personages maken het verhaal nog levendiger.
Het is bijna onmogelijk feit en fictie uit elkaar te halen, Tom en zijn moeder zijn bestaande personen en veel van het verhaal is hun verhaal. Waar de waarheid ophoudt is mijn inziens helemaal niet belangrijk, misschien maakt dat spanningsveld juist dat je dit boek niet mag missen!