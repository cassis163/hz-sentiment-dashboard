“Goede wijn behoeft geen krans” is een gezegde dat evenmin toelichting nodig heeft dan de combinatie van de twee woorden “Robotham” en “Thriller”.. Deze Australische auteur heeft al zoveel moois op thrillergebied afgeleverd dat het voor mij geen vraag is of een nieuw boek aangeschaft moet worden alleen ‘wanneer’ volstaat. Met inmiddels boek nummer 10 in de rij, 'Leven of dood', is de verwachting minstens even hoog gespannen als bij het voorlaatste avontuur 'Door mijn ogen'.

Audie Palmer slijt zijn laatste dagen in de gevangenis voor moorden die hij niet heeft gepleegd, tijdens een geldroof waar hij wel bij aanwezig is geweest. Dat is niet alleen bij hemzelf bekend maar ook bij enkele mensen die hebben gezorgd dat hij voor langere tijd uit de maatschappij verdween. Echter de voorlaatste dag voor zijn vrijlating na 10 jaar detentie, keert Audie niet terug in zijn cel. Zijn gevangenismaatje Moss Webster, die dacht het vertrouwen van hem gekregen te hebben, weet niet waar Palmer is gebleven en wat zijn plannen zijn.
Maar voor Audie Palmer is het beeld helemaal helder, hij heeft nog wat goed te maken met iemand dus zijn uitbraak is voor hem de start van een missie, zijn missie…

'Leven of dood' is een verhaal wat alles dat bij een goede thriller nodig is, in hem heeft. Volop spanning, zowel gevaar als psychologisch zijn in voldoende mate aanwezig maar alles verweven in een goed en geloofwaardig verhaal. En dat verhaal bevat verder emotie, romantiek evenals list en bedrog. En voor de lezer blijft heel lang de vraag open staan wat voor Audie Palmer nu zo belangrijk kan zijn om daar de laatste dag in gevangenschap, te moeten vluchten. En helemaal terecht houdt Robotham dat tot het einde verborgen. Niet in alle verhalen is dat een voordeel maar in dit geval is het een juiste keuze van de auteur. Dan blijkt ook dat de subjectieve lezer een uiterst objectieve mening krijgt over de beweegredenen van Palmer. En is ook duidelijk dat achter de tralies niet alleen maar gevaarlijke, gestoorde lieden huizen die geen plaats meer in de samenleving verdienen. En wordt ook iets anders glashelder, maar om dat te weten te komen raad ik aan dit boek (Leven of dood) ter hand te nemen.
Naast spannend, ook geloofwaardig, soms aandoenlijk maar bovenal mateloos interessant. Lezen dus dit boek!


Eindoordeel: 5 sterren

Spanning: 5 sterren
Plot: 5 sterren
Leesplezier: 5 sterren
Schrijfstijl: 5 sterren
Originaliteit: 5 sterren
Psychologie: 4 sterren