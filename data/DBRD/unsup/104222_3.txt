Van een half miljard generaties en 530 miljoen jaar geleden tot je eigen grootvader in één bladersessie: het prachtig vormgegeven EVO flipboekje laat je precies dat doen. Het boekje (2 cm dik, 4 hoog en 10 breed) is niet meer dan een voorproefje van het echte werk. De tekeningen gaan van kleine visjes via amfibieën, knaagdiertjes en apen over in rechtop lopende primaten en eindigen uiteindelijk bij de hedendaagse mens. Als je snel genoeg bladert, animeren de wezens zichzelf.

Het echte werk is veel indrukwekkender: een zig-zag gevouwen boek (leporello) van 30 meter lang, in bedwang gehouden door een stevige buikband. In dit boek wordt de evolutie een gezicht gegeven, in groter formaat en met meer variatie in de tekeningen. Het flipboekje loopt van een half miljard geleden naar nu, het boek precies andersom en waar het flipboekje alleen aangeeft naar de hoeveelste grootvader je kijkt, geeft het grote boek ze ook nog eens allemaal een naam. Vormgever Jurian Moller zegt daarover: 'Ik heb ze een naam gegeven omdat het mijn grootouders zijn. Ik wilde duidelijk maken dat het echt allemaal onze grootvaders zijn. Het is misschien je 2.300.000ste grootvader, maar wel jóuw grootvader.'

Bij de boeken hoorde ook een inmiddels afgerond kunstproject in de Openbare Bibliotheek Amsterdam, waar het gehele boek te bezichtigen was in een lang lint. Op de website bij het boek is meer beeld en informatie te vinden. Het flipboek is qua vorm, grootte en prijs ideaal als cadeau, voor jong en oud.