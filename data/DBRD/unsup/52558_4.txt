Twaalf jaar geleden verdween de driejarige Coco Jackson. Ze was met haar ouders, tweelingzus en hun vrienden voor een weekend in Bournemouth op vakantie. Niemand is ooit te weten gekomen wat er met haar gebeurde. Of toch..?

In Waar is ze? wisselen de hoofdstukken continu tussen heden en verleden. Het verleden speelt zich af in het weekend dat Coco verdween, en wordt verteld vanuit de verschillende personages in het boek. In het heden volgen we Milla, de stiefzus van Coco, en Ruby - de tweelingzus. Samen gaan ze naar de begrafenis van hun vader Sean Jackson.

Ze logeren bij de intussen vierde vrouw van hun vader samen met zijn vrienden, die ook aanwezig waren tijdens het noodlottige weekend toen Coco verdween. Geleidelijk aan komt er meer informatie boven over de verknipte familie Jackson en hun vrienden, die allesbehalve vrienden zijn. Iedereen vertelt zijn verhaal, maar wie kent de waarheid?

Waar is ze? is een boek dat vlot leest en boeiend blijft door de wisselende personages in de hoofdstukken. Je leert iedereen steeds beter kennen en blijft geboeid door het mysterie rond de verdwijning van Coco. Het boek werkt echter traag naar een climax toe, waardoor je geduld moet hebben voor je meer te weten komt over wat er gebeurde. Deze thriller is niet zo heel spannend, maar vooral interessant door de interactie tussen de verschillende personages, hun leugens en geheimen.

Het is een verhaal dat onder je huid kruipt en nog even in je hoofd blijft nazinderen, na het lezen van de laatste pagina.