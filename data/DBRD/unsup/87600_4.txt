Wat heb je nódig? En hoe ver zou je gaan om dat te bereiken? Dat zijn de vragen die Nodig - het nieuwste en hipste social media voor de leerlingen van Nottawa High School - je stelt. In ruil voor een opdracht geeft de website je wat je nodig hebt, maar heb je dat wel echt nodig en zijn die opdrachten wel zo onschuldig? Want tenslotte krijgt niemand iets voor niets. Dus wat is het doel van Nodig en wie zit erachter?

Kaylee is de enige die echt weet wat ze nodig heeft: een nier voor haar zieke broer. Echter willen weinigen zich laten testen als donor en daarom is een gepaste nier vinden niet zo makkelijk. Zijzelf is geen geschikte donor en haar moeder ook niet. Haar vader is weggegaan en niet te vinden, dus moet Kaylee zelf op zoek naar een donor. Hiervoor heeft ze dingen gedaan die haar bestempelden als dramaqueen en aandachttrekker. Niemand gelooft haar dus wanneer ze zegt dat Nodig slecht is en gevaarlijk.

Het boek Nodig laat je de gevaren van social media zien en de hoofdstukken worden vertelt door verschillende personages. Alleen de hoofdstukken van Kaylee worden vertelt vanuit ik-perspectief en de andere delen zijn geschreven in hij/zij-perspectief. Spijtig genoeg zijn de andere personages vaak oppervlakkig en naïef waardoor je de indruk krijgt dat bijna alle tieners dom en egoïstisch zijn. Het verhaal kan dus ongeloofwaardig overkomen, maar het leest wel vlotjes weg en bevat vele onverwachte wendingen. Daardoor zit je telkens op het puntje van je stoel. Het is een zeer spannend verhaal en een echte eye-opener.
Joelle Charbonneau heeft weer eens mooi werk geleverd. Nodig is net zo goed als De Test-trilogie en daarom geef ik het boek vier sterren.