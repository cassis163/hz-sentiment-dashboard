ynthia Stijger Aramburu heeft in de zomer van 2014 haar debuut Aurora gepubliceerd. Deze in 1973 geboren auteur had zowel een Nederlandse vader als een Spaanse moeder en groeide op in twee culturen. Ze studeerde Spaanse taal- en letterkunde in Utrecht onder andere om meer over haar herkomst te leren. Haar grootmoeder inspireerde haar met haar verhalen over de Galicische cultuur en tijdens een reis naar de Verenigde staten ontstond het idee om het verhaal dat zij wilde schrijven op papier te zetten als een bekentenis van grootmoeder naar kleinkind.

Aurora en Victor waren ooit geliefden, maar ze hebben elkaar nu al ruim 50 jaar niet gezien. Verscheurd door heimwee keert Aurora, na een leven op het toneel, terug naar haar geboortegrond. Daar treft ze Victor die al die jaren naar haar is blijven verlangen, maar wel een verklaring eist voor haar onverwachte vertrek. Tijdens de confrontatie met het verleden moet Aurora keuzes maken die ook de rest van haar leven zullen beïnvloeden.

De roman die Cynthia Stijger Aramburu heeft geschreven laat op meeslepende wijze zien hoe de tijd tussen mensen stil kan blijven staan. Het verhaal dat zich afspeelt tegen de romantische achtergrond van het Galicische landschap neemt de lezer mee in het verhaal van Aurora, die als jonge meid haar geboortegrond verliet en haar geliefde achterliet. Vooral het verhaal tussen Aurora en Victor staat centraal, waardoor het boek maar weinig karakters kent. Beide zijn goed uitgewerkt en je leert als lezer begrijpen waarom hun relatie is gelopen zoals hij deed, waarin je vooral Aurora en haar familiegeschiedenis goed leert kennen. De schrijfstijl van Cynthia Stijger Aramburu is poëtisch, ze weet vooral de prachtige omgeving tot leven te brengen. Ook weet ze een gevoelige snaar te raken, met de momenten waarin Aurora dingen ontdekt die zij nimmer wist. Aurora is een mooi, poëtische roman, een aanrader voor de lezer die van liefdesverhalen houdt.