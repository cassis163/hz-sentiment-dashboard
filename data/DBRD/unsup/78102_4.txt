De bloedstollende avonturen van ridder Degenhard zijn vermakelijk, maar of de ridder na het vierentwintigste en laatste gedicht nog lacht is de hamvraag. Lees en huiver!

Knap in elkaar gestoken door maar liefst vierentwintig dichters in het lightversegenre. In volgorde van opkomst: Ton Peters, Driek van Wissen, Otto van Gelder, Rob Boudestein, Frits Criens, Hendrik Jan Bosman, Gé van den Bovenkamp, Ben Hoogland, Paul Illegems, Igor Streepjes, Quirien van Haelen, Jaap van den Born, Rikkert Zuiderveld, Theo Danes, Ivo de Wijs, Marjolein Kool, Wietstke Loebis, Berrie de Boer, Niels Blomberg, Guus Middendorp, Jeanne van Brabant, Kasper Peters, Isabella Kaya, Jan Veenstra.
Het 'ten geleide' is van Dr. Albert Zondervan, vermoedelijk een pseudoniem van Jean Pierre Rawie.

Elk gedicht, ofwel elk deel, bestaat uit drie terzinen (strofe van drie regels) + één distichon (strofe van twee regels). Dat ziet er als volgt uit, dit is het openingsgedicht van Ton Peters:

"Hij is de droom van elke rijpe maagd
Geen ridder die zo fier een paard aanspoort
Geen lichaam dat een forser harnas draagt

En dan zijn heldendaden, ongehoord
Hoe hij zowel bij veldslag als toernooi
De harten van zijn vijanden doorboort

Helaas, al oogt het leven nog zo mooi
Zijn zakdoeken zijn menigmaal doordrenkt
De ridder viel aan liefdesleed ten prooi

Hij zucht terwijl hij nog wat wijn inschenkt
En aan de ogen van zijn schildknaap denkt"

Elke volgende dichter sluit aan bij zijn voorganger. De laatste twee regels van het voorgaande gedicht vormen de eerste en derde regel van het volgende.

Mooi werk, hardcover met fraaie illustraties van Sam Peeters, maar een snel-uitboekje. In tegenstelling tot de meeste dichtbundels zijn dit geen op zichzelf staande gedichten, maar vormen ze één geheel, een verhaal, zodat je de vierentwintig gedichten in één keer uitleest, misschien nog een keer herleest, maar dan weet je het wel. Het verhaal beklijft, de gedichten niet.

Hebbeboek voor liefhebbers van het genre!
Behoorlijk aan de prijs voor een boek dat slechts vijftig pagina's telt.