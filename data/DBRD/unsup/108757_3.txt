De cover van kwijt past in de serie covers die tot nu toe de boeken van Feliers serie sieren. De donkere kleur in combinatie met blauwe tinten is echter niet echt een aandachtstrekker in de boekhandel. De vrouw op de cover kan prima één van de hoofdpersonages voorstellen. De serie van Feliers draait om hoofdpersoon Kathleen, maar net als in het vijfde deel Zuur speelt zij vooral een bijrol in het verhaal. Haar werk als psychologe komt in dit deel ook minder aan bod dan in haar vorige boek en dat is jammer. Je verwacht als lezer juist dat Kathleen als hoofdpersoon veel meer van haar werk als psychologe inzet binnen het verhaal en daar valt veel meer uit te halen. Doordat Kathleen alleen in haar rol als psychologe bezig gaat als een persoon betrokken is, krijg je als lezer wel een tip dat er nog wat te gebeuren staat als zij meerdere cliënten heeft, ook al weet Feliers lang verborgen te houden op welke wijze haar cliënt terug komt in het plot. Qua personages weet Feliers Sylvie en vooral Josje goed tot leven te brengen en kun je als lezer de situaties zo voor je zien waarin zij voorkomen. Deze personages boeien ook voldoende om te willen weten hoe het verhaal in elkaar zit, want dat Feliers een boeiend in elkaar gezet plot heeft geschreven is zeker waar. De spanningsboog piekt met enkele momenten en de rest van het boek is er vooral sprake van lichte onderhuidse spanning. Nadat je als lezer uiteindelijk leert hoe het plot in elkaar steekt, kun je als lezer met een tevreden gevoel Kwijt dichtslaan want het zijn een aantal aangename uurtjes leesplezier.