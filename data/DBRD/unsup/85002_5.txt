De orde is een verhaal dat beetje bij beetje grip op je krijgt. Naarmate het verhaal vordert, laat het je niet meer los. Het is opgebouwd in een aantal hoofdstukken waarin steeds een andere verhaallijn wordt behandeld. Zo wordt de spanning langzaam aan opgebouwd en kun je meeleven hoe het elite-team Nueve een arrestatie op touw zet, hoe de spanningen tussen allochtonen en autochtonen heviger worden en ook ga je jezelf afvragen wie de Tempelridder zou zijn.
Een boeiend, pakkend en actueel verhaal. Goeken schrijft erg beeldend waardoor je in het verhaal verzeild raakt. Je bent geen toeschouwer meer, maar het lijkt wel of je er midden in zit. De kennis die Goeken door de jaren heen vergaard heeft met zijn duikschool komt hem goed van pas. De duikscenes zijn subliem geschreven. Kortom, pure spanning in een actueel jasje.