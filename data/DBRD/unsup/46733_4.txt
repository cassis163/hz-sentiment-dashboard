Kunsthistoricus Willem-Jan Verlinde beschrijft in “De zussen Van Gogh” Anna, Lies en Wil van Gogh, de zussen van Vincent, Theo en Cor. Zij hebben altijd in de schaduw van hun beroemde broers Vincent en, in mindere mate, Theo gestaan. Daarnaast wordt een prachtig tijdsbeeld geschapen van het leven tijdens de tweede helft van de 19e en het begin van de 20e eeuw. De zussen Van Gogh groeien op in een tijd van grote veranderingen. Voor het eerst kunnen lange afstanden in vrij korte tijd overbrugd worden met de trein, daarnaast is het de tijd van de opkomst van de vrouwenbeweging.

Vader Van Gogh is dominee in Noord-Brabant, een overwegend katholieke provincie. Dit heeft grote invloed op de kinderen, mede omdat het voor hun vader belangrijk is dat niet alleen zijn protestantse gemeenteleden in nood geholpen worden, maar dat iedereen die hulp nodig heeft die moet krijgen. Van jongs af leren zij daardoor belangstelling te hebben voor anderen.
De ouders vinden het belangrijk dat zowel de zonen als de dochters een goede opleiding krijgen. Omdat scholing in de plaatsen waar zij wonen niet voldoende is, gaan de meisjes naar kostschool, ondanks het feit dat ze het financieel niet echt breed hebben.
Het levensverhaal van de zussen Van Gogh wordt beschreven aan de hand van honderden brieven die bewaard zijn gebleven. Dit is slechts een deel van de duizenden brieven die geschreven zijn. De persoonlijke ontwikkeling van de vrouwen komt hier voor een deel uit naar voren en ook onderwerpen die gevoelig liggen worden besproken, helaas wordt uit de bewaarde brieven niet alles duidelijk
Alle broers en zussen hebben een verbinding met de kunst. Zij schilderen of tekenen, maken gedichten en verhalen of zijn werkzaam in de kunsthandel.
Daarnaast hebben een aantal van de gezinsleden ook te kampen met psychische problemen. Deels door medische oorzaken (syfilis), maar depressie komt in de hele familie ook veel voor. En bij Wil is waarschijnlijk door haar geaardheid de oorzaak, al was het in die tijd nog een taboe en staat er in de brieven niets over.
Erg mooi aan dit boek is dat het niet alleen een kroniek van een gezin is, maar dat de kunst(historie) volop naar voren komt. Dat kan ook haast niet anders met een broer als Vincent. In het boek staan tal van tekeningen en schilderijen, wat het niet alleen een interessant boek om te lezen maakt, maar ook een erg mooi boek om in te kijken. Op de voorkant van het boek staat een deel van een schilderij. In de loop van het boek wordt duidelijk waarom voor deze omslag gekozen is.

Het boek begint met voorouders van de zussen en achterin staat de stamboom. Door op deze manier te beginnen, weet je meteen hoe de familie in elkaar zit en waar zij gewoond hebben. Dit is een goed gekozen begin, omdat je dan ook weet wie de familieleden zijn waar de gezinsleden regelmatig op bezoek gaan.