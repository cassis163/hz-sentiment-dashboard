Dark Matter van Blake Crouch vertelt het verhaal van Jason Dessen. Hij is gelukkig in zijn leven. Hij heeft een vrouw, Daniela, waar hij zielsveel van houdt en hetzelfde geldt voor zijn zoon Charlie. Er is echter één ding: Hij geeft les in natuurkunde op een middelbare school, maar hij had veel hoger kunnen eindigen. Om dat te bereiken had hij wel zijn vrouw Daniela moeten verlaten velen jaren geleden.
Jason wordt ontvoerd en wordt wakker in een alternatieve realiteit, waar hij inderdaad zijn vrouw heeft verlaten en blijkbaar een soort van doos heeft uitgevonden waarmee hij naar verschillende realiteiten kan reizen. Hij komt er achter dat de Jason die dit heeft uitgevonden, zijn realiteit en die van hem heeft omgedraaid. Jason besluit om zijn oude realiteit terug te vinden, maar hoe moet hij die vinden tussen de oneindige realiteiten?

Nog nooit eerder heb ik een boek als Dark Matter gelezen. Het verhaal is zeer origineel en spannend opgeschreven, en hoewel het verhaal soms een nogal natuurkundige wending neemt, is het goed te volgen. Er wordt ook veel rekening gehouden met de vele aspecten van de vele realiteiten en wat de ene realiteit voor invloed heeft op de andere.

Dit boek is een aanrader voor mensen die houden van boeken die zeer origineel en misschien zelfs wel een beetje bizar zijn en die je stof geven om over na te denken.