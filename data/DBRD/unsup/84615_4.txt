Marja Postema schreef dit boek voor iedereen die het contact met zijn of haar emoties kwijt geraakt is. Ze geeft ons hiermee inzicht in hoe emoties een rol spelen in ons dagelijks leven. In een 6-tal hoofdstukken wordt behoorlijk wat besproken: algemene aspecten, misverstanden (en die zijn er legio!), strategieën waarmee je emoties negeert of onderdrukt, de consequenties hiervan, emotionele ontwikkeling en de emotionele functie. Aan het eind van ieder hoofdstuk een zelfreflectieoefening.

Alle mensen die je ontmoet hebben een effect op je gevoelens. Postema benoemt het misverstand dat onder velen van ons leeft, namelijk dat het de schuld van anderen is dat wij emotie voelen. Ze laat ons stilstaan bij het feit dat vooral onze gedachten ons gevoel beïnvloeden.
Hoe diepgaand de invloed kan zijn van onze cultuur, opvoeding, de tijdgeest, ingrijpende gebeurtenissen en voorbeeldgedrag van ouders laat zij niet onbesproken, evenals het belang van verbondenheid, geliefd te worden en lief te hebben.

Uit het leven gegrepen voorbeelden en citaten uit boeken, wisselen elkaar prettig af. Deels leest dit als een voorstudie van het onlangs verschenen handboek: ABC van 15 emoties. Geen filosofisch gewauwel, maar onvervalste helderheid. Dit maakt het geschikt voor eenieder die met emoties te maken heeft. Voor jou, voor mij, voor iedereen!