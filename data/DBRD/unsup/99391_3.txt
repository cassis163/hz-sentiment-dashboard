Dat het schrijven van actiethrillers een lucratieve bezigheid kan zijn, heeft Andy MacNab aan den lijve ondervonden. De voormalige SAS held, die in 1993 de dienst verliet als meest onderscheiden soldaat, heeft inmiddels een fortuin verdient met boeken als Bravo Two Zero, Dag van terreur en Dag van geweld. Om de continu√Øteit van zijn productie alsmede de binnenkomende geldstroom op peil te houden is McNab sinds kort een samenwerking aangegaan met Robert Rigby, een bekroond schrijver van toneelstukken voor jongeren. Hun eerste gezamenlijke boek is De jonge soldaat.
Hoofdpersoon is Danny Watts (17) die in een particulier kosthuis voor tieners woont.
Hij heeft zijn grote droom, soldaat worden, moeten opgeven omdat zijn grootvader die ooit een veelvuldig gedecoreerde SAS-held was, is overgelopen naar de Columbiaanse drugsmaffia. Vol wrok probeert Danny zijn opa op te sporen. Hij wil hem aangeven bij de politie. Samen met zijn vriendinnetje Elena ontdekt Danny dat de oude Fergus Watts onder de schuilnaam Frankie Wilson ergens buiten Londen een snackbar runt. Maar zodra opa en kleinzoon elkaar voor het eerst ontmoeten, begint de ellende pas goed. Achtervolgd door een corrupte M16-commandant en zijn moordzuchtige team vluchten Fergus en Danny voor hun leven. Danny krijgt van zijn opa een spoedcursus in overleven. Een jonge soldaat is geboren.
De jonge soldaat is een simpel verhaal met een simpel plot en in simpele woorden verteld. Het aantal personages is beperkt en de goeden en kwaden zijn overzichtelijk in hokjes onderverdeeld. Hoewel de inbreng van Andy McNab duidelijk te herkennen is aan de beschrijvingen van achtervolgingsprocedures, radiografische peiltechnieken, wapengebruik en andere spionagedetails, is het overduidelijk de hand van Robert Rigby die van De jonge soldaat een jongensboek heeft gemaakt. Spannend en goed van opzet, dat wel. Er is de nodige actie en hier en daar valt een dode. Maar toch. Voor de liefhebbers van McNab die gewend zijn aan terroristen, sadisten, zelfmoordenaars, bloedige gevechten in de jungle of het Midden Oosten, is De jonge Soldaat niet meer dan een knap beschreven meningsverschil in de achtertuin. Een goed jongensboek, daar is alles mee gezegd.