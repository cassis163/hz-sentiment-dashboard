Het boek Het museum van zonderlinge zaken gaat over een meisje Coralie, zij groeit zonder moeder op bij haar beschermende vader die een museum runt met allerlei rare objecten en levende wonderen. Het verhaal wordt afgewisseld met een andere hoofdpersoon namelijk Ezekiel Cohen, afgekort tot Eddie. Deze jongen is met zijn vader vanuit Rusland gevlucht naar Amerika waar ze een arm bestaan leiden en zwaar werk moeten doen in een textielfabriek.

Het boek heeft afgewisseld een cursief en een gewoon lettertype. Het cursieve lettertype is verteld vanuit het oogpunt van de hoofdpersonen welke elkaar om het hoofdstuk afwisselen. Wat zij vertellen vindt plaats in het verleden en je komt binnen deze stukken veel over de hoofdpersonen te weten. Het cursieve deel wordt gevolgd door het gewone lettertype waarin de verteller aan het woord is en vertelt over het nu.
Het duurde een bladzijde voor ik in hoofdstuk twee besefte dat het hier om een ander persoon ging dan in het vorige hoofdstuk. Daarna went het snel, vooral omdat de schrijfster consequent de ene met de andere hoofdpersoon afwisselt.

Het verhaal is boeiend en vooral vernieuwend. Ik heb nog niet eerder een boek gelezen over Amerika begin 20e eeuw. Je krijgt een goed beeld uit die tijd. De omstandigheden van de arbeiders en het vermaak en entertainment van mensen uit die tijd. Het boek bevat veel interessante historische feiten. De schrijfster neemt je helemaal mee terug naar die tijd door zeer beeldend te vertellen.

Persoonlijk had ik meer van het boek verwacht. Ik heb het absoluut niet met tegenzin gelezen want het verhaal was zeer boeiend, maar het begin en einde waren sterker dan het middenstuk. Hierdoor voelde ik niet de behoefte om door te blijven lezen en gebeurde het dat het boek soms onaangeroerd bleef liggen. Pas in de laatste 100 bladzijdes komt het boek weer op gang en dan bevat het boek spanning en romantiek, dit maakt een hoop goed.

De schrijfstijl vond ik prettig. Vooral de beeldende manier waarop de schrijfster kan vertellen. Wel zaten er wat moeilijke woorden tussen, dus misschien niet helemaal geschikt voor het jongere publiek of de onervaren lezer. Maar het boek las vooral erg prettig.

Een leuk en vernieuwend boek. Het onderwerp is iets waarover ik nog nooit gelezen had.
Zeer interessant voor lezers die van historische romans houden of van boeken over Amerika. De hoofdpersonen worden goed uitgediept en het einde vond ik nog best verrassend. Al met al een prima boek!