Recensie op mijn blog hillybillybeauty.nl

Fan van het programma Wie is de Mol? Dan moet je dit boek zeker lezen! Je waant je als lezer eigenlijk zelf even in het spel wat zo populair is op de Nederlandse en Belgische televisie. Tijdens het lezen van dit boek kan je van een afstandje meespelen en je afvragen “Wie is de Mol”?
Achterflap
“Een groep van tien kandidaten — waaronder één saboteur — maakt zich klaar voor het nieuwe seizoen van De Mol. Allen hebben ze slechts één doel voor ogen: de bedrieger onder hen ontmaskeren. Een prachtige locatie en spannende opdrachten: het avontuur lonkt!
Maar vlak na de aftrap van de opnames verdwijnt Mary-Ann, één van de kandidaten, spoorloos. Het productieteam tast in het duister, dit hadden ze niet gepland. Is er een verrader op de set of speelt de mol een dubbelspel?”

Al meteen in het begin wordt de spanning opgebouwd. Bart Debbaut weet als geen ander hoe het spelletje van De Mol in elkaar steekt aangezien hij zelf kandidaat was van het populaire programma. Je leest het verhaal uit verschillende perspectieven. Vanuit kandidaten, het productieteam, de mol en de handlanger van de mol. Omdat je het verhaal uit zoveel verschillende perspectieven leest is het af en toe even schakelen, een voordeel is dat je heel veel informatie krijgt als lezer. Puzzelstukjes om de puzzel op te lossen!
De spanning die in heb begin voelbaar is neemt gedurende het verhaal wel wat af. Misschien komt dat ook omdat je ook leest wat er gebeurt met Mary-Ann tijdens haar ontvoering. Als je dat als lezer wellicht niet te weten komt blijft de spanning wat meer aanwezig. Toch blijft de vraag met wie de handlanger samenwerkt heel lang onbeantwoord.
Aan het einde van het boek wordt de spanning weer opgevoerd en krijg je toch weer even het thriller-gevoel. Ondanks dat je op een gegeven moment wel weet wie de mol is weet Bart Debbaut toch de spanning in het verhaal te houden. Een epiloog aan het einde van het boek levert wel weer vragen op. Doet Bart Debbaut dit juist expres? Dat zal een vraag zonder antwoord blijven gok ik.
De Mol leest als een trein en is qua onderwerp ook origineel. Ook voor mensen die niet zo’n fan zijn van het televisieprogramma is dit boek toch wel leuk om te lezen. Vlotte schrijfstijl en een zeer vermakelijk boek om te lezen. Waande ik mijzelf tóch even in de wereld van ‘Wie is de mol’!