Sarah Pinborough (1972) is een veelzijdige auteur. Ze schrijft boeken voor YA, volwassen thrillers, fantasy- en cross-genre romans en is daarnaast ook nog scenarioschrijfster.

De intrigerende boze blik van de vrouw op de cover doet een rilling over je rug lopen. Wie houdt ze in de gaten en waarom? De titel past perfect bij het verhaal.

Het boek bestaat uit drie delen en begint met een spannend proloog.
In het eerste deel maken we vooral kennis met Lisa en haar puberdochter Ava met hier en daar een vleugje spanning. Pinborough eindigt het eerste deel met een cliffhanger. Vanaf het tweede deel is de onderhuidse spanning voelbaar en steeds aanwezig. In het derde deel komen alle eindjes bij elkaar en lees je met ingehouden adem de plot.
Belofte maakt schuld wordt in eerste instantie verteld vanuit drie vrouwen: Lisa, Ava en Marilyn. In het laatste deel wordt hier nog een vierde vrouw aan toegevoegd. Alle vrouwen hebben geheimen die ze angstvallig proberen verborgen te houden.
Het is goed opletten omdat het verhaal steeds springt in de tijd. Dit is af en toe verwarrend.
Het is duidelijk dat Pinborough de wereld van de pubers goed kent, ze weet dit goed weer te geven. De personages zijn levensecht en het taalgebruik is die van jonge mensen.
Haar vloeiende schrijfstijl nodigt uit tot blijven lezen.
Het onderwerp waar het grootste gedeelte om draait is hoe iemand onvoorwaardelijk van iemand kan houden en deze persoon kan vergeven voor haar daden.
Het is moeilijk om niet de plot te verraden maar er zit een ongeloofwaardigheid in het verhaal wat jammer is omdat het idee goed is.
Belofte maakt schuld is een goed geschreven thriller vol onderhuidse spanning waardoor je je blijft afvragen hoe de vork in de steel steekt.