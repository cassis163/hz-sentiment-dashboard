Marleen Schmitz schrijft over gewone mensen met hedendaagse problemen. Ze weet onder hun huid te kruipen en ze te laten voelen en denken op een manier die veel mensen zullen aanspreken, daarom lezen haar verhalen ook zo fijn.

In Wintervlinder spelen meerdere conflicten een rol. De twee zussen Maja en Isolde zijn aan elkaar gewaagd, hoewel ze flink in leeftijd verschillen. Isolde (34) en haar man David willen dolgraag kinderen, en na vele verwoede pogingen lukt dat. Isolde is zwanger. Maja (25) en haar vriend Giel zijn nog niet zover, hij studeert nog en ze willen eerst graag reizen en andere dingen in hun leven doen.
Als Maja op weg naar haar werk bijna wordt aangerand komt ze op een keerpunt in haar leven. Ze verliest haar baan en vindt niet meteen iets nieuws. Isolde verliest het baby'tje en confronteert haar zus vervolgens met haar obsessieve kinderwens. Gelukkig vindt Maja een tijdelijke baan als oppasser/beheerder van een kasteel met bed & breakfast in Frankrijk. Samen met Giel leeft ze in de afzondering van het Franse landleven, maar nu komt hun relatie onder druk te staan.

Door Marleen Schmitz' vlotte en lichte schrijfstijl blijf je van begin tot einde betrokken bij Maja en Isolde, haar man David en natuurlijk Giel die zijn eigen weg moet vinden. De personages van Wintervlinder worden een beetje familie van je en houd dan maar eens je ogen droog.