Emelie is zojuist als advocaat benoemd bij het fancy advocatenkantoor Leijon. Ze werkt super hard om zich te bewijzen, maar is ze daar erg gelukkig mee?
Teddy is ondertussen ook in dienst van dit kantoor en doet achtergrond onderzoek voor de advocaten. Hij probeert op deze manier op het rechte pad te blijven.
Nikola, het neefje van Teddy, is zojuist vrij gekomen maar durft geen afstand te nemen van zijn oude vrienden. Hij wil ‘erbij’ horen en vervalt weer in zijn oude gewoonten.

Als een jonge jongen wordt opgepakt voor een moord in een verlaten buitenhuis is het enige dat hij kan uitbrengen: Emelie Jansson moet zijn advocaat worden, hem verdedigen. Emelie is helemaal niet gespecialiseerd in strafzaken maar neemt hem toch aan, ondanks het verbod van haar baas...
Benjamin, de jongen, ligt min of meer in coma, maar noemt tegenover Emelie de naam van Teddy.... Emelie neemt na een lange tijd weer contact op met Teddy en samen gaan ze graven in deze zaak. Benjamin is de zoon van Mats Emanuelsson, de man die Teddy jaren geleden ontvoerd heeft en waarvoor hij 8 jaar in de gevangenis heeft gezeten. Teddy ontdekt steeds meer over het verleden en wordt gedreven door schuldgevoel. Heeft hij wel juist gehandeld, was hij op de hoogte van de juiste motieven...?
Ondertussen komt Nikola weer in de problemen en ook hij wil Emelie als advocaat. Ook deze zaak neemt ze aan.

In dit boek worden heden en verleden afgewisseld.
In het heden: het onderzoek van Teddy en Emelie en de escapades van Nikola. In het verleden de verhoren van Mats.
Deze afwisseling maakt dat je zeer geboeid door wil blijven lezen. Uit het verleden worden aan de lezer kleine hints aangeboden waarvan je weet dat in het heden, Emelie en Teddy op zoek zijn. Dit maakt het verhaal ook wel enigszins complex en je moet dus wel gefocust blijven om het spoor niet kwijt te raken. Fantastisch gedaan door de schrijver.
Daarnaast is erg interessant dat het taalgebruik in de diverse hoofdstukken anders is, afhankelijk van waar het hoofdstuk speelt.
Voor mij: een top boek en een zeer goed vervolg op VIP-Room. Laat nummer 3 maar komen!!