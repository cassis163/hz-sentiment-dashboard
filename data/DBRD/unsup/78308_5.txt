Mulisch wist desgevraagd niemand te noemen als zijn opvolger en gooide er uiteindelijk de naam Zwagerman uit. Dat sloeg natuurlijk nergens op, net zo min als de vraag aan Mulisch zelf. Het lijkt me aan recensenten en lezers om te bepalen wie de grootste schrijver van dit moment is. Als je het mij vraagt is dat Thomas Rosenboom.

Geen andere Nederlandse auteur weet zo levendig, beeldend en gelaagd te schrijven over Nederlandse personages, streken en gebeurtenissen uit andere tijden als Thomas Rosenboom. Als lezer voel je de visverkopersbootjes uit 'Publieke werken' wiebelen onder je voeten, ervaar je de tegenstroom van de Rijn alsof je werkelijk meezwemt met de witte dolfijn uit 'Zoete mond'. Wat een ontdekking (voor mij nog maar recent), deze schrijver.