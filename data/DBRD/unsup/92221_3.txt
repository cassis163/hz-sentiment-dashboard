Soms zijn er van die boeken die je niet zou lezen, laat staan uitlezen. Dat was het geval met “De muze en het meisje” van Katrijn Van Bouwel. En dat kan gebeuren als je inschrijft voor een blind date leesclub bij Hebban: buiten je comfortzone lezen.

Op de kaft staat een (half)naakt meisje of vrouw in silhouet. Half door dit silhouet heen zie je een gedeelte van een geraamte. Dit verwijst o.a. naar de (naakt)poseersessies die de hoofdpersoon Mila doet op een school voor kunstenaars om zo zich zo te laten vereeuwigen en onsterfelijk te worden.

Het boek vertelt het verhaal van Mila die de metamorfose doormaakt van meisje naar jonge vrouw. Dit wordt verdeeld over de 4 seizoenen, beginnende met Herfst. Hierin worden diverse thema’s verwerkt zoals: ijdelheid, eenzaamheid, liefde, liefdesverdriet, onzekerheid, familie en de zin van het leven.

Dit beetje vreemde niet zo bijzondere verhaal wordt door Katrijn Van Bouwel verteld in hele mooie soms zelfs poëtische zinnen, die vaak meerdere keren gelezen moeten worden om begrepen te worden. Dit haalt, vooral in het begin, de vaart nogal uit het verhaal. Je moet je echt aanpassen aan het ritme waarin het verhaal verteld wordt, alles op je in laten werken en je hoofd erbij houden. Verder strooit de schrijfster te pas en te onpas met moeilijke woorden die niet altijd een toegevoegde waarde geven aan het verhaal. Ook zit er hier en daar humor in verwerkt, dat het verhaal dan weer iets luchtiger maakt. De humor verdwijnt naarmate het boek verder vordert.

Sommige mensen zullen Katrijn Van Bouwel kennen als columniste of van de Vlaamse tv. ‘De muze en het meisje’ is haar debuut en daaruit blijkt dat ze kan toveren met woorden, zeker gevoel voor humor heeft en zeer goede kennis van de Nederlandse taal. Dit kan perfect uitkomen in een column maar als je daar een dikke 200 blz. mee vult, wordt er veel gevraagd van de lezer. Daarbij zijn niet alle personages even goed uitgewerkt of geloofwaardig. Dat is jammer want Katrijn Van Bouwel kan zeker schrijven.

Als je de tijd wilt nemen om te genieten van mooie zinnen zou je dit boek zeker moeten lezen. Wanneer je lekker door wilt lezen en een goed verhaal zoekt, kun je dit boek beter aan je voorbij laten gaan.