" Tranen drupten over mijn wangen. Voor het eerst huilde ik om mijn vader. "

De hoofdpersoon in dit boek, Metin Mutlu, voert ons in dit boek aan zijn hand mee door zijn turbulente jonge leven. Vader Harun is na de staatsgreep in Turkije in 1980 uit zijn geboorteland gevlucht en via Duitsland in Nederland terecht gekomen, waar hij al enkele maanden woont, als hij zijn gezin, moeder Asena, dochter Nevra en zoon Metin ook laat overkomen. Metin is dan 5 jaar.
De werkelijke reden voor de gezinshereniging is niet de liefde die vader voor zijn gezin voelt en dit heeft zijn uitwerking op alle gezinsleden.
Vader heeft zo zijn eigen principes, vooral wat betreft zijn positie in het gezin, maar ook zijn politieke voorkeur speelt een grote rol. Dat hij, met name door dat laatste, de beste vader is die zijn kinderen zich kunnen wensen, behoeft voor hem geen discussie. Na vele jaren de macht te hebben gehad over zijn gezin, verandert de situatie thuis.
Metin voert intussen zijn eigen strijd, thuis en ook daarbuiten op school.
Het verhaal is gesitueerd in de Bijlmer, een wijk die vele problemen kent en die we gedurende het verhaal goed leren kennen. Terwijl het met de Bijlmer bergafwaarts gaat en de buurt verloedert, lukt het de gezinsleden Mutlu, ieder op zijn eigen manier, om de toekomst met vertrouwen tegemoet te zien.
Niemand hoeft meer onzichtbaar te zijn.
Murat Isik heeft met deze roman een mooi boek geschreven, waarin veel van zijn persoonlijke ervaringen zijn verwerkt.