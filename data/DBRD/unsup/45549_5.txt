“Ultimately, when it comes down to it, in my life, I like to think that I’ll do more good than I’ll do bad. […] I’d like to know that I imparted a little bit of possitivity.”
Zo staat het in een citaat van Glen Hansard vooraan in de roman 'Na Mattias'.
We volgen acht personen op wiens leven de dood van Mattias, al dan niet rechtstreeks, invloed heeft gehad. Gaandeweg komt men te weten hoe en wie hij was en wat er is gebeurd. Elk hoofdstuk onthult een beetje meer, als een ui die je laag per laag ontvelt. Heeft Mattias iets positiefs bijgedragen aan deze verschillende levens?

'Na Matthias' is het derde boek van schrijver, journalist en muziekliefhebber Peter Zantingh(1983). Die liefde voor muziek verwerkte hij in het boek, waaraan hij ook een playlist toevoegde. (www.playlistskoffie.nl) Het verdient aanbeveling het verhaal te lezen met deze muziek op de achtergrond.

De citaten uit elk hoofdstuk, die bij de playlist horen, bewijzen meteen dat Zantingh met prachtige zinnen de lezer weet te beroeren. De schrijfstijl die hij hanteert, maakt dat je je makkelijk inleeft in de verschillende vertellers, die allemaal toch wel een eigen stijl hebben. Daardoor bevallen sommige hoofdstukken meer dan andere. Die afwisseling maakt wellicht ook dat het lezen snel vooruitgaat, ondanks het rustige en serene van de hoofdstukken. Spanning ontstaat door het ‘willen weten wat er met Mattias gebeurd is’. Een pluim verdient de auteur voor de manier waarop hij hoofdstukken en personages verbindt. Het is telkens genieten wanneer je weer nieuwe linken ontdekt. Dat gebeurt zelfs nog op het einde. Ook de cover met ‘zwarte’ veren verwijst op een prachtige manier naar het verhaal.

In elk hoofdstuk komen verschillende thema’s aan bod. Dit boek gaat over veel meer dan rouwen en welke herinneringen iemand achterlaat. De verschillende perspectieven lijken een middel om diverse maatschappelijke en relationele thema’s aan te halen. Het zet de lezer voortdurend aan het denken, confronteert en doet beroep op het empathisch vermogen. Zonder zelf een waardeoordeel te geven, haalt Zantingh de thema’s aan. Daardoor zal, wat je uit dit boek meedraagt, voor elk individu erg verschillen. Na Mattias telt 200 bladzijden maar het lijken er veel meer. Het mooiste verhaal vind je tussen alle geschreven regels door. Wellicht kom je tijdens een herlezing tot nieuwe inzichten. Zoveel boeken, zo weinig tijd maar toch is Na Mattias een boek om later nog eens terug te lezen.