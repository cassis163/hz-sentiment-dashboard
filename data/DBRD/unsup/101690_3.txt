Weet je nog? werd oorspronkelijk in de Verenigde Staten uitgebracht in 2003. Het boek bestaat uit twee op zichzelf staande verhalen, waarbij deel één geschreven is door Nora Roberts en de gebruikelijke romantiek en spanning inhoudt. Deel twee is van de hand van J.D. Robb en pikt het verhaal weer op 65 jaar later met hoofdpersonen Eve Dallas en charismatische echtgenoot Roarke. Met deel twee belandt de lezer midden in de In Death-series. Met dit boek werd onthuld dat beide schrijfsters één en dezelfde persoon waren. Verbazing alom.

Een meesterzet? Misschien, want fervente aanhangers van Roberts werden nu haast verplicht ook het verhaal van J.D. Robb te lezen en dat was andersom ook het geval. Een verdubbeling van het aantal fans of een vergissing? Vermoedelijk was dit laatste het geval, want in 2010 besloot de uitgever beide verhalen apart uit te brengen: Deel één werd Hard Rocks, deel twee werd Big Jack.  

Elaine O’Hara was al een kleine dievegge in haar jeugd en hielp haar vader Big Jack bij allerlei klusjes die het daglicht niet mochten zien. Maar toen haar ouders scheidden, verloor ze haar vader uit het oog en besloot ze om op het rechte pad te blijven. Onder de naam Laine Tavish bouwt ze voor zichzelf een nieuw bestaan op in het kleine stadje Angel’s Gap en opent een antiekwinkeltje onder de naam ‘Remember me’. Maar alles lijkt als een kaartenhuisje ineen te storten als een oude vriend van haar vader Laine opzoekt in haar winkeltje en onmiddellijk daarna op straat wordt doodgereden. Omdat Big Jack samen met zijn vriend jaren geleden een enorm aantal diamanten gestolen heeft, komt privédetective Max Gannon op de proppen die voor het bestolen bedrijf de diamanten moet opsporen. Hij beseft dat Laine een groot deel van de diamanten zelf heeft.

Dan begint het verhaal en de romantiek en spanning worden opgevoerd. Vijfenzestig jaar later is een vierde van de diamanten nog steeds niet terecht. Door enkele recente moorden die gelinkt kunnen worden aan het voorval van jaren terug, wil Eve Dallas uitzoeken wat er is gebeurd en zit de lezer midden in de In Death-series.  

Tijdens het lezen wordt het duidelijk welk alter ego welk boek heeft geschreven. Nora Roberts gebruikt haar sjabloon van romantiek en een beetje spanning. J.D. Robb voert haar hoofdpersoon Eve Dallas ten tonele waarbij seks een heel belangrijk onderdeel is van het verhaal maar waar ook de spanning hoogtij viert.  

Het is afwachten of Nederlanders en Vlamingen deze combinatie zullen waarderen of toch liever bij één van de alter ego’s blijven. Beide verhalen zijn vloeiend geschreven en heel herkenbaar. De keuze is aan de lezer.