Het is vreemd hoe je je soms de kleinste details kunt herinneren. Zo luidt de eerste zin van het boek, die je meteen vragen doet stellen en je geen andere optie stelt dan verder te lezen. Het verhaal begint met een onschuldige en grappige anekdote van Yagos jeugd, maar dan slaat de sfeer om in een droevige, geheimzinnige sfeer. Yago vertelt over de nacht dat zijn vader vermoord werd, maar naarmate de spanning stijgt, stopt het met een cliffhanger. In het volgende hoofdstuk springt de schrijver over naar een samenvatting van Yagos jeugd, samen met zijn vader. Hierdoor moet je wel verder lezen om te weten te komen hoe die bewuste nacht afloopt. De schrijver springt in het begin heen en weer tussen de twee onderwerpen, maar doet dit goed doordacht waardoor er geen verwarring ontstaat, het heeft zelfs een positief effect op de spanning. Als het boek vordert krijg je deze sprongen minder, wat ook niet noodzakelijk is voor het verloop van het verhaal.

Het verhaal is chronologische opbouw en een personele ik  verteller. Deze elementen maken het makkelijker het verhaal te volgen en je in te leven. de flashbacks die in het boek zitten zijn hoofdzakelijk over de dood van Yagos vader, wat het verhaal een traumatische sfeer geeft. Door deze sfeer worden de wraakgevoelens halverwege het boek des te intenser ervaren, wat ook weer voor een spanningsopbouw zorgt.

Wat voor mij een positief aspect van het boek is, is dat het realistisch is, maar er toch de fantasie van de schrijver in verwerkt is. Het realistische aspect van de puberende jongeman die weinig interesse toont in school, maar des te meer in andere zaken zoals in Anna en natuurlijk de geheime boodschap. De lezer wordt ook aangesproken door het boek. Wie wil er de kans om de moord op je vader te wreken niet ten volle benutten, ook al maak je het jezelf lastig en breng je je eigen leven in gevaar?

Het boek heeft me zeker kunnen bekoren, hoewel er sommige dingen een beetje tegenvielen zoals de schrijfstijl en de voorspelbare delen. Deze dingen wegen echter niet op tegen het goed geschreven en goed gestructureerde verhaal, met een hoog spanningsniveau en goed inlevingsvermogen. Ik zou het boek zeker aanraden aan adolescenten en minder ervaren lezers, maar aan de geoefende en oudere lezers zou ik het niet aanraden wegens te makkelijke schrijfstijl.