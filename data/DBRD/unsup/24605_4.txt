Fleur gluurde door een kier in het gordijn naar de tuin van de buren. Die lag er verlaten bij. De verlichting in de border verspreidde een zwak schijnsel over het met sneeuw bedekte gras. Ze checkte haar telefoon. Hij had beloofd dat hij haar een appje zou sturen zodra hij thuis was. Het was ondertussen 03.00 uur. Zijn laatste app was van twee uur terug. Hij had toch al thuis moeten zijn? Dat het uitgerekend nu moest gaan sneeuwen. Het zat allemaal tegen. Ze had er al geen goed gevoel bij toen hij haar het plan had verteld. Het was een belachelijk plan en ze had zelfs nog het idee dat hij haar niet eens alles had verteld. Ze had het hem afgeraden maar hij wilde niet luisteren. Hij luisterde alleen nog maar naar zijn neef. Ze mocht er in ieder geval met niemand over praten. Als het zou uitlekken was de kans groot dat ze hem nooit meer zou zien. Ze werd al misselijk bij het idee. Ze las zijn appje nog eens: ‘Hij is naar binnen. Ik sta op de uitkijk. Ik mis je.’ (blz. 5)

Fleur wacht op een appje van Reza, een buurjongen. Ze is verliefd op hem, maar hij is nu met een dom iets bezig. Ze vindt het verschrikkelijk, maar ze kan er weinig aan doen. Reza woont nog niet zo lang in Nederland. Samen met zijn moeder en zus is hij vanuit Pakistan naar Nederland gekomen, omdat hun schoonvader hen hiernaartoe gestuurd heeft om familie te helpen.

Ze worden niet enthousiast ontvangen door de familie in Nederland. De vader van het gezin zit in de gevangenis omdat hij voor zijn restaurant de financiën niet goed had geregeld en geld achterhield. Ayaan, de zoon van 19, moet nu voor het restaurant zorgen. Zijn moeder brengt haar tijd door met klagen en winkelen. Jandra en haar beide kinderen delen een zolderkamer. Van Jandra en haar dochter wordt verwacht dat ze het huishouden gaan doen en Reza zal gaan meewerken in het restaurant. Maar Ayaan heeft stiekem andere plannen voor Reza…

Reza is 16 jaar en kijkt op tegen zijn neef. Die is pas 19 jaar, maar heeft een eigen auto, een eigen mobiel en hij lijkt een man van de wereld. Zulke mensen wonen niet in het dorp waar Reza vandaan komt. Zo’n groot huis als waar ze nu in Nederland wonen bestaat in zijn dorp niet eens. Al snel blijkt dat Ayaan zich bezighoudt met criminele activiteiten. Hij doet zijn best om Reza hierbij te betrekken, en die durft niet te weigeren, want ze zijn familie.

Ayaan heeft een plan waarmee het restaurant en hijzelf uit de problemen zullen komen. Hij wil een overval gaan plegen. Hij heeft alles uitgedacht en Reza moet hem hierbij helpen. Ayaan zegt dat het plan niet mis kan gaan… Zal Reza hem helpen? En waarom wacht Fleur op een berichtje van Reza?

Lees de rest van mijn recensie op Ikvindlezenleuk