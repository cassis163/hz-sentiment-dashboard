Titel : Deal ?
Auteur : Johan Deseyn
Uitgeverij : Kramat
ISBN : 978 94 624 20731

... Cassius Dreschner slaagt er niet in zijn horrorverhalen aan een uitgever te slijten. Ten einde raad gaat hij een akkoord met een vreemde figuur aan. De gevolgen daarvan werpen niet alleen zijn eigen leven, maar ook dat van anderen volledig overhoop. Hij ontdekt dat die persoon een speciale taak heeft en dat hij daar als schrijver dient aan mee te werken.


Cass is een arme schrijver van horrorverhalen. Ieder verhaal stuurt hij naar een uitgever en wacht hij met spanning op de verlossende mail dat zijn verhaal zal worden uitgegeven. Niets is minder waar, keer op keer ontvangt hij de standaard afwijzing die hij inmiddels kan dromen.
Cass zakt steeds verder in zijn depressie. Hij is dagelijks in de kroeg van Chucky te vinden en als hij niet al te dronken is, voert hij gesprekken met Shaohan, de man van wie hij zijn armzalige appartement huurt.
Totdat zijn leven een hele andere wending krijgt.

Horror of zoals Deal? wordt genoemd: Duistere thriller, is absoluut een van mijn favoriete genres en ik was blij dat ik mocht deelnemen aan de Thrillzone leesclub.
Het verhaal komt echter zeer langzaam op gang. De vele herhalingen van onder andere hoe Cass zijn dagen beleeft, maken het lezen er niet plezieriger op. Ik bleef me maar afvragen wanneer er iets zou gebeuren.
Dat het boek door een Vlaamse auteur is geschreven, is voor mij nooit een belemmering om van een boek te genieten. In dit boek echter was de zinsopbouw ronduit vreemd te noemen en zat nog vol met (schrijf/typ)fouten.
De auteur heeft zijn best gedaan om met alle lijnen naar het plot toe te werken. Dat heeft hij netjes gedaan, maar daardoor werd het allemaal erg voorspelbaar.
De horrorelementen die ik verwachtte, waren wat mij betreft niet aanwezig.

Ik geef Deal? een nipte 3 sterren.