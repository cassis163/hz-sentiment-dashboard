dat je in een ruk uit wilt lezen met overtuigende en menselijke hoofdpersonen.,George D. Shuman, begenadigd schrijver van 18 seconden, verlaat op 19-jarige leeftijd zijn geboorteplaats. Na wat omzwervingen komt hij in Washington. Op zoek naar werk, meldt hij zich aan bij het Metropolitan Police Department. Wat begint als een baan om te overleven, wordt algauw een roeping. Zijn ervaringen als undercover agent, sergeant Speciale Zaken, Operations Commander van de Metropolitan Police en als lid van Internal Affairs zullen zijn verdere leven tekenen. Twintig jaar later gaat hij als luitenant, met een indrukwekkende staat van dienst, met pensioen. Shuman werkt vervolgens een aantal jaren voor luxe hotels en begint met schrijven. Door de geweldige ontvangst van zijn schrijversdebuut 18 seconden, kan George D. Shuman zich nu volledig richten op het schrijversschap.
Blinde Sherry Moore, hoofdpersoon in 18 seconden, heeft buiten haar handicap ook een gave: door het aanraken van een dode kan zij zijn/haar laatste 18 seconden herinneringen zien. Deze laatste gedachten kunnen bij het oplossen van een moord, uitermate handig zijn. Uiteraard staat de politie erg terughoudend tegenover deze werkwijze. Eén van de weinigen die wel eens gebruik maakt van haar gave, is haar vriend, rechercheur John Payne. Door hem raakt Sherry betrokken bij een nieuwe moordzaak. Een psychopaat heeft het gemunt op jonge meisjes. Samen met detective Kelly OShaughnessy wordt de jacht op de moordenaar geopend. Raakvlakken met het verleden van Sherry, maken het er niet minder gecompliceerd op.
18 seconden is een spannend boek, dat je in één ruk uit wilt lezen. Hoofdpersonen komen erg overtuigend en menselijk over. Ik was erg sceptisch over de gave van hoofdpersoon Sherry Moore. De puur wetenschappelijke verklaring voor dit fenomeen, komt echter zo overtuigend over, dat er van enige twijfel al gauw geen sprake meer was.Het laatste gesprek met de overledene staat gelukkig ook niet centraal in het verhaal. Het wordt een paar keer prominent opgevoerd, maar ouderwets speurwerk en een dosis geluk, komen gelukkig net zo vaak voor.Een en ander maakt het tot een evenwichtig verhaal, met op het eind nog een twist. Dat de doorgewinterde thrillerlezer dit onverwachte einde allang zag aankomen, mag de pret niet drukken.
18 seconden is dan ook een aanrader. Ik ben erg benieuwd naar het vervolg op dit fraaie debuut.Van mij mag George D. Shuman in zijn volgend boek Sherry Moore weer opvoeren. Ik zou het zeker gaan lezen.