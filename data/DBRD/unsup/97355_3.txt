Het zit Esther niet zo mee. Haar ex Dieter wilde geen kinderen, dus ze zette hem de deur uit. Nu heeft hij een nieuwe vriendin en die heeft hij wel zwanger gemaakt. Op een feest zet ze Dieter op z'n nummer, maar ze schiet er niet veel mee op.

Het feest is wel een keerpunt voor haar, want ze valt op bij Patricia, iemand met een vinger in de pap bij een gerenommeerd tijdschrift. Esther krijgt de kans om haar droom, journaliste, uit te laten komen. Ze mag een paar artikelen gaan schrijven. Het enige wat ze daarvoor hoeft te doen is ja te zeggen op elke man die vraagt of ze mee wil op date.

Wat eenvoudig lijkt, valt in de praktijk toch tegen. De dates zijn niet wat ze zich erbij had voorgesteld. En daarbij is Esther wel erg wanhopig bezig om de liefde te vinden. Een nieuwe vriendin zorgt ervoor dat ze lekker kan ventileren. Zo krijgt ze de ruimte om te doen wat ze wil, maar door haar doelen na te streven, ziet ze niet wat er om haar heen gebeurd en lijkt ze oude vriendschappen te verliezen en stoot ze mensen voor het hoofd.
Dan komt er nog één speciale date, een week in Toscane, er hangt nu echt liefde in de lucht. Nu komt alles goed, toch?

Het boek is vlot geschreven en er gebeurd genoeg. Helaas zijn de date's waar het in eerste instantie om lijkt te draaien redelijk beperkt. Het had tot een hoop hilarische situaties kunnen leiden, maar het sneeuwt een beetje onder in het totaal.
Esther ontwikkelt zich wel van onzeker en chaotisch naar meer gestructureerd, maar daar heeft ze wel vrij veel tijd voor nodig. Het plot was redelijk voorspelbaar, het is al snel vrij duidelijk met wie Esther aan het einde van het boek zal eindigen. Toch zit er genoeg in het boek , ook vriendschappen en het onderhouden ervan, jaloezie en het streven naar geluk zijn in het verhaal terug te vinden.

Het is ingewikkeld is de eerste chicklit roman van Vlaamse Kaat de Kock met humor, afwisseling en romantiek en is ideaal leesvoer voor lekker tussendoor.