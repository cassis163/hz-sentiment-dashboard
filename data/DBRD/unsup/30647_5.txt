Een must-have voor iedereen die van katten houdt… Rebelse Katten van Kimberlie Hamilton. Het is een boek vol verhalen met katten in de hoofdrol. Katten die door de jaren heen een belangrijke rol hebben gespeeld. Maak kennis met Beerbohm, Dewey, Faith, Morris en vele anderen. In het korte verhaal bij elke kat lees je wat het bijzondere is aan deze katten. We weten al dat katten belangrijk zijn voor de jacht op muizen en ratten. Maar weet je ook dat er katten zijn die een heldendaad hebben verricht, katten die mee op zeereis gingen en er een kat is geweest, die meegeholpen heeft een moord op te lossen. Je komt van alles te weten.
Elke kat staat bij zijn verhaal paginagroot afgebeeld. Hiervoor zijn zeventien kunstenaars aan de slag gegaan. De diversiteit is geweldig om te zien.
Na het lezen van het verhaal weet je waarom de kat zo is afgebeeld.
Naast de vele avonturen vind je in het boek ook opzienbarende kattenfeiten.
Wist je dat een kat het weer kan voorspellen of dat ze een zesde zintuig hebben? In het Guinness World Records-boek staan bijzondere record verbrekende katten: bijv. Dusty (het grootste aantal kittens in één leven), Stewie (de langste kat ter wereld) en Missie (met een snorhaar van 19 cm).
Tot slot vind je achterin het boek een tijdlijn waarin alle katten vernoemd zijn.
Na het lezen van Rebelse Katten kijk ik met andere ogen naar dit grappige huisdier!