Speling van het Lot van Stephanie Laurens, het laatste boek in de trilogie over de Cynster-zusjes, begint als de eigenzinnige Angelica tijdens een soiree haar oog laat vallen op de knappe Lord Debenham. Ze voelt het direct: hij is haar prins op het witte paard. Sinds iedereen denkt dat de geheimzinnige ‘Laird’, die eerder haar twee oudere zusjes heeft ontvoerd, dodelijk verongelukt is, kan Angelica zich weer vrij bewegen, zonder dat haar broers bovenop haar lip zitten. Als ze met Lord Debenham op het terras even een luchtje gaat scheppen, slaat ook voor haar het noodlot toe. Lord Debenham blijkt niemand minder dan de Schotse ‘Laird’ te zijn. Maar in plaats van dat het een herhaling van zetten is, zoals in de eerste twee boeken, weet Stephanie Laurens je met het verhaal van Angelica te verrassen.

Angelica is namelijk geen katje om zonder handschoenen aan te pakken en dat heeft de ‘Laird’ al snel in de gaten. Hij verandert zijn strategie en licht Angelica in over de reden waarom hij gedwongen wordt om een van de Cynster-zusjes naar Schotland te brengen. Zij besluit vrijwillig met hem mee te gaan met als belangrijkste doel zijn hart te veroveren. Want dat hij haar soulmate is en de man waar ze de rest van haar leven mee wil doorbrengen, daar is ze van overtuigd. Maar misschien heeft de ‘Laird’ daar wel heel andere ideeën over. En wat zal de reactie van Angelica’s familie zijn als zij haar eer te grabbel gooit en als zijn vrijwillige gevangene afreist naar Schotland?

Gelijk met Angelica word je als lezer eindelijk ook op de hoogte gebracht van de beweegredenen van de ‘Laird’ en krijgt hij een naam: Dominic. Hierna ontrolt zich een onderhoudend verhaal waarin Angelica en Dominic samen de strijd met zijn moeder, de kwade genius, aangaan om zijn clan van de ondergang te redden.

De makkelijk leesbare schrijfstijl van Stephanie Laurens staat ook nu weer garant voor onbekommerd, pretentieloos leesplezier waar je niet al te veel over na hoeft te denken. Natuurlijk ontbreekt ook nu de romantiek gelardeerd met de nodige erotiek niet, maar dit boek is een stuk spannender dan de eerste twee delen en verreweg het beste van de trilogie. Waar zeker in het eerste deel de actie pas laat op gang kwam, is die in dit boek al direct vanaf het begin aanwezig.

Eigenlijk is de titel van het eerste boek, Het heft in eigen hand, meer van toepassing op dit deel, want Angelica neemt letterlijk het heft in eigen hand. Zij windt Dominic om haar vinger en zij bepaalt op welke manier ze zijn moeder tevreden kunnen stellen zodat alles tot een goed einde kan worden gebracht. Uiteraard gaat dit niet zonder slag of stoot. Klein minpuntje is dat de moeder wel erg ver gaat in haar wraak en dat maakt het verhaal op punten ongeloofwaardig, maar een kniesoor die daarop let. Het zorgt er wel voor dat Laurens de spanning steeds verder opbouwt en bij de plot houd je toch even je adem in. Beleven Angelica en Dominic ook hun happy end of gooit een dramatische gebeurtenis alsnog roet in het eten?

Met Speling van het lot heeft Stephanie Laurens een spannende afsluiting van deze fijne feelgood-trilogie geschreven waarin alle open eindjes beantwoord zijn.