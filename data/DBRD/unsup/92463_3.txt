Nu de koperen ploert weer aan de hemel staat, we lange avonden hebben en de temperatuur tot laat in de middag aangenaam blijft, is dit het uitgelezen moment om Hete Vuren van Jeroen Hazebroek & Leonard Elenbaas te recenseren. Beide mannen zijn bbq-expert. Hazebroek met zijn bedrijf Het Kookvuur en beheerder van het BBQ-forum. Elenbaas als chef-kok van restaurant Pure Passie. Eerder schreven zij al het boek Hete Kolen. Nu mogen we met deze mannen voor hete vuren staan.

In de zon en met een nog nasmeulende Weber naast me blader ik door het boek. Het zegt dat het voor iedereen is, die van vuurtjes stoken en van lekker eten houd. Een boek dat meteen inspiratie zou moeten geven.

Het boek heeft een robuust uiterlijk met binnenin een fijn lettertype, duidelijke kopjes, stoere foto’s en mooie illustraties. Het varken dat gegrild wordt op de voorzijde geeft meteen een flink stuk ambitie aan. Het boek is bedoelt om jou als lezer te helpen om buiten koken tot een succes te maken en gaat uit van de Europese manier van grillen. Op open vuur, met hout, houtskool en briketten.

Eerst komt de geschiedenis van het bbq-en in Nederland aan bod en wordt besproken hoe diverse invloeden van andere culturen de Nederlandse keuken hebben beïnvloed. Dat het grillen boven vuur langzaam werd verdrongen door veiligere methodes zoals koken op gas of elektra. En waar het met verdwijnen van kennis mis ging met onze grillskills. Ik kan niet anders zeggen dat de teksten lekker weglezen.
Daarna volgt duidelijk en uitgebreide informatie welke materialen er allemaal beschikbaar zijn en welke nodig zijn om te kunnen grillen. Van de diverse soorten bbq’s, houtsoorten, briketten en aanmaakmaterialen, diverse soorten gietijzeren pannen tot een uitgebreide toelichting hoe je een goed (kook)vuur maakt. Dit wordt allemaal (soms kort en bondig) duidelijk behandeld. De teksten zijn overgoten met de duidelijke mening van beide experts maar met zoveel ervaring bij beide mannen durf je daar niet aan te twijfelen.

Na het hoofdstuk Hoe te grillen volgt het echte werk. Een hoofdstuk over bereidingen van diverse soorten vlees, vis en gevogelte, brood, wafels maar ook hoe je in de as van de bbq producten kan garen. Elke soort bereidingswijze kent een verwijzing naar een recept waardoor je het beschrevene meteen in de praktijk kan brengen. Bij sommige recepten volgt ook nog een handig foto-vierluik waarbij je kan zien hoe het in de praktijk moet.

Hoofdstuk 8, De recepten, heeft geen inleiding, dus loopt het moeiteloos over in hoofdstuk 7 dat ook recepten bevat van de diverse soorten bereidingen. Dit is overigens wel een beetje vreemd: recepten verdeeld over twee hoofdstukken.

De recepten zelf zijn no-nonsense en overzichtelijk met niet echt ingewikkelde ingrediënten en dat is fijn. Qua benodigdheden zal je wel soms over een gehaktmolen, spit of een dutch oven moeten beschikken. Dus met alleen een bbq ben je er niet altijd. Een kritische noot die me opvalt is bij het recept voor kipsateh. Dat je de stukken kip in blokjes van 1cm moet snijden. Strookt niet met de foto en stukjes kip van 1 cm passen niet op een spies.

Er zijn recepten voor kipdelen met koffie-kerrierub, jodenhaas, tataki van tonijn, gevulde inktvis, hamburgers, buikspek en maar ook bijvoorbeeld voor chocoladebrownies. En natuurlijk het recept van het roosteren van een heel varken aan een spit zoals op de voorzijde van het boek. Top is dat sauzen apart worden benoemd. Minder handig, geen receptenindex maar enkel een soort trefwoordenregister. Ook zijn de recepten in het boek niet op soort vlees gegroepeerd. De hoeveelheid recepten valt tegen en is niet geheel in balans. Eén recept voor een kruidenrub en twee kiprecepten is voor een bbq-boek gewoon te weinig.

Sateh Rund
Voor 8-12 spiesen:
1kg runderriblappen

Voor de marinade:
4 theel. Tamarindepasta of assam
2 eetl. Rijstazijn
2 eetl zonnebloemolie
2 eet. Licht gefermenteerde soja
Halve rawit peper, fijngesneden

Nodig:
12 bamboe satéstokjes
Rooster, dun of de randen van een satégrill

Warmte:
Driehoekmethode met gemiddelde grillgloed

Snijd de riblappen in blokjes van ongeveer 1 cm. Meng de tamarindepasta goed met de overige ingredienten voor de marinade en meng het vlees erdoor. Laat ongeveer 8 uur in de koelkast marineren.
Rijg aan ieder stokje ongeveer 80 gram vlees. Dep het droog voordat je gaat grillen. Leg ze op het rooster en gril 5 a 6 minuten boven een gemiddelde grillgloed tot de buitenkant donkerbruin en krokant is. Draai de stokjes elke 30 seconden. De sateh is het lekkerst als de kern nog een beetje roze is.

Het is opvallend dat de satéh in zulke kleine blokjes moet worden gesneden. Net als de kipsaté. Dat past gewoonweg niet op een stokje. Ik sneed de stukken dus groter. De soja werd vervanagen door “normale” soja en de peper door gewone peper. De smaak was overigens goed en de griltijd ook.

Hete Vuren is uitermate geschikt voor iedereen die meer wil weten over de geschiedenis van het bbq-en in Nederland en daarnaast een stevige basis wil leggen in de kunst van het grillen en wat daar allemaal bij komt kijken. Het boek biedt zeker wat leuke en niet standaard recepten maar mijn hebberigheid zegt dat het wat meer en wat uitgebalanceerder had mogen zijn.
Voor de ervarener bbq-er vind ik het boek te licht maar stook je net je eerste vuurtjes en wil je af van de verkoolde stukken vlees, dan kan dit boek je daar zeker bij helpen.