In ‘De Manipulator’ staat Claire centraal. Claire is 35 jaar en professioneel manipulator. Dat houdt in dat ze wordt ingehuurd mensen te beïnvloeden. Privé gaat ze anoniem door het leven en stelt ze zich vrij afstandelijk op. Behalve haar jeugdvriendin Eva, weet niemand wat Claire werkelijk doet voor de kost. Eva geeft Claire zo nu en dan adviezen vanuit haar eigen professie. Ze is psychiater.

“Een uurtje later zit ik bij mijn enige uit mijn jeugd overgebleven vriendin Eva aan tafel. Door haar job fungeert ze vaak als mijn klankbord wanneer ik over mijn profielschets een tweede mening wil. Zoals nu.”

Guido is een van Claire’s voormalige ‘slachtoffers’. Hij is er op enig moment achter gekomen dat zijn ‘ondergang’ te wijten is aan de manipulaties van Claire en zint op wraak. Hij vormt een reële bedreiging voor Claire, juist op het moment dat ze een opdracht krijgt die haar carrière voorgoed naar een hoger niveau kan tillen.

“Wapenindustrie is een uiterst delicate aangelegenheid. Ik bedoel, u spreekt al over doelwitten als het over mijn subjecten gaat. Ik weet niet of ik daar wel in betrokken wil raken. Ik wil kunnen slapen ’s nachts.”

Daniel heeft haar boek een uiterst origineel thema meegegeven. De manipulatietechnieken die hoofdpersoon Claire hanteert, beschrijft zij uiterst geloofwaardig. Ondanks dat deze technieken niet altijd de schoonheidsprijs verdienen, blijft de lezer sympathie houden voor deze jonge vrouw. De combinatie van het werk dat zij doet, de normen die zij daarbij evenwel hanteert en haar persoonlijke kwetsbaarheid zijn prachtig weergegeven. Chapeau!

Daniel heeft een uiterst prettige, vlotte schrijfstijl en ze weet de spanning op knappe wijze op te bouwen richting een uiterst verrassend plot. Haar taalgebruik is fraai en heeft nét dat beetje ‘Belgische saus’ dat ook de Nederlandse lezer vaak als ‘uiterst charmant’ betitelt.

“Het slot van de keukendeur had krassen en is geforceerd. Het mes op de plaats delict heeft de vingerafdrukken van het slachtoffer. Hij is in zijn buik geschoten. En als kers op de taart: mevrouw is drie keer aangifte komen doen tegen de overleden persoon, onder andere voor slagen en verwondingen.”

Omdat Daniel haar personages zo levendig weet weer te geven, zijn ook de dialogen fijn om te lezen en heel natuurlijk.

Kortom, wat mij betreft is er een uitstekende nieuwe thrillerauteur opgestaan!

Over de auteur
Anne Daniel (1971, Mechelen) is van opleiding juriste. Nochtans wilde ze als kind graag Oscarwinnares worden, maar toen die droom enigszins onrealistisch bleek, verlegde ze haar passie naar schrijven. In de zomervakanties schreef ze boeken van haar favoriete jeugdauteurs over in schoonschrift. Veel later, nadat ze haar man leerde kennen, verliet ze België om zich, samen met twee honden, tijdelijk in Nederland te vestigen.

Uitvoering
Uitgeverij Kramat
ISBN 9789462420625
Paperback.

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/