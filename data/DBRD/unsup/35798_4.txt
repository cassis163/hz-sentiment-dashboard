"Soms heb je hebt verdriet over wat voorbij is nodig om meer te genieten van wat was." ~ p48.

Prachtig hoe heden en verleden uiteindelijk met elkaar verweven worden! Al die kleine puzzelstukjes, die uiteindelijk een prachtig verhaal vormen als een kunstwerk van woorden.

"Die ziel woonde eens in zijn hart, in zijn buik en in zijn hoofd, maar nu zijn hart en buik dood zijn, woont de ziel alleen nog maar in zijn hoofd." ~ p104.

Offer in de mist is de tweede roman van Marieke Frankema, na haar debuut Dochter van Dochter van de Zilvr'en Maan. Dit maal neemt ze de lezers mee naar Drenthe, en vertelt ze het bijzondere verhaal van Lisette en de mensen om haar heen. Het leven van Lisette word flink op zijn kop gezet, wanneer blijkt dat de dood niet altijd het einde hoeft te betekenen. Wanneer de toekomst van een jong stel wordt bedreigd staat ze voor een lastige keuze, en voor ze het weet zit ze verstrikt in halve waarheden en geheimen die verder terug gaan in de tijd dan ze kon vermoeden. Alles lijkt te zijn begonnen bij het hunebed. Maar wat hebben de witte wieven ermee te maken?
Alles wat Marieke schrijft lijkt magie te bevatten. De woorden toveren zichzelf een weg bij je naar binnen, en weten mij elke keer weer te raken. Hoewel ik dit keer iets meer moeite had om in het verhaal te komen, door de verschillende personages, vele namen en tijdsprongen, bleef ik ook dit keer weer verwonderd achter na de laatste bladzijde. Feiten en fabels zijn prachtig verweven tot een geheel, en met zoveel liefde geschreven dat je het verhaal gewoon wilt geloven. Krachtige vrouwelijke personages, een stuk geschiedenis en een flinke dosis spiritualiteit maken dit tot een prachtig geheel.

"Ik heb het gevoel dat ik het ergens altijd wel heb geweten. Maar een ander deel van mij weigert het te geloven, weigert te accepteren dat ik mijn leven lang in een leugen heb geleefd." ~ p187.

Wat was dit weer een bijzonder verhaal! Na het dichtslaan van het boek blijft er echt nog lange tijd een warme gloed in mijn hart hangen. Bijzonder hoe fictie je kan weten te raken als werkelijkheid. Voor mij net geen 5 sterren, omdat ik in het begin zoekende was, maar zeker een ruime 4 sterren met sparkels!