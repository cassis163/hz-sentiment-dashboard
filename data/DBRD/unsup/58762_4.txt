zullen met Carte Blanche zeer zeker positief worden verrast.,Jeffery Deaver behoeft natuurlijk allang geen introductie meer. De Amerikaanse bestsellerauteur schreef meer dan vijfentwintig thrillers, waarvan er inmiddels drie werden verfilmd, waaronder The Bone Collector met Denzel Washington als de aan bed gekluisterde speurneus Lincoln Rhyme. Vele miljoenen boeken gingen er van hem over de toonbank, in bijna dertig verschillende talen.
Ook voor de held uit zijn nieuwste thriller, Carte Blanche, is elk woord ter introductie er een te veel. 007. Shoot to kill. Shaken not stirred. We hebben het hier natuurlijk over de bekendste Britse spion ter wereld: James Bond, de creatie van wijlen Ian Fleming. Dertien thrillers schreef de voormalige journalist over de held der helden, maar het Bondimperium verloor na zijn overlijden halverwege jaren tachtig weinig aan kracht. John Gardner schreef er nog zestien op zijn naam. Er werden tot dusver tweeëntwintig James Bondfilms gemaakt, waarvan de laatste - 'Quantum of Solace' - enkele jaren geleden nog vele miljoenen mensen naar de bioscoop trok. Nummer 23 is in de maak en wordt ondanks de eerdere financiële problemen bij MGM verwacht in 2012.
Voor 'Project X', de werktitel van Carte Blanche, werd Jeffery Deaver door de Ian Fleming-erven ingelijfd. 'Een grote eer,' zoals de Amerikaan al in veel interviews vertelde, 'waar ik op de kop af vijf seconden over hoefde na te denken.' Een groot risico ook, want eigenlijk heeft een bekend auteur als Deaver op voorhand meer te verliezen dan te winnen met een dergelijk project.
In Carte Blanche trekt Deaver alle Bondregisters wagenwijd open in een verhaal dat zich - anders dan zijn voorganger Sebastian Faulks in 2008 deed met Devil May Care - volledig in het heden afspeelt. Een uitstekende zet van de meester van de 'plot twists', want de moderne James Bond knalt van het papier af als nooit tevoren.
Omdat de Secret Service de laatste jaren - na afloop van de koude oorlog - aan behoorlijke veranderingen onderhevig was, maakt Bond nu deel uit van een nieuwe organisatie van de geheime dienst voor buitenlandse betrekkingen. Tijdens een 'gewone routineklus' in Servië stuit Bond vrij toevallig op verregaande plannen van een nog onbekend kwaad dat een bloedbad wil aanrichten. Al snel komt Bond op het spoor van Severan Hydt, baas van Green Way International, het grootste afvalverwerkingsbedrijf ter wereld. Een man met wel heel eigenaardige trekjes en een bijzondere voorliefde voor verval en verderf. Terwijl Bond in Londen nog erg moet wennen aan zijn nieuwe status "carte grise" (waarin hij als geheimagent in eigen land niet eens gemachtigd is om een wapen te dragen), ontrafelt hij langzaam maar zeker de snode plannen van 'de Vuilnisman'. Hierbij wordt hij zoals altijd geholpen door oude bekenden, waaronder zijn baas "M" en afdeling "Q" (voor de technische wonderen). Miss Moneypenny heeft plaats moeten maken voor een nieuwe verbindingsofficier Ophelia 'Philly' Maidenstone, maar verder zitten alle bekende elementen in het moderne Bondavontuur: mooie vrouwen, technische snufjes, snelle auto's, waanzinnige actie, lekker eten en veel drank. Natuurlijk worden er ook in Carte Blanche verschillende continenten aangedaan (Europa, het Midden-Oosten en Zuid-Afrika) en komt de superspion oog in oog te staan met het meesterlijke brein achter al het kwaad, en eindelijk eens een dat niet op zoek is naar wereldmacht. Gelukkig voor de vele Deaverfans onder ons, is de auteur niet vergeten het verhaal te overgieten met een sausje waarvan alleen hij het juiste recept kent: een opeenstapeling van weergaloze plotwendingen en goede research.
Zij die mogelijk twijfels hadden over de houdbaarheidsdatum van de James Bond-franchise, zullen met Carte Blanche zeer zeker positief worden verrast. In een pageturner van jewelste sleept Deaver de lezer mee van de politieke spelletjes in het Britse koninkrijk naar de wolkenkrabbers in Dubai, van de duurste restaurants vol pracht en praal naar de armste en gevaarlijkste wijken in het Zuid-Afrikaanse Kaapstad. Actie waar de vonken vanaf vliegen, voorzien van een vleugje bondiaanse romantiek en hoogwaardig technisch vernuft.
Jeffery Deavers Carte Blanche vraagt, nee, schreeuwt om meer. De spionagethriller is terug op de kaart gezet. Zijn naam is Bond, James Bond.