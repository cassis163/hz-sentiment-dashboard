Veronique Puts (1964) is geboren in Maasbracht. Er is altijd al een grote liefde geweest voor tekenen en schilderen. Ze studeerde aan de Academie voor Beeldende Kunsten in Breda en na haar studie werkt Veronique als zelfstandig illustrator en columnist voor o.a. De Haagsche Courant, Dagblad de Limburger, De Stem en diverse uitgevers en reclamebureaus. In 1999 opent ze haar eerste solo-tentoonstelling in Antwerpen en in 2007 publiceert ze haar eerste boek. Samen met haar man en katten Cootje & Pernod woont en werkt ze in Antwerpen en Rotterdam.

Veronique Puts schreef en illustreerde veertien boeken. Dit jaar zijn er drie nieuwe uitgaves: De boeken Vier Poten op een Buik en Kat is Koning. En natuurlijk er ook een nieuwe Kattenkalender.

Kat is koning is 5 jaar leven met katten in 50 heerlijke, humoristische en herkenbare verhalen.

Mijn passie voor katten is groot en een aantal jaren heb ik geprobeerd het verzamelen van alles wat met katten te maken heeft te beteugelen. Dit is redelijk gelukt maar toch begonnen vooral die boeken over katten weer naar mij te lonken. Inmiddels is deze verzameling weer groeiende en kom ik ook steeds meer tegen. Zo viel ook mijn oog op de boeken van Veronique Puts.

Opvallende covers en met een achterflap die tot lezen maant, heel snel…

Kat is koning begint met een voorwoord waaruit heel veel liefde voor katten spreekt. Als jezelf niets met katten hebt, snap je er helemaal niets van, maar als je net als ik een grote passie voor deze viervoeters hebt dan zal je wegsmelten bij het lezen van de verhaaltjes in dit boek. En ik ken veel van deze mensen. Leuk detail is dat veel auteurs en lezers huisdieren hebben en dat ze, heel herkenbaar, deze dieren behandelen alsof het hun eigen kinderen zijn.

Eerst zijn er Chatblis en Pernod. Twee eigenzinnige katten. Gewoon zoals een kat hoort te zijn en hun maniertjes zijn alom bekend bij de kattenmensen. Welke katteneigenaar kent het niet, er wordt een pakket bezorgd maar de inhoud is totaal niet interessant, het gaat de kat om de doos. En hoe groot of klein dan ook, de kat zal ervoor zorgen dat hij/zij er in past en dit leuke nieuwe plekje zal voorlopig ook niet verlaten worden. Of dat de kat op stap gaat en als het donker is nog niet thuis is. Dat betekent weer een slapeloze nacht, want er kan niet rustig geslapen voordat de kat weer veilig thuis is.

“Tegen middernacht zat ik depressief op het stoeltje onder de appelboom. Wat nu? Ik kon toch niet gaan slapen zonder dat Pernod thuis was? En hoorde ik daar een angstig piepen in de verte?”

Vrolijke verhalen en verdrietige verhalen. Het verlies van een huisdier maar ook weer de vreugde van een nieuw huisdier waar je weer net zoveel aan gehecht raakt. De kennismaking met Cootje brengt leuke herinneringen met zich mee en ook dit katje laat je weer smelten.

“Net als mijn echtgenoot me glimlachend doch vastberaden op het hart drukt dat ik de verf beslist niet uit het oog mag verliezen, stapt Cootje achter zijn rug met vier poten vol in de verfbak.”

In Kat is koning beschrijft Veronique Puts haar belevenissen met haar katten op een treffende wijze en laat met deze verhalen haar liefde voor katten spreken. De bijgevoegde illustraties spreken voor zich, hebben geen woorden nodig. Een verhalenbundel om meerdere keren van te genieten en een boek dat bij de kattenliefhebbers een prominente plaats in huis moet hebben!