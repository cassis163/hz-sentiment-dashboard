Na De Hongerspelen is er nu Vlammen, het al even spannende vervolg in de trilogie naar de hand van Suzanne Collins, uitgegeven door Unieboek. Het boek vertelt het verhaal van Katniss Everdeen, een arm meisje uit De Laag van District 12. Ze gaf zich in boek één op als vrijwilliger om in de plaats van haar jongere zusje Primrose een strijd te gaan leveren op leven en dood, in de arena van het Capitool. Samen met haar teamgenoot en star-crossed lover Peeta Mellark, komt ze levend uit de arena en zonder het zelf te beseffen, is ze een strijdsymbool geworden in de rebellenopstand tegen het Capitool. Dit stemt President Snow allesbehalve goed gezind en het lijkt alsof hij uit is op wraak. Hij denkt dat Katniss nog wel eens voor grote problemen zou kunnen zorgen en dit kan niet onopgemerkt blijven. Alsof dit alles nog niet genoeg is, komt Katniss ook nog eens terecht in een persoonlijke strijd, de liefde. Ze moet namelijk een keuze maken tussen Peeta, met wie ze de arena doorstond, en haar beste vriend Gale.
In Vlammen vindt er een kwartskwelling plaats naar aanleiding van de 75ste Hongerspelen. De kwartskwelling bestaat dit jaar uiteraard opnieuw uit een gevecht in de arena, maar de tributen zullen geen onbekenden zijn. Ze worden namelijk gekozen uit de eerdere winnaars. Hierdoor wordt de arena eens zo gevaarlijk, want alle tributen hebben dezelfde nachtmerrie al eens meegemaakt en doorstaan. Ze zullen dus koste wat kost alles geven om ook de tweede keer te doorstaan. Een nieuwe arena, een nieuwe spelmaker en een aantal nieuwe gevaarlijke en geheime strategieën zorgen voor een ideale mix om nog een topverhaal tevoorschijn te toveren. Toeval of niet, maar deze kwartskwelling is wel degelijk een ideale opportuniteit voor President Snow om wraak te nemen op Katniss, De Spotgaai, en haar voor eens en altijd een toontje lager te laten zingen.
Kortom, deze nieuwe creatie van Suzanne Collins houdt ons scherp en in spanning gedurende het hele verhaal.