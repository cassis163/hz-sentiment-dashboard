De Japanse auteur Marie Kondo schreef in 2015 haar boek Opgeruimd! waarin ze pleit voor het weggooien van alle spullen waar je niet van houdt. Haar inspiratie haalde ze uit het opruimboek van Nagisa Tatsumi. Deze Japanse schreef al in 2000 haar adviserende tips in De kunst van het weggooien. In 2005 kwam er een nieuwe, herschreven editie en nu in 2017 is er dan ook een Nederlandse vertaling.

Vroeger werden spullen pas vervangen als de oude op en versleten waren. Tegenwoordig wordt er alleen nog maar gekocht om het kopen. Resultaat is dat je kasten en je hele huis vol komen te liggen met ongebruikte dingen. Nagisa Tatsumi pakt in het boek De kunst van het weggooien dit probleem eigenlijk heel simpel aan: alles wat je niet meer gebruikt, of gebruikt hebt in het laatste jaar, kun je weggooien. In het boek geeft ze in tien stappen tips en voorbeelden hoe je dit het beste kunt doen.

De grootste struikelblokken zijn kleding, boeken en tijdschriften, deze worden massaal bewaard. Als één van de tips geeft ze aan om iemand in huis aan te wijzen die verantwoordelijk is voor bijvoorbeeld de kranten. Diegene ziet een krant slingeren en vraagt: “Heb je deze krant uit?”. Is het antwoord “ja” dan gooit de verantwoordelijke de krant weg. Is het antwoord “nee, nog niet”, dan zegt de verantwoordelijke: ”Als je het hebt uitgelezen, gooi je het dan weg?” En zo is de verantwoordelijke klaar met zijn taak. Op zich heel simpel bedacht, maar uit ervaring weet ik dat dit helaas niet werkt met pubers in huis!
Verder zijn het allemaal hele goede en eigenlijk heel logische tips. Ik heb ze uitgeprobeerd op mijn keukenkastjes en deze zijn nu voor de helft leger dan voordat ik in het boek begon.

Het leuke van dit boek is dat het een vertaling uit het Japans is. Je komt zo grappige, leuke Japanse cultuurdingetjes te weten.
“Het heeft me enorm verbaasd dat ‘weggooien’ door meerdere mensen werd geassocieerd met ‘ubasute’ (letterlijk opoe wegdoen, zou een oud Japans gebruik zijn, waarbij een hoogbejaard familielid naar een afgelegen plek wordt gebracht om daar te sterven).”

Het enige waar je voor moet oppassen zijn de Heilige Koeien. Dit zijn de spullen met emotionele waarde. En voor ieder persoon zijn die weer anders. Zo hecht de één veel waarde aan zijn boeken, terwijl de ander ze direct bij het oud papier gooit. In je enthousiasme van het weggooien moet je niet je eigen Heilige Koeien uit het oog verliezen.

Ik vond het een nuttig boek en ik kan het dan ook aanraden als je binnenkort nog bezig gaat met de Grote Schoonmaak.