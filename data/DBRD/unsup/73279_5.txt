Tijdens een zomerkamp verdwijnen vier jonge mensen in het nabij gelegen bos. Zij zouden zijn vermoord. Er worden echter maar twee daar begraven personen terug gevonden. De vraag rijst, waar de andere twee, waaronder Camille de zus van Paul Copeland, zijn. Ook verdwenen en niet gevonden is Gil Perez.

De vader van Paul Copeland kan kennelijk niet verkroppen dat zijn dochter niet gevonden is. Paul ziet zijn vader in het bos graven. Naar wat? Zou het te maken kunnen hebben met de verdwijning van zijn zus Camille?

Paul Copeland leidt als openbare aanklager een onderzoek in verband met een verkrachtingszaak, gepleegd door twee jongens, Barry Marantz en Edward Jenrette. Paul wordt door één van de ouders, de vader van Edward, gechanteerd. Na het overlijden van zijn vrouw Jane heeft Paul de stichting JaneCare opgericht. Bestemd voor het verrichten van medisch onderzoek. Die ouder probeert deze stichting te boycotten door te eisen de aanklacht tegen de jongens in te trekken. Paul, niet onder de indruk, laat zich niet chanteren en zet de procesvoering voort. Hij komt met een slimme zet waardoor het proces een bijzondere wending krijgt.

Paul krijgt het bericht dat een man, Manolo Santiago dood aangetroffen is. Als Paul met het stoffelijk overschot van deze man wordt geconfronteerd, vertelt Paul aan de politie dat hij de man herkent als Gil Perez. Gil is destijds, evenals zijn zus Camille nooit meer teruggevonden. Het verhaal van Paul wordt op dat moment niet geloofd.

De vader van één van de verkrachters spit verder om Paul nog meer in een kwaad daglicht te zetten. Ontdekt wordt dat Bob, de zwager van Paul en beheerder van de JaneCare stichting, geld vanuit die stichting heeft aangewend om een zwembad bij zijn huis te financieren.

Lucy Silverstein was destijds tijdens het zomerkamp het vriendinnetje van Paul. Na de periode in het kamp hebben zij elkaar niet meer gezien. Het zomerkamp werd toentertijd beheerd door Ira. Lucy is zijn dochter en wil met het verleden van het kamp niets meer te maken hebben. Daarom heeft Lucy haar achternaam gewijzigd in Gold. Lucy ontvangt een bericht over wat zich toentertijd in het zomerkamp heeft afgespeeld. Dat doet Lucy besluiten contact op te nemen met Paul op wie zij nog steeds verliefd is.

Nader onderzoek leidt ertoe dat in het bos van het zomerkamp een geraamte wordt gevonden. Voor zover kan worden vastgesteld is het van een vrouw. Zouden het de stoffelijke resten van Camille, de zus van Paul zijn?

GELEENDE TIJD van Harlan COBEN is een bijzonder goed, mooi en boeiend geschreven met twee verhaallijnen die soepel naast elkaar lopen. De diepgang van het boek, doorspekt met prachtige zinnen, heeft mij getroffen.
De eerste druk is in Nederland uitgegeven in 2007 en laatst opnieuw in 2016.