Watchers, de internationale bestseller van Dean Koontz, werd voor het eerst in 1987 uitgegeven. Het zeer succesvolle boek werd een jaar later verfilmd, met Corey Haim in de hoofdrol. Zoals vaak bij verfilmingen, sloeg de film minder aan dan het boek. Watchers verscheen in Nederland als Het Franciscus komplot. Inmiddels, ruim twintig jaar na de eerste uitgave, verschijnt het boek als Poema pocket, in zijn negende druk.
Uit een geheim regeringslaboratorium ontsnappen twee proefdieren. Beide zijn het product van genetische manipulatie, waardoor ze een verhoogde intelligentie hebben verkregen. Het ene dier is een tot moordmachine veranderde aap, het ander een vriendelijke, behulpzame golden retriever. De regering wil tot elke prijs de dieren terug en zet een uitgebreide zoektocht op touw. De hond duikt onder bij de eenzame weduwnaar Travis Cornell. De zwaar gedeprimeerde Travis vindt dankzij de hond, nieuw levensgeluk. De aap trekt ondertussen moordend het land door. Het heeft maar één doel: het doden van de golden retriever en met hem, iedereen in diens omgeving. Door een bovennatuurlijke kracht tot elkaar aangetrokken, kan een confrontatie dan ook niet lang uitblijven.
Het Franciscus komplot is een boek om in één ruk uit te lezen. Het is ontroerend, grappig, romantisch en bovenal, uiterst spannend. De opgevoerde karakters weten uitstekend te overtuigen, zelfs de karakters van de twee gemanipuleerde dieren! Het Franciscus komplot bestaat uit een viertal verhaallijntjes, die gaandeweg het verhaal, perfect samen vloeien. De spanning wordt stap voor stap steeds verder opgebouwd. De uiteindelijke climax komt dan ook als een bevrijding.
Deze (inmiddels) klassieker moet je gelezen hebben!