A little life, een klein leven, gaat over vier mannen die elkaar op de universiteit leren kennen en van dan af in elkaars leven blijven. Echte vriendschap denk ik dat je het wel kan noemen.
JB is schilder/kunstenaar, Malcolm is architect, Willem is acteur en Jude is advocaat. Ze zijn allemaal heel succesvol, verdienen bakken met geld. Het verhaal draait vooral om Jude, die heeft geen al te beste gezondheid, vooral zijn rug en benen zijn een probleem en daardoor zit hij wel eens in een rolstoel. Dat er meer aan de hand is met Jude dan wat je kan zien is al snel duidelijk en het verhaal lost maar kleine beetjes wat er precies gebeurd is. Het is triest, intriest en rauw. Het verklaart veel over het gedrag van Jude.
In de levens van deze vier mannen komen uiteraard nog andere mensen voor van wie sommige zich ook tot de kring van de vrienden mogen noemen, de intimi. Vooral Harold en Julie en Andy zijn belangrijk.

Dit boek stond al een tijdje op mijn te lezen lijst omdat ik er zoveel goede reviews over las. Toch vind ik het lastig om dit boek goed te beoordelen. Er is natuurlijk het heftige thema, maar er is ook de vriendschap tussen de mannen die mooi om te zien is.
Toch heb ik met die vriendschap ook een probleem. Als je ziet dat iemand lijdt, is het dan niet beter om tegen de wens in te gaan in plaats van de koppigheid van die persoon te laten winnen. Zeker als je ziet dat het alleen maar bergaf gaat. Het boek had misschien ook sterker geweest als het korter was omdat ik op een bepaald moment de ellende ook wel een beetje zat was. Het was teveel van hetzelfde.
Wat ik me ook afvraag is hoe het mogelijk is dat Jude naast alle ellende en hoe zijn leven gegaan is de eerste pakweg zestien jaar, hij toch zoveel positieve eigenschappen heeft maar vooral veel dingen kan waarvan ik me afvraag waar hij die eigenlijk geleerd heeft. Hij kan goed zingen, hij speelt piano, hij kan erg goed bakken wat ik nog kan begrijpen omdat hij bij een bakker heeft gewerkt, hij kent alle klassiekers op gebied van theater en schilderijen. Het was er een beetje over. Zonder had hij ook al goed weggezet geweest.
De rijkdom van de mannen valt ook op, ze zijn allemaal heel succesvol, reizen heel de wereld af, hebben allemaal verschillende huizen, ook dat vond ik wat overdreven, dat ze het allemaal zo gemaakt hebben.
Toch vier sterren omdat het boek wel blijft hangen merk ik. Het thema heeft me geraakt, de manier waarop dit beetje bij beetje ontrafeld werd en vooral hoe groot de impact van het gebeuren op het leven van Jude is. Het gebeurde is dan wel voorbij, maar de gevolgen blijven een heel leven en dat is wel goed beschreven.