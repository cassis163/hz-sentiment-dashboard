Annejet van der Zijl is één van de bekendste en meest gelezen non-fictie schrijvers van Nederland. Bekend van bestsellers als Sonny Boy en De Amerikaanse prinses. Jo Simons is neerlandicus, ervaren journalist en bladenmaker. Als partner van Van der Zijl heeft hij achter de schermen een groot aandeel in de totstandkoming van haar non-fictie titels, met name als het gaat om de research. De val van Annika S. is hun eerste deel van een vijfluik van spannende romans. Hun inspiratie voor dit boek ontstond toen ze in 2016 een krantenartikel lazen over de leugens van politica Petra Hinz. Annika Schaefer gebeurt iets identieks en halsoverkop vlucht ze naar de Nederlandse kust, naar een vakantiehuisje waar ze ooit verbleef met haar grootouders. Berooid, kwaad, verdrietig, wanhopig, geïsoleerd en zonder identiteitspapieren, omdat haar zeer dure tas is gestolen, krabbelt ze langzaam weer op. Door schoonmaakwerkzaamheden te verrichten op het vakantiepark vijzelt ze haar zelfvertrouwen op en kan ze voorzien in haar levensonderhoud. Daarnaast loopt het verhaal van Martin, van rechercheur naar uniformdienst gedegradeerd, die overal tegenaan schopt. Hij wordt belast met de klussen die zijn collega’s van de recherche te min vinden. Martin wordt nog niet veel uitgelicht, dit maakt dat je nieuwsgierig naar hem wordt. En als derde verhaallijn die van Anna, die ook in het vakantiepark woont, een overlevende van de 2e Wereld Oorlog. Deze ingrediënten komen samen in een vlot leesbaar en spannend boek. Niets wordt geschuwd in dit boek, overspel, liegen, moord, drugs maar ook een romance, overleven en dierenliefde. Er zijn wel een aantal losse eindjes, maar die zullen ongetwijfeld in een van de volgende delen aan de orde komen.