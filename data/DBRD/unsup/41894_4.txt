Er zijn maar weinig, succesvolle, schrijvende paren. Vraag je echter een willekeurige lezer naar zijn, of haar, top vijf van crime schrijvende duos, zal heel vaak het duo Preston & Child genoemd worden. Lincoln Child is in 1957 in Westport, Connecticut geboren. Douglas Preston ziet een jaar eerder het levenslicht, in Cambridge, Massachusetts. Hun samenwerking begint in de jaren tachtig, als Child een nachtelijke privé rondleiding in het Natuurkundig Museum van New York krijgt. De man die hem rond leidt is Douglas Preston. In de donkere, stille, museumzalen, heerst een haast mythologische sfeer van spanning. Dit brengt het duo op het idee er een boek over te schrijven. In 1995 is het idee uitgewerkt en verschijnt De Vloek Van Het Oerwoud. Het boek is een groot succes en wordt verfilmd als The Relic. Een belangrijke persoon in dit debuut is Aloysius Pendergast. Deze eigenzinnige speurneus wordt een rode draad in hun oeuvre. Het zojuist verschenen Het Helse Rad is het twaalfde boek van hun hand. Speciaal Agent bij de FBI Pendergast is voor de achtste keer uw gastheer.
Na het dramatische einde van Dodenboek is Aloysius Pendergast, samen met pleegdochter Constance Greene, op weg naar Tibet. Pendergast heeft zich hier, in een afgelegen klooster, de diepste vorm van meditatie eigen gemaakt. Om haar verleden te verwerken, wil Constance hetzelfde. Veel rust krijgen ze niet. Er wordt een eeuwenoud kunstvoorwerp uit het klooster gestolen. Het voorwerp blijkt levensgevaarlijk. Ongekende krachten zullen ontketend worden, alleen al door er naar te kijken. De speurder en zijn beschermelinge nemen de zoektocht op zich. Het Helse Rad begint pas goed, als ze het voorwerp op de Britannia traceren.
s Werelds grootste, meest luxueuze oceaanstomer, staat op het punt zijn eerste reis te beginnen. Het wordt een reis om nooit te vergeten.
Wederom staat de charismatische, intrigerende Pendergast voor de uitdaging van zijn leven. Dit keer wordt hij echter bijgestaan door zijn pleegdochter. Had Constance Green in de voorgaande boeken al een steeds grotere rol, in Het Helse Rad is haar rol net zo groot als die van haar pleegvader. Het blijkt een zeer vermakelijk duo, dat voor grote spanning zorgt. Preston & Child zijn weer ouderwets op dreef, met hun beschrijvingen van Tibetaanse monnikenkloosters en exotische kunstschatten. Ze maken dit keer echter de meeste indruk met hun weergave van het leven op de Britannia. Pracht en praal worden zo beeldend beschreven, dat men zich op het schip zelf waant. Voeg daar nog eens de karakters van de schandelijk rijke passagiers aan toe, en je hebt een prachtig sfeerbeeld.
Ik ben een echte fan van de boeken van Preston & Child, met een voorkeur voor de boeken met Pendergast. Een recensie schrijven over hun nieuwste boek vind ik dan ook geen straf. Uiteraard komt er bij hoge verwachtingen vaak een teleurstelling. Gelukkig was dat dit keer absoluut niet het geval. Het Helse Rad is een uiterst spannend boek, dat ik iedereen met een gerust hart kan aanraden.