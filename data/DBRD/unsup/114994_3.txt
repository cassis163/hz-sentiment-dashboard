Circa tien jaar geleden was Mari Jungstedt nog een succesvol Zweeds fotomodel, annex radio-, en televisiepresentatrice. Als tegenwicht voor haar jachtig bestaan kocht zij een vakantiehuis op het eiland Gotland. Omringd door zilte zeewind, eindeloos zandstrand, wuivend helmgras en rondzwevende meeuwen vond zij rust. Maar wat belangrijker was, op het geïsoleerde Gotland vond zij de inspiratie voor het schrijven van een reeks misdaadromans die inmiddels tot de best verkochte van Zweden behoren. Ook in haar nieuwste thriller, Gevaarlijk spel, speelt Gotland weer een prominente rol als decor. Maar ditmaal geeft Jungstedt, die veelvuldig aspecten van haar privéleven in haar boeken verwerkt, ook een onthullend inkijkje in de modellenwereld waar zij ooit zelf deel van uitmaakte.
Het verhaal speelt in de koude periode tussen kerst en oud & nieuw, en draait rond de negentienjarige Jenny die al op zeer jeugdige leeftijd de absolute wereldtop van de modellenwereld weet te bereiken. Zij heeft een geheime verhouding met modefotograag Markus Sandberg, een rokkenjager eersteklas. Op een avond wordt Markus, na een fotoshoot op Gotland, met een bijl bewerkt. Omdat hij in coma raakt, kan hij niets vertellen over zijn aanvaller. Commissaris Anders Knutas en zijn collega Karin Jacobsson staan voor een raadsel. Als een maand later de directeur van Jennys modellenbureau, Robert Ek (ook een notoire vrouwenversierder), wordt vermoord, lijkt het duidelijk in welke kringen de dader gezocht moet worden.
In aparte hoofdstukken en parallel aan het hoofdverhaal loopt het trieste verhaal van Agnes, een jong meisje dat in een kliniek voor anorexiepatiënten is opgenomen. Zij is patiënte geworden omdat fotograaf Markus en Robert, de eigenaar van het modellenbureau haar te dik vonden en haar aanmoedigden om steeds slanker te worden. Het diep ongelukkige meisje wil zelfs in de kliniek niets eten, want eten maakt dik en dikke meisjes kunnen geen model zijn.
Wie de wereld van film of mode als onderwerp voor een roman kiest, loopt groot gevaar op Jackie Collins-achtige taferelen. Ongetwijfeld realistisch, maar boordevol clichés. Ook Mari Jungstedt heeft die valkuil niet weten te ontlopen. Zij schetst de modewereld als een oppervlakkige schijnwereld waarin iedereen op eigen gewin uit is. De eigenaar van het modellenbureau en de knappe modefotograaf hoppen van bed naar bed. Op feestjes wordt gedronken, gesnoven, en geslikt, en gaat iedereen met iedereen naar bed. Minderjarige meisjes worden misbruikt. Slank zijn is een must en anorexia ligt op de loer. Er heerst een moordende concurrentiestrijd tussen de modellen die stuk voor stuk beroemd willen worden. Kortom, clichés alom. Alleen het feit dat Jungstedt zo goed kan schrijven, maakt dat het boek geen 100% chicklit is. Maar ze balanceert op het randje.
Jungstedt is een goede verhalenvertelster die de tijd neemt om haar verhaal neer te zetten. Zij is een grootmeesteres in fraaie, poëtische, natuurbeschrijvingen en vult dit aan met zeer filmische beschrijvingen van handelingen en dialogen. Ook het misdaadgedeelte is goed verzorgd. Jaloezie, seks, concurrentie, vernedering, wraakzucht, het zijn allemaal zaken die als donderwolken boven de roségekleurde schijnwereld van de modellen hangen. Zaken die kunnen leiden tot moord.
Net als in haar andere boeken formuleert Jungstedt in Gevaarlijk spel haar morele bedenkingen bij de handelswijze van een bepaalde beroepsgroep. Dat doet ze goed. Alleen de spanningsboog laat te wensen over. Na een grondige introductie van de modewereld, de gepleegde misdaad, en het opvoeren van haar vaste hoofdpersonen - commissaris Knutas, zijn collega Karin en journalist Johan Berg - zijn we halverwege het boek. We hebben dan alle zwakheden van de mens leren kennen, ook die van de politiemensen, maar er is dan nog nauwelijks onderzoek gedaan.
De ommekeer begint met de tweede helft van het boek. Vanaf de tweede misdaad krijgt het verhaal de snelheid van een tornado, vliegen de spanningsverhogende elementen je wervelend om de oren en wordt de zuigkracht van het verhaal met elke pagina groter. Dan is er geen houden meer aan en staat de adrenalinemeter op springen.
Gevaarlijk spel is een vlot en sfeervol misdaadverhaal waarin het werk en de pijnlijke privélevens van de personages vloeiend in elkaar overlopen. Het is lineair verteld en laat zich op meerdere niveaus lezen. Al met al een ouderwets spannende Jungstedt dus.