Het hoofdstuk begint met een korte maar duidelijke terugblik op deel één “The Shaedon Resurgence Book 1- The Fall of Netherea” en hoe de stand van zaken nu is op de planeet Netherea. Dit deel is schuin gedrukt om te benadrukken dat het een inleiding is. Het verhaal zelf begint erna.

Net als het eerste deel van deze serie is dit verhaal beeldend geschreven. Vanaf het eerste moment zat ik direct weer in het verhaal. De schrijver geeft bij de personages een korte beschrijving, zodat je direct weer weet wie het zijn en hoe ze eruit zien. Achter in het boek is ook nog een handige lijst met alle personages.

In dit tweede deel "The Zar’aranos Deception" hebben zowel het verhaal als de personages meer verdieping. Ook de nieuwe personages zijn interessant en boeiend. Ik was blij dat Máraxi Wihara weer een rol heeft in dit boek. Ze is niet één van de meest sympathieke personages, maar ik vind haar bijzonder intrigerend. Ik hou van haar sarcasme en ze is één van mijn favorieten. Vooral de conversaties tussen Máraxi en Xer’xis, die elkaar niet liggen, zijn boeiend om te lezen. Daarnaast ben ik het personage Räz Numera erg gaan waarderen.
Jeffrey Debris heeft in dit tweede deel meer aandacht geschonken aan de diverse rassen. Je leert vooral de rassen uit het eerste deel nog beter kennen, zoals hun gebruiken en gewoonten, hun manier van leven en denken. Ook al vormen ze samen het Intergalactische Alliantie, het is duidelijk dat er grote verschillen zijn tussen de rassen onderling.

De Shaedon zijn een slimme vijand. Doordat zij bezit kunnen nemen van het lichaam van hun tegenstanders, kunnen ze ongemerkt toeslaan. Alleen de kleuren van de ogen veranderen, zij worden zwart. De personages weten vaak niet van tevoren of ze wel of niet met een Shaedon te maken hebben, wat voor spannende situaties zorgt. Ook als lezer word je regelmatig verrast. Wie kun je nog vertrouwen?

In het eerste deel heb je al kennis gemaakt met de Kevar. In dit tweede deel heeft dit ras een grotere rol. Het is een bijzonder ras, katachtig en indrukwekkend. Nu ik ze beter leer kennen, is het één van mijn favoriete rassen geworden. Het is een ras dat voornamelijk uit krijgers bestaat en leeft volgens een strikte erecode. Nu hebben vrouwen in deze serie al een even groot aandeel als mannen in het verhaal, de vrouwelijke Kevar zijn gewoonweg stoer en staan volledig gelijk aan de mannen van hun ras. Verder leer je in dit deel ook de Kraut beter kennen, een fascinerend ras dat goed gedijt in extreem warme omgevingen. Tijdens interacties met andere rassen gebruiken zij beschermende kleding om anderen te beschermen tegen de hitte die zij van nature uitstralen.

Het verhaal leest aangenaam. De schrijver heeft met het eerste deel uit de serie een goede basis neergezet en bouwt het verhaal in dit tweede deel verder uit. Je krijgt een steeds beter inzicht in wat er (op de achtergrond) speelt en welk gevaar de Shaedon vormen. Verder zit het verhaal boordevol spanning. Persoonlijk vind ik dit verhaal beter dan het eerste deel. Het verhaal is uitgebreider en heeft meer verdieping. Het verhaal leest beeldend, het is alsof je een film kijkt. Het is een verhaal waarin de schrijver er niet voor schuwt om personages in nare situaties te plaatsen, sommige met dodelijke afloop. Het zijn niet alleen de minder belangrijke personages, ook enkele hoofdpersonages krijgen er flink van langs. De personages hebben naast de dreiging van oorlog ook te maken met hun eigen (vaak moeilijke) persoonlijke zaken. Het verhaal heeft tevens intrigerende plotwendingen.

“The Zar’aranos Deception” is razend spannend, intrigerend, dynamisch tot aan het eind en het verhaal bevat regelmatig humor c.q. sarcasme dat goed past bij het verhaal en de dialogen tussen personages. Ik heb zonder meer genoten van “The Shaedon Resurgence Book 2 The Zar’aranos Deception” en geef het graag 5 sterren.