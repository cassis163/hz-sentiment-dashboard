Zwarte veren van Anne Bishop is het tweede deel in de serie De Anderen.
In het eerste deel lazen we hoe Meg Corbyn in het Stadspark bij De Anderen kwam. Ze heeft nu haar plaats gevonden, hoewel ze nog wel een beetje wereldvreemd is, maar dat maakt haar juist zo sympathiek. Vooral haar interactie met De Anderen doet soms komisch aan.
De vrede tussen de mensen en De Anderen is erg fragiel. De vlam slaat in de pan als enkele Anderen worden vermoord en de leider van het Stadspark Simon Wolfgaard probeert de situatie onder controle te houden, samen met enkele menselijke ordehandhavers. Maar ja, De Anderen hebben bovennatuurlijke gaven, dus dan kan je van alles verwachten.
Als Meg begint te dromen van bloed, zwarte veren en nog meer narigheid, begint een spannende vertelling. Tijdens het lezen wordt ook meer duidelijk over de Beheerder, de man voor wie Meg op de vlucht is. Ook komen we meer te weten over het huis waar Meg gevangen zat. Is Meg nu een gevaar voor iedereen?

Dit boek vond ik nog beter dan deel 1, Rode letters. De spanning is nu nog meer aanwezig en de karakters worden nog meer uitgediept. Deze serie is echt verslavend en ik kan niet wachten op het volgende deel.

Mocht je nog niet hebben kennisgemaakt met Meg, Simon, Monty en Sam, waar wacht je op? Deze serie is perfect voor liefhebbers van bovennatuurlijke verhalen met een vleugje romantiek. De wereld waar het verhaal zich afspeelt en de personages die worden opgevoerd, komen bekend voor, maar toch is het totaal anders.
Ik weet zeker, dat als je houdt van series zoals Buffy, Charmed en dergelijke, je de boeken van Anne Bishop zeker kunt waarderen.