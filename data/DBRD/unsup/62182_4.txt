Antonio Yammara leeft zijn leven in de Colombiaanse metropool Bogota van dag tot dag. Als universitair docent aan de opleiding Rechten probeert hij zijn studenten uit te dagen door ingewikkelde kwesties uit de literatuur voor te leggen. In zijn vrije tijd speelt hij graag een potje biljart in zijn stamcafé. Door een verrassende opmerking die zijn aandacht prikkelt, leert hij Ricardo Laverde kennen. Op het eerste gezicht een man waarvan niet goed hoogte te krijgen is en waar een vleugje mysterie om heen hangt.

Wanneer Laverde door een zogenaamde 'drive-by shooting' om het leven komt, en Yammara de aanslag ternauwernood overleeft, begint bij hem het besef dat bepaalde voorvallen misschien met elkaar verbonden zijn. Vastberaden om het mysterieuze leven van Ricardo Laverde uit te pluizen, start hij zijn zoektocht die hem naar plaatsen zal brengen waarvan hij dacht deze niet meer te mogen aanschouwen. Verschillende voorwerpen vormen de puzzelstukjes in zijn zoektocht die hem uiteindelijk zullen brengen naar hetgeen wat Colombia duister maakt: de drugshandel.

Juan Gabriel Vásquez is in zijn thuisland Colombia, en bij de rest van de Spaanstalige bevolking, bekend geworden door de publicatie van drie romans en verscheidene korte verhalen. Zijn literaire werk wordt geschaard onder het genre van het 'magisch realisme', waar onder andere Gabriel García Márquez groot mee is geworden. Zijn schrijfstijl kenmerkt zich dan ook door scherpe observaties en een verfrissende blik op het leven. Dat zijn observaties indirect als een vorm van kritiek op de Colombiaanse samenleving en politiek worden beschouwd, is ook niet heel verrassend. Met een studie Rechten op het CV weet Vásquez de zaken oprecht te presenteren.

Al met al is 'Het geluid van vallende dingen' een zeer verfrissende Zuid-Amerikaanse roman over de impact van de drugshandel op verschillende levens. De titel is perfect gekozen en de lezer zal naarmate het verhaal vordert, snappen hoe dit 'geluid' een impact heeft gemaakt op verschillende personen. De combinatie van verhaallijnen van verschillende generaties zorgt voor een pijnlijke confrontatie met het feit hoe een enkele beslissing een blijvende indruk kan maken op het leven van een onschuldige. Hoewel ik nog niet eerder kennis had gemaakt met het literaire werk van Juan Gabriel Vásquez is mijn nieuwsgierigheid naar zijn eerdere werk opgewekt. In oktober 2014 zal bij Uitgeverij Signatuur de Nederlandse vertaling van 'Las reputaciones' (onder de titel 'De reputaties') verschijnen. Een titel die zeer hoog op mijn wensenlijstje prijkt.