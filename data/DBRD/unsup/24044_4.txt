In de Lage Landen klinkt zijn naam (nog) niet als een felbegeerde thrillerklok… De boeken van de Amerikaanse Daniel Silva (1960) verkopen echter wel in dertig landen. Zijn ervaringen en belevenissen als journalist en correspondent in het Midden-Oosten komen hem erg goed van pas. Zeker tijdens het schrijven van verhalen over internationale complotten en spionage. Intussen is Het zwarte gif al zijn zestiende thriller met de Israëlische internationale spion, moordenaar en tevens kunstrestaurateur Gabriel Allon in een prominente rol. Toch kan dit nieuwe deel perfect worden gelezen als een losstaand verhaal.

De schrijver zag het allemaal voor zich, in zijn fantasierijke brein; nadien gebeurde het ook werkelijk: de verschrikkelijke aanslagen in Parijs en Brussel. De gruwelijke realiteit heeft de fictie overdonderd, dus. In het boek komt kort na de terreur in de Franse Lichtstad eveneens Amsterdam aan de beurt. De jacht op de terroristen wordt geopend, waarbij de grote held Gabriel Allon op zijn eigen wijze uitvist wie er achter de aanslagen zit: Saladin, een eerder onbekende aanslagpleger. De pientere jager Gabriel zet zijn geheime wapen in: Natalie, een jonge arts. Ze probeert een vaste stek te bemachtigen in Saladins organisatie. Gabriel moet erover waken dat Natalie het nog navertellen kan, later.

De auteur laat er geen gras over groeien en valt meteen met de deur in huis. Toch schakelt hij plots over naar het schetsen van zijn karakters. Ook zet hij de grote lijnen uit van de huidige situatie in het Midden-Oosten. Dit duurt wel even en het brengt je lezershoofd wellicht even in verwarring. Een langgerekt moment van opperste concentratie en vanaf dan staat er geen enkele rem op het leesplezier. Geleidelijk aan voert de auteur de druk op de ketel op, totdat de spanning uit elkaar spat en de pure actie gaat domineren. Er worden in Het zwarte gif heel wat locaties aangedaan: Parijs, Beiroet, Israël, Amsterdam, Jordanië, de Verenigde Staten… Te veel om allemaal op te noemen. Deze thriller bevat een meeslepend verhaal met een mondiaal karakter, waarbij de schrijver aantoont dat terrorisme overal toeslaat.
Gaaf vertaalwerk van Angela Knotter!

De ervaren auteur gaat nooit in overdrive en houdt zijn erg bevattelijke stijl en aantrekkelijke taal constant aan. De nog steeds brandende actualiteit geeft dit imposante verhaal nog een extra steun in de rug. Terreur en IS zijn jammer genoeg uitgegroeid tot dagelijkse kost. Een thriller met een hoog spionagegehalte, waarin politieke intriges nooit ver uit de buurt zijn. Met de ontknoping van het boek verzekert de Amerikaanse bestsellerauteur zich meer dan waarschijnlijk van nog een aantal verhalen met Gabriel Allon (in een nieuwe hoedanigheid, welteverstaan). Ontpopt Silva zich als helderziende of als topspion?