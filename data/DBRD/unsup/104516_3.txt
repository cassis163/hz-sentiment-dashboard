Virtuele tango - Melissa Skaye

Titel: Virtuele tango
Auteur: Melissa Skaye
Uitgeverij: Ellessy
Publicatiedatum: 2013
Aantal bladzijdes: 272

Melissa Skaye is een Nederlandse auteur. Ze schrijft fantasy- en thrillerboeken. Ze is begonnen met haar fantasyreeks over Jeremy Jago, waarvan in 2013 het eerste deel werd gepubliceerd. Nadat ze een spannend kort verhaal geschreven had, werd ze gevraagd om ook eens thrillers te proberen. Hierdoor is zij begonnen met het schrijven van de VT-reeks met Sanne en Luca in de hoofdrol. Het eerste boek, Virtuele tango, kwam in 2013 uit. Het tweede deel, Verboden tranen, kwam in 2014 uit en eind 2016 zal het derde deel, Verleden tijd, worden uitgebracht.

Achterflap
In Hoorn heeft een nietsontziende moordenaar het voorzien op jonge vrouwen. Hij schuwt geen enkel middel om zijn doel te bereiken en gebruikt het internet als zijn eigen moordplatform. De slachtoffers worden in de meest gruwelijke omstandigheden aangetroffen.
Sanne Philips en Luca Borra, rechercheurs van politie Hoorn, staan voor een raadsel. De dader lijkt onzichtbaar te zijn, tevens is de doodsoorzaak niet te achterhalen. De slachtoffers hebben allen op een advertentie gereageerd, waardoor de recherche haar aandacht richt op de mysterieuze man die zich hier achter schuil houdt. Maar wat is de betekenis van de zwarte roos die bij elk slachtoffer wordt gevonden?
Zodra blijkt dat de vrouwen voor hun dood een date met vermoedelijk dezelfde man hebben gehad, is de recherche van mening dat het hier de dader betreft, of dat er door twee daders onder één hoedje wordt gespeeld. De situatie wordt nog dramatischer als Faith Binet, een meisje van vijftien, verdwijnt. De tijd dringt en de race tegen de klok begint om Faith levend terug te vinden, voordat er nog meer doden vallen...

De cover op zich is mooi, maar zou hem niet direct aan een thriller linken. Eerder een roman. De zwarte roos op de cover roept wel wat mysterie op. De cover doet vrij liefelijk aan, het is dat er ‘thriller’ op staat, anders zou je hem misschien over het hoofd zien!

Als ik ben wat ik heb en ik verlies alles wat ik heb, wie ben ik dan. (Erich Fromm)
Virtuele tango is het thriller-debuut van Melissa. In dit eerste deel maken we kennis met Sanne Philips en Luca Borra, rechercheurs van de politie in Hoorn. Al vrij vroeg in het verhaal merk je dat Sanne een verleden heeft waar ze liever niet teveel aan terugdenkt. Ook Luca heeft het niet makkelijk, al zijn de problemen die hij ervaart erg recent. In het begin worden vrij veel personages opgevoerd. Hierdoor raak je makkelijker de draad van het verhaal kwijt wanneer er geschakeld wordt tussen deze personen. Naarmate het verhaal vordert en de personages bekend zijn, belemmert dit het verloop van het verhaal niet.

Het probleem zit hem niet in de dingen die je ziet, het probleem ligt bij dingen die je niet ziet.

De misdaden in het boek zijn vrij gruwelijk van aard en wat ik grappig vond is dat onderling veel gecommuniceerd wordt via MSN. Hoe grappig om dat terug te lezen in een boek! Dat is zo lang geleden dat ik daar nog iets van hoorde. Ook het digitale tijdperk wordt erg opgevoerd in het verhaal, wat uiteraard nog extreem actueel is. Zoveel verschillende soorten websites en chats die ‘niet kloppen’, ook nu nog. Mooi verwerkt in deze thriller.

Ogen zijn als de spiegels van de ziel.

Het verhaal is vlot te lezen, goed leesbare schrijfstijl, op sommige punten op het grove-af, wat wel passend is in het verhaal. Heerlijk rap boek dat ook zo uit is.
De opbouw van het verhaal is prima. Het verhaal begint in de proloog gelijk al goed, hierdoor raak je direct nieuwsgierig wat er met het meisje en haar stiefbroer is gebeurd. Daarna kabbelt het even wat voort omdat de personages worden geïntroduceerd, maar zodra het eerste lichaam wordt gevonden komt de spanning er geleidelijk aan steeds meer in. Deze bouwt zich langzaamaan op naar een toch wel verrassend einde.
Samengevat is Virtuele tango een prima debuut met een, nog steeds, actueel thema. Voldoende spannend en lekker vlot leesbaar.

Spanning: 3,5
Plot: 3,5
Leesplezier: 4
Schrijfstijl: 4
Originaliteit: 3,5
Psychologie: 3,5

Voor haar thrillerdebuut met Virtuele tango ontvangt Melissa hiervoor een mooie 3,5 ster.