Mijn recensie voor Vrouwenthrillers.nl:

Op de cover van Voor je sterft staat het halve gezicht van een eenzame, droevige vrouw. Er staat bij: Kun je ooit ontsnappen aan je verleden? De cover maakt nieuwsgierig en roept de vraag op waarom deze vrouw huilt. De tekst is intrigerend, wat is er dan in dit verleden gebeurd wat nu blijkbaar weer voor problemen zorgt? De flaptekst boeit direct. Zelfmoorden onder tieners in een klein Engels dorpje klinkt als een erg veelbelovend onderwerp; een verschrikkelijk maar intrigerend onderwerp voor een spannende thriller. Samantha Hayes heeft al meerdere thrillers op haar naam staan en in 2011 verscheen haar eerste boek vertaald in het Nederlands, Onder de oppervlakte. Voor je sterft is het tweede deel in de serie met rechercheur Lorraine Fisher, het boek is makkelijk los te lezen van deel één, Tot je van mij bent. Alle personages worden duidelijk beschreven zonder het idee te krijgen dat je iets gemist hebt uit het eerste deel.

Rechercheur Lorraine Fisher gaat samen met haar jongste dochter Stella een paar dagen bij haar zus Jo logeren. Als ze daar aankomen krijgen ze te horen dat Jo en haar man Malc uit elkaar zijn omdat Jo een ander heeft. Malc is doordeweeks altijd in Londen voor zijn werk. Freddie, de zoon van Jo en stiefzoon van Malc heeft het er moeilijk mee. Daarnaast wordt Freddie ook nog vreselijk gepest via sms en facebook met de meest vreselijke verwensingen. 'Niemand vind je aardig, je bent een loser, je kunt jezelf beter van kant maken.' Freddie gaat hier helemaal aan onderdoor. Anderhalf jaar geleden zijn er in de omgeving zes jongeren overleden door zelfmoord. Vlak voor Lorraine bij haar zus aankomt is er weer een tiener overleden. Ook hier denkt men dat dit een zelfmoord betreft. Iedereen is bang voor een herhaling van anderhalf jaar geleden en wanneer Freddie spoorloos verdwijnt is Jo in alle staten. Ze hoort van een vriendin van Freddie dat hij erg gepest werd en hierdoor last heeft van depressies. Jo voelt zich schuldig dat ze te weinig aandacht aan hem heeft besteed. Zodra de politie en Lorraine aan de zoektocht naar Freddie beginnen, komen er een heleboel onverwachte aanwijzingen naar boven die een heel andere draai aan de zelfmoorden geven.

Samantha Hayes heeft met Voor je sterft een spannende, psychologische thriller geschreven. In dit verhaal wordt maar weer eens duidelijk wat pesten voor trauma’s kan veroorzaken en wat voor een vreselijke gedachten dit bij een tiener kan oproepen. Ook het gebruik van sociale media speelt hier een rol in, waardoor het een verhaal is met zeer actuele thema's. Pesten en de invloed van de sociale media zijn regelmatig terugkerende onderwerpen in het nieuws, Hayes heeft hier met dit boek goed op ingespeeld. Het boek blijft spannend tot en met de laatste pagina. De uiteindelijk ontknoping zit heel goed verborgen en is zeer zeker verrassend te noemen. De personages zijn tot in de puntjes omschreven en je leeft helemaal mee met de zoektocht naar Freddie, maar ook zeker met alle problemen en verwensingen die deze knul te verwerken krijgt. Lorraine Fisher wordt beschreven als een goede, bekwame rechercheur en een echt familiemens. Ze zal alles doen om haar familie weer bij elkaar te krijgen. Een veelbelovend personage voor hopelijk nog een aantal vervolgdelen in deze serie.

Voor je sterft is ronduit gezegd een zeer geslaagd tweede deel in deze serie. Een verschrikkelijk en actueel thema, goed verwerkt in deze vlot te lezen thriller, aangrijpend tot de laatste bladzijde. Zeker een aanrader.