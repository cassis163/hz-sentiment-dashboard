Op het eerste gezicht zou je het niet zeggen, maar in de tuin, het gazon of op een boom krioelt het van de beestjes. Kleine beestjes, vliegende beestjes, plakkerige beestjes en zelfs beestjes die je niet ziet. Maar wat zijn het en wat doen ze daar eigenlijk?

Pak je vergrootglas en ga op zoek!

Kijk een vlinder! En een tor, een mier en een vlieg. De zoektocht naar de beestjes in het boek van Maggie Li begint al op de cover. Daar vind je ook het vergrootglas zodat je meteen met ontdekken kunt beginnen. De inhoudsopgave is al een zoekplaatje. Vind de start en volg het lijntje zodat je kan lezen welke beestjes je in dit boek kunt vinden en waar. En dan begint het echte zoeken en ontdekken.

Weet jij hoeveel wormen er in een weiland zitten of waarom lieveheersbeestjes wel eens gele knieën hebben? Waarom heten ze eigenlijk 'lieveheersbeestjes'? En wist je dat mieren huisdieren houden?
Van ieder diertje dat in het boek besproken wordt, vind je leuke weetjes. Deze tekstjes begeleiden de illustraties die vrij klein zijn zodat het vergrootglas geen overbodige toevoeging is. Tevens staan er doorlopend in het boek opdrachten die zowel binnen als buiten uitgevoerd kunnen worden. Het boek wordt afgesloten met meer activiteiten waardoor je de besproken diertjes van heel dichtbij kan leren kennen.

Het boek staat is geschreven voor kinderen vanaf vijf jaar. Het is handzaam door de dikke cover en stevige pagina’s. De vormgeving is uitnodigend en speels, net als de illustraties. De pagina indeling is eenvoudig. Het bijgeleverde vergrootglas is van plastic en ook voor buitenactiviteiten geschikt.
De teksten zijn soms ingewikkeld zodat verdere uitleg voor de jongere (mede)lezers vereist is. Daarom is het voor jongere kinderen meer een voorlees- en doeboek. Oudere kinderen kunnen het zelfstandig lezen en de opdrachten en activiteiten op eigen gelegenheid uitvoeren. Ter aanvulling is achterin het boek een woordenlijst opgenomen waarin de ingewikkelde termen worden verklaard.

Omdat de diertjes die besproken worden in bijna iedere tuin wel te vinden zijn, is het een leuk boek dat aanzet tot actief bezig zijn met wat er gelezen is. En niet alleen voor de kinderen is het leuk. Neem als ouder je kind mee naar buiten om samen slakken te zoeken of spinnen een web te zien maken. Het boek geeft inspiratie om samen naar buiten te gaan en desgewenst met het vergrootglas de diertjes verder te onderzoeken.