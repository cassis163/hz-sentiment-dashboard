Het is 40 dagen na de moord op Hanneke Sloet wanneer er bij de SAPS (South African Police Services) een mail binnenkomt met daarin het dreigement dat er elke dag een politieagent zal worden neergeschoten zolang de moordenaar niet is ontmaskerd.

Doordat er weinig tot geen aanwijzingen zijn zit de zaak muurvast. Bennie Griessel wordt op de zaak gezet op het moment dat de schrijver zijn dreigement uitvoert en een politieagent neerschiet. Het is nu aan hem en zijn collega's om deze zaak zo snel mogelijk op te lossen.

Eindelijk weer een nieuwe Deon Meyer. Van de meeste van zijn voorgaande boeken, ik las ze nog niet allemaal, heb ik uitermate genoten, en ook dit boek heeft me weer veel leesplezier bezorgd.

Naast het misdaadverhaal in dit boek leven we ook mee met de priv√©situatie van Bennie Griessel. Zijn strijd tegen de alcohol, zijn worsteling om financieel de eindjes aan elkaar te knopen en zijn ontluikende liefde voor zangeres Alexa, die ook nog eens dezelfde strijd tegen de alcohol levert. En daarnaast wordt er natuurlijk van hem verwacht dat hij zijn werk meer dan naar behoren uitvoert.

In dit boek wordt er minder op de beschrijving van de omgeving ingegaan, zoals in 13 uur wel het geval was. Ook wordt er wat minder strikt met de tijd omgegaan. Het onderzoek naar de moord op Hanneke Sloet zit goed in elkaar al lijkt het allemaal wel wat losser te zijn dan in 13 uur.

Mooi is ook om te zien dat Mbali Kaleni weer een goede rol krijgt toebedeeld en dat we ook van haar weer wat meer te weten komen. Hoe zit het bijvoorbeeld met het akkefietje in Amsterdam waar ze niet over wil praten? Zij is belast met het onderzoek naar de schrijver van de dreigmailtjes.

Al vond ik 13 uur net wat beter, ook met 7 dagen heeft Deon Meyer weer een fantastisch boek neergezet.