Wauw. Ik had niet verwacht dat ik dit boek met tranen dicht zou slaan. Ik heb nog dagenlang met een brok in m'n keel rondgelopen en het boek spookte door m'n hoofd. Dit was tevens mijn eerste kennismaking met het New Adult-genre. Ik had niet veel goeds gehoord over het genre, maar tegen mijn verwachtingen in werd ik volop meegesleept in dit verhaal.
Aangezien het een tijdje geleden is dat ik hem heb gelezen kan ik niet teveel details meer kwijt over het boek. Het gaat over een vrouw, Lily, die een bloemenwinkel opzet en terwijl ze dit doet, ontmoet ze een andere vrouw en ze vormen een speciale band. Het mooie aan dit boek was zeker deze vriendschap. Maar wat ze niet weet is dat de broer van deze vriendin een jongen is die ze een paar dagen geleden heeft ontmoet... En natuurlijk weer zal ontmoeten. Wat blijkt op het eerste gezicht een liefdesverhaal te zijn eindigt in een persoonlijke tragedie van een vrouw die een van de moeilijkste keuzes ooit moet maken.

Ik wil in ieder geval even een waarschuwing meegeven dat een groot deel van het boek over huiselijk geweld gaat. Als je dit boek wilt lezen met de insteek dat het een luchtige liefdesroman voor de zaterdagavond is, dan sta je zeker voor verrassingen. Ik merkte dat de blurb van het Engelse boek in die zin redelijk misleidend was.