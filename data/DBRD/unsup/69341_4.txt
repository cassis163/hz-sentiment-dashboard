Verleiding is het eerste deel in de serie ‘De Royals’ van bestsellerauteur Erin Watt. Ella overleeft sinds de dood van haar moeder door te strippen voor geld. Ze is vastbesloten niet in de goot terecht te komen, maar dan komt haar zogenaamde ‘voogd’ Callum Royal haar uit haar wereld halen. Wie is die man? En wat is het addertje onder het gras?
Erin Watt is het pseudoniem is van een auteursduo: ze is het “geesteskind van twee bestsellerauteurs die verbonden zijn door hun liefde voor goede boeken”. In de echte wereld heten zij Jen Frederick en Elle Kennedy en hun grootste angst is uit elkaar gaan. Schrijven kan een eenzaam beroep zijn en samen konden ze brainstormen en overleggen over de plot van ‘De Royals’-trilogie.
Wanneer Callum Royal Ella uit de goot komt halen, doet hij haar een aanbod dat bijna te goed is om waar te zijn. Niet alleen kan ze stoppen met strippen, ze mag ook in zijn landhuis wonen met zijn vijf onweerstaanbare zonen. Helaas zijn de zonen niet zo onder de indruk van Ella, maar al gauw komt ze erachter dat haat en liefde dicht bij elkaar liggen.
Een cliché plot? Zeker weten. Watt heeft de plot zo uit het gemiddelde rags-to-riches verhaal gehaald, en de naam van het hoofdkarakter ook. Het arme meisje dat niet geaccepteerd wordt door haar stiefbroers komt regelrecht uit het bekende sprookje Assepoester, tot en met haar naam. Maar, Watt ontkent het niet. In plaats van te doen alsof ze een onwijs nieuw en origineel verhaal te hebben geschreven, geven ze het openlijk toe: “the name of our heroine is a riff off of Cinderella and a rags-to-riches story”.
Maar Verleiding is wat minder braaf dan het verhaal van Assepoester. Niet alleen is Ella een stripteasedanseres, net zoals haar overleden moeder, maar achterop de cover staat ook een duidelijke disclaimer: ‘bevat seksscènes, vanaf 16 jaar’. De ‘De Royals’-trilogie is geen Young Adult meer, maar valt onder het genre New Adult. Dit genre is nog niet zo bekend in Nederland en begint nu pas terrein te winnen, dus een pluspunt voor de uitgeverij dat ze dit boek uitgeven in het nog niet zo bekende genre. Zeker omdat dit boek nog een stapje verder gaat: Ella valt voor een van de Royals. Aangezien hij tot haar stieffamilie behoort, die ze nog niet zo lang kent, is het een beetje fout.
Ondanks de niet zo sterke plot en de soms wel freaky verleidingsscènes leest Verleiding als een speer. Het is onwijs meeslepend en ondanks de voorspelbaarheid weet Watt je in het verhaal te zuigen. De levensechte beschrijvingen van de Royals-broers zijn spot on, je wordt zelf een beetje verliefd op ze.
Wel jammer is dat deze karakters weinig achtergrond krijgen: ze worden niet veel meer dan stereotypes. De knappe bad boy is een bekend verschijnsel en víjf knappe bad boys maken het er niet minder voorspelbaar op. Er zitten veel losse eindjes aan de plot en sommige karakters, zoals de tweelingbroers, komen amper aan bod.
Een ander groot minpunt aan Verleiding is de cliffhanger waar het mee eindigt. Volgens Watt was dit geen bewuste keuze, maar een ‘natural stopping point’. Dat is het zeker niet voor de lezer, want na Verleiding ben je helemaal verslaafd en wil je eigenlijk meteen doorlezen in het tweede deel Verraad. Veel meer dan een cliché zal het niet worden, maar wel een verslavend cliché.