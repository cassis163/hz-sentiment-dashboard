De proloog zet mij al op het puntje van de stoel, er is een kind verdwenen en voor ik het weet wil ik niet meer stoppen met lezen. Lisa is journaliste in hart en nieren. Hoewel de krant waar ze voor werkt met een schuin oog kijkt naar de advertentieopbrengsten en de invloed van de geschreven artikelen op deze inkomsten gaat Lisa voor de waarheid en het verhaal achter het verhaal. Het wordt een principekwestie die haar uiteindelijk meer kost dan haar lief is. De hoofdstukken worden afgewisseld met stukjes geschreven door diegene die achter Lisa aanzit. En dat voert de spanning en het tempo van het verhaal stevig op. Elke keer word je als lezer op een verkeerd spoor gezet, wie ik allemaal niet zag als de dader….ze pasten allemaal wel een beetje in het plaatje.

Zijdelings ontmoeten we oude bekenden, het is het fijnste als je de vorige boeken gelezen hebt zoals ik maar ik denk dat je voldoende informatie krijgt om dit boek apart van de serie te lezen.
Het verhaal deed mij als lezer wel twijfelen, doen echte kranten dit ook? Nooit bij stilgestaan…
Censuur is een spannende thriller dat over een beladen onderwerp gaat. Hoe staat het met onze persvrijheid en mogen journalisten alles schrijven? Bij mij kwam het wel binnen en ik keek gisteravond met een andere blik naar het nieuws.
Het verhaal van censuur is mooi en toegankelijk, Esther van der Ham pakt je gelijk met een proloog en stort je in het verhaal. De karakters van de hoofdpersonen zijn goed uitgewerkt, je weet op een gegeven moment wat ze denken en zullen voelen. Het plot is spannend en verrassend. De invloed van dit alles op de relaties die Lisa heeft met de mensen om haar heen is best aangrijpend en het einde is gewoon mooi. Ik heb weer heerlijk gelezen en durf bijna niet te vragen of er een volgend deel komt.