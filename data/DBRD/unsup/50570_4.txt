In dit boek voor kinderen vanaf circa twaalf jaar, wordt de geschiedenis van de Tweede Wereldoorlog verteld.
Het boek is in 15 hoofdstukken verdeeld, die beginnen met een inleiding over het desbetreffende onderwerp. Dat wordt gevolgd door een verhaal over een kind in dezelfde leeftijdscategorie en met betrekking tot die situatie.
Er zijn kleine stukjes tekst verwerkt over vip’s (belangrijke mensen in dat gedeelte van de oorlog), wetenswaardigheden en musea. Ook wordt alles nog uitgebreid met feiten en weetjes, zodat je kind nóg meer leert.
Alle aspecten van de Tweede Wereldoorlog komen aan de orde, niet alleen de oorlog in Nederland, maar ook de situatie in Rusland en Japan.

Wat onmiddellijk opvalt aan dit boek, zijn de prachtige tekeningen, passend bij het hoofdstuk.
Het kan zijn dat de hoeveelheid aan tekst een kind kan afschrikken , maar de verhalen zijn zo interessant en pakkend dat je wilt doorlezen.
De verhalen kunnen kinderen diep raken en met open mond van verbazing en afschuw laten lezen . Dit boek maakt de oorlog behoorlijk levendig.
Sommige woorden kunnen voor sommige kinderen wat moeilijk zijn.
Daarbij zijn sommige passages zo levendig, schrijnend en soms schokkend beschreven. Het kan verstandig zijn om het boek samen met een volwassene te lezen.
Het is een boek dat, wat mij betreft, vanaf groep 8 verplicht zou moeten zijn, om zo een goed beeld te krijgen van de geschiedenis van de Tweede Wereldoorlog.