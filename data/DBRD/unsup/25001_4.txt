Het boek
‘Ego’ vertelt het verhaal van Olivia, haar strijd en haar zoektocht naar zichzelf.

Olivia en haar man Duuk gaan volkomen tegengesteld om met het dramatische verlies dat zij te verwerken krijgen. Dat dat een verwijdering tussen de twee teweegbrengt is evident. De relatie wordt nog ingewikkelder wanneer Olivia en Duuk gaan werken voor Diego en er een wederzijdse aantrekkingskracht blijkt te bestaan tussen Olivia en Diego.

Ondanks de verwarrende en erotische gevoelens voor haar werkgever, gaat Olivia op zoek naar zichzelf. Zij richt zich op die kant van haar eigen wezen dat gevoelig is voor verleiding en genotzucht en een onbevredigende hang heeft naar acceptatie. Kortom, ze besluit de strijd met haar Ego aan te gaan.

De confrontatie met zichzelf en het leven en de mysterieuze lustmoorden die haar op haar pad lijken te achtervolgen, haar afwijkende seksuele behoeften zorgen ervoor dat de rauwe menselijkheid haar spirituele zoektocht bijna laat verdampen.

Gebeurt dat ook werkelijk en zwicht Olivia voor de charmes van haar werkgever of slaagt zij erin haar huwelijk met Duuk een tweede kans te geven? Lees het in ‘Ego’ van Nadine Barroso.

Visie van de recensent
Barroso verrast en zet aan tot nadenken. Ze wekt empathie voor haar hoofdpersonage –Olivia- waardoor je met haar meeleeft. Barosso gaat op uiterst knappe wijze van rauwe werkelijkheid naar liefdevolle en erotische emoties en van verwarring naar overtuiging. Zonder pathos en sentimentaliteit schrijft Barroso over dat ingewikkelde ‘ding’ dat wij allemaal met ons meedragen en waardoor wij ons zo dikwijls laten leiden; het Ego.

De inzichten die zij Olivia laat uitspreken, zijn ware juweeltjes. Als uw recensent kan ik vanzelfsprekend niet teveel ‘weggeven’, maar een tweetal van deze briljantjes, wil ik graag met u delen:

‘Wanneer je jouw gehechtheid aan je eigen oordeel over anderen durft los te laten, leer je dat het oordeel van anderen over jou ook geen waarde heeft.’

‘Als je niet in vervoering kunt raken van deze sterrenhemel, het gezicht van een lachend kind of de ruisende zee, dan kijk je niet echt. Als je echt kijkt is het buitengewoon.’

Welnu, overtuigd van het feit dat de debuutroman ‘Ego’ van Nadine Barroso een aanrader is?

Over de auteur
Barroso (1981) is getrouwd en vanaf de zomer van 2016 moeder van drie zonen. Ze studeerde Engelse Taal en Cultuur in Leiden en deed een Lerarenopleiding in haar geboorteplaats Rotterdam en in Groot-Brittannië. Ook woonde ze een aantal jaar in Moskou. ‘Ego’ is de debuutroman van Barroso.

Uitvoering
ISBN: 9789461538925
Aspekt B.V., Uitgeverij
Paperback, 236 pagina’s

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti-blog.simplesite.com/