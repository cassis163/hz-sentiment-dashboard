De gebeurtenissen in het boek worden beschreven vanuit het gezichtspunt van verschillende personen. De gebeurtenissen worden niet herhaald, maar worden door een ander persoon verder beleefd.
Dirk is de hoofdpersoon van het boek. Hij studeert rechten en is lid van clubje 1 van het Corps. In zijn hoofdstukken lees je over sjaarzen, feuten, nullen, herten, de toko en de heersende mores. Zijn moeder, Elisabeth, stamt uit een oude adelijke familie. Zij heeft ook een eigen moraal: noblesse oblige. Haar taalgebruik is navenant. Zij heeft het over malligheid, stupiditeit en als er zich wat gebeurtenissen voordoen waar ze geen vat op krijgt zegt ze: het is alsof de aardappels aanbranden.
Roest is een jaargenoot van Dirk. Hij houdt zijn hoofd erbij wat drank betreft. Vrouwen zijn voor hem een gebruiksartikel. Dat was voor Dirk ook zo totdat hij Yasmin leerde kennen. De mooie dochter van Khalid die zijn land, Saoedie-ArabiÃ«, is ontvlucht met zijn gezin.
Khalid komt uit een strenge traditie van Salafisten, zelf is hij een vrijdenker. Toen zijn familie erachter kwam dat hij twijfelde aan de islam en Allah wilden ze hem vermoorden. Zijn vrouw en zoon voelden zich prettig bij de strenge regels van de Islam en kunnen in Nederland moeilijk aarden. Zijn dochter ziet hier meer kansen en doet haar best om te integreren.
Van Mohammed leren wij hoe de strenge regels van de Koran zich verhouden tot de Nederlandse cultuur. Mohammed heeft het moeilijk en radicaliseert onder de ogen van zijn vader.
In dit boek geeft de schrijfster ons een inkijk in verschillende culturen: die van het salafisme, die van het corps en in die van een oude adelijke familie. Ze heeft dat knap gedaan. Het boek is heel makkelijk leesbaar en laat zowel de rijkdom en de zwakheden zien van deze oude culturen. Dat er veel overeenkomsten zijn tussen de wereld van de corpora en de salafisten is na het lezen van dit boek heel duidelijk.