4 1/2 sterren
De cover van dit boek is zo aantrekkelijk dat het als een magneet op me werkt. In de boekhandel zou ik niet om dit boek heen kunnen, het is alsof de beschermgeest van Rome je lonkt en hypnotiseert. Nu denk je vast, hoezo de beschermgeest? Lees hieronder waarom.

Mark Lamprell heeft verrassend en origineel gekozen om de stad Rome, in de rol van beschermgeest, de verteller te laten zijn in Een liefde in Rome. Deze beschermgeest zet de (liefdes)zaken in zijn stad al eeuwen naar zijn hand. Ontmoetingen, en soms juist het voorkomen ervan, zijn voor hem een bezigheid die veelal leidt tot ongewone situaties. Net wanneer je denkt dat personages elkaar zullen ontmoeten, of juist andersom, zorgt Rome voor een wending die hij nodig acht. Dit leidt niet zelden tot grappige, zelfs kluchtige situaties die het verhaal een heerlijke schwung geven.

De setting in Rome met de bruisende sfeer maakt dat je het verhaal ervaart alsof je erbij bent. Ik kon me derhalve bijzonder goed inleven in de beslommeringen van alle personages, ondanks dat ze zo verschillend zijn van leeftijd en karakter. De complexiteit van liefde in verschillende gedaantes en gradaties is prachtig beschreven, zonder in moeilijke of zware taal te verdrinken. Lamprell schrijft licht en luchtig over het universele onderwerp 'liefde', inmiddels toch wel een tot op het bot uitgekauwd thema in verhalen, maar hier succesvol in een fris, ontroerend en best wel hilarisch "nieuw" jasje gestoken.

Je leest over Alice, een jonge kunstenares die op het punt staat te trouwen, en zich desondanks afvraagt of liefde op het eerste gezicht wel bestaat en of het ook voor haar is weggelegd. Dan hebben we het getrouwde stel Meg en Alec die in de hectiek van hun leven snakken naar een romantische vakantie met elkaar. Je voelt al aan je theewater dat dit niet zonder slag of stoot zal gaan. Rest nog de twee oudere dames Constanze en Lizzie die daar zijn om de as van hun geliefde man en broer te verstrooien. Dit serene moment dreigt verstoort te worden door geheimen en ontmoetingen.

In al deze scenario's heeft Rome, zonder medeweten van de personages, de leiding met voor elk van hen een eigen plan. Of dat allemaal zal lukken lees je in deze sfeervolle roman waar je echt van zult genieten. De beschrijvingen over de stad Rome zijn zo levensecht dat ik terstond ernaartoe wil om de flow persoonlijk te ervaren. Heerlijk als een boek je zo kan prikkelen! Een aanrader voor uren onderhoudend leesplezier dat een gevoel van een instant vakantie oproept.