De huidige ontwikkelingen op het gebied van Virtual Reality gaan zo snel, dat je je soms afvraagt waar het heen zal gaan. Wat als de grens tussen 'echt' en 'virtueel' verdwijnt, in hoeverre heb je dan nog controle over je eigen leven? Het schrijverskoppel Jason Segel en Kirsten Miller beschrijven in dit eerste deel van de Otherworld-reeks op spannende wijze waar het heen zou kunnen gaan met de VR.

Simon en Kat zijn al van jongs af aan beste vrienden, maar het contact is de laatste jaren wat verwaterd. Simon weet niet zo goed waarom Kat hem ontloopt en probeert via de virtuele wereld het contact weer aan te halen. Als ze door een ongeluk in een coma raakt, wordt ze door middel van een medisch experiment door 'The Company' de virtuele wereld in gebracht. Wat begint als een spel, eindigt in een race tegen de klok om een leven te redden. Zullen Simon en Kat elkaar weer vinden? En wat is nou eigenlijk echt de bedoeling van het experiment?

Het boek is makkelijk (naar mijn persoonlijke mening: te makkelijk) geschreven en leest daardoor snel. Door de wisseling tussen de echte en de virtuele wereld blijft het spanningsniveau hoog en wil je door blijven lezen. Afgezien van Simon worden de karakters helaas niet erg uitgediept, waardoor ik weinig meeleefde met de personages. Dit had zeker beter gekund en hopelijk wordt dit in deel twee wat meer uitgediept.