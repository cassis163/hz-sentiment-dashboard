Als fervent thriller-lezer is het vreemd dat ik nog nooit een boek van Lisa Gardner had gelezen, maar ik ben blij dat ik het nu toch heb gedaan. Het onderwerp was heel intrigerend: de 2 beste vriendinnen van Charlie zijn op 21 januari vermoord, telkens met een jaar tussen. Charlie is er van overtuigd dat zij dit jaar aan de beurt is. Het boek geeft een inkijk in het vreselijke verleden van Charlie, die samen met haar zusje en haar moeder steeds op de vlucht lijkt. Er zijn veel vraagtekens over wat zich daar afspeelt, en stap voor stap krijg je inzage in de gruwelijke waarheid. Charlie werkt op een alarmmeldcentrale en bereidt zich voor op een confrontatie met haar moordenaar, door intensief te gaan sporten/boksen en een wapen aan te schaffen. Charlie laat niet veel mensen toe in haar leven, ze heeft wel veel steun aan haar hond. De auteur zet je heel lang op het verkeerde been, maar eens de puzzel zich begint te vormen, wordt het uitermate spannend. De ontknoping is ook aangrijpend. Mag voor mij het label psychologische thriller krijgen. Ik had ook veel sympathie voor de inspecteur D.D. Warren, die het prille ouderschap combineert met haar baan bij de recherche. Ik kijk er dan ook naar uit de andere delen uit deze reeks te lezen.