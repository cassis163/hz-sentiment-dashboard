In dit Young Adult boek draaien fantasie, heden en verleden op mysterieuze wijze om elkaar heen. Drie heel verschillende meisjes met ieder hun eigen gaven vormen samen een hecht team, totdat een van hen op gewelddadige wijze wordt vermoord.
Vijf jaar later komen de overgebleven twee meisjes Mia en Brynn opnieuw met elkaar in contact en gaan ze samen met andere nabestaanden op zoek naar de dader.
Hoewel er nooit iemand is veroordeeld, ziet de dorpsgemeenschap ze liever gaan dan komen.
Een opruimactie, toevallige ontmoetingen en een dag van herinnering voor het vermoorde meisje Summer zorgen er echter voor dat er nieuwe en/of vergeten sporen worden gevonden.
Toch is de zoektocht niet eenvoudig en de hoofdpersonen stuiten steeds op nieuwe informatie waardoor het verhaal regelmatig een wending neemt en er andere verdachten in beeld komen.
Het fictieve fantasieverhaal ‘The way into LoveLorn’ geschreven door Georgia C. Wells speelt een grote rol in dit boek omdat ten tijde van de moord de meisjes probeerden om het einde te herschrijven. Ze waren begonnen aan ‘Return to LoveLorn’ en samen fantaseerden ze er flink op los.
Dit gegeven zorgt voor een mysterieus element waarbij je jezelf als lezer steeds afvraagt of dat wat je leest onderdeel is van het fictieve Lovelorn of dat het toch hoort bij de werkelijkheid.
Citaat:
That’s the problem with lies. They aren’t solid. They melt, and seep, and leak into the thruth. And sooner or later, everything’s just a muddle.
‘Broken things’, is een goed opgebouwd verhaal dat vooral in het begin een beetje voortkabbelt door de uitgebreide beschrijving van de hoofdpersonen. De uitkomst bleef echter tot de laatste bladzijde verborgen en was voor mij als lezer echt een verrassing.