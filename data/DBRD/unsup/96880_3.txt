Waar gaat het over?
Het verhaal gaat over 5 vrienden die elkaar al vanaf de middelbare school kennen. Ze weten alles van en over elkaar. Als twee van hen een ongeluk krijgen (Merel en Jasper), komen de relaties binnen de vriendengroep op scherp te staan. Jasper (Jas) ligt in coma en kan zich weinig herinneren, totdat er twee mensen uit London in het ziekenhuis langs komen. Het is het tweede gezin van Jasper, waar niemand iets van afweet. Wat men ook niet weet, is dat hij betrokken is bij allerlei criminele activiteiten. De vrienden twijfelen nu of het wel een echt ongeluk was …Merel (Mees) herinnert zich dingen van het ongeluk, waardoor de vrienden en de politie op onderzoek uitgaan. Is het inderdaad een ongeluk of zit er meer achter?
Het verhaal leest niet makkelijk, je moet je hoofd er bij houden. Na het eerste hoofdstuk wordt het verhaal verteld vanuit de perspectieven van ieder van hen, dus vanuit de vijf vrienden en een onbekende man. Dit alles afgewisseld met een verhaal vanuit het verleden waarin uitgelegd wordt hoe de vrienden elkaar hebben ontmoet. Hierdoor raak je al snel het overzicht kwijt.
De karakters van de hoofdpersonen worden niet helemaal uitgediept, waardoor je niet met alle personen iets hebt. Ik kan me het best vinden in Karin, die naar mijn idee de boel het beste bij elkaar houdt en het meeste durft. Met Jasper en Daniel heb ik niet veel op.
Op de cover staat een sleutelbos met 5 sleutels, de verklaring daarvan komt meerdere malen in het verhaal voor. De gele kleur en de titel van het verhaal begrijp ik niet.
Het verhaal is naar mijn mening niet echt een thriller, er zijn wel spannende momenten in het boek maar dat maakt het nog geen thriller voor mij. Het is meer een psychologisch verhaal met een spannend randje eraan. Het is al vrij in het begin duidelijke wie “de man” is. Het slot is verrassend genoeg het spannendst en het minst voorspelbaar.
3.5 sterren.