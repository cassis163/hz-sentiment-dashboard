De cover van Stil van jou vind ik in ieder geval net als die van Stuk van jou erg mooi en passend. Geen gezichten, wat ik ook liever niet heb, wel een indruk van de hoofdpersonen (al blijkt zij wel minder blank dan de cover doet vermoeden) en een sexy uitstraling.
Toen ik begon met lezen bleek dat ook dit verhaal me weer meteen in zijn greep had. Eenmaal begonnen kon en wilde ik niet meer stoppen, compleet meegevoerd…

Max, vroeger geen lieverdje en flink aan de drank en drugs, zeker na de dood van zijn zoontje en het vertrek van zijn grote liefde, zit in een afkickkliniek. Het duurt even voor Max leert om zijn gevoelens te uiten, maar hij maakt grote stappen, kickt af en gaat na een tijd de gewone wereld weer in. Daar lukt het hem maar moeilijk te aarden, dus hij gaat er een tijdje tussenuit. Hij logeert bij zijn oom en tante en helpt zijn oom met zijn aannemersbedrijf. Ze werken aan het huis van Grace.
Grace, mooi en lief, heeft ook flink wat meegemaakt en heeft alle redenen om mannen te wantrouwen en zelfs bang voor ze te zijn. Maar vanaf het begin weet ze, ondanks zijn verleden, dat Max anders is. Ze raken bevriend. Grace is een frisse wind in Max zijn leven, maar meer dan vriendschap kan hij haar niet bieden. Het is niet voor hem weggelegd om nog liefde te voelen. Maar toch…

Dit verhaal is romantisch, aangrijpend, mega sexy (oefff, wat een scènes!) en onwijs intens!
Je leeft ontzettend mee met de struggles van de hoofdpersonen en gunt ze het om weer gelukkig te worden. Ondanks dat het wel een voorspelbaar verhaal is, vond ik dat helemaal niet storend, je weet bij een New Adult wel ongeveer hoe het gaat lopen, maar het gaat erom of de auteur me weet te grijpen met het verhaal. En dat heeft Sophie Jackson weer prima voor elkaar met dit boek! Ik heb weer enorm genoten en gesmuld van dit zinderende en meeslepende verhaal. Een perfect vervolg op het eerste deel. Op naar deel drie!