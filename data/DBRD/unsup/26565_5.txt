Wanneer je op zoek bent naar een aangename feelgoodroman, die leest als een trein, dan zit je bij dit boek goed. De auteur van deze roman: Marina Folkers schreef eerder al de romans Faye en Sean en Zoektocht terug. Zelf heb ik toentertijd erg genoten van Faye en Sean en mijn verwachtingen voor deze nieuwe feelgoodroman van haar hand waren dan ook erg hoog.

Onder de sterren van Montpellier gaat vooral over Cleo, zij is een jonge slimme Engelse vrouw. Ze heeft een redelijke baan, maar vanwege de roddels die zich daar over haar verspreiden heeft ze het niet bepaald naar haar zin. Nare roddels lijken haar haar hele leven al te achtervolgen. Als jong meisje werd ze op school veel gepest en werd er over haar, maar vooral over het gedrag van haar vader, flink geroddeld. Hierdoor heeft Cleo een behoorlijke deuk opgelopen, met als gevolg dat ze vrij onzeker is. Nu de gechiedenis zich min of meer lijkt te herhalen lijkt vluchten haar de beste oplossing. Wanneer ze het aanbod krijgt om een paar maanden in een vakantiehuis is Zuid-Frankrijk te mogen verblijven grijpt ze haar kans. In ruil voor het verblijf moet ze wel het hele huis schilderen, maar Cleo heeft er alle vertrouwen in dat dit haar wel zal lukken. Daar aangekomen leert ze al snel haar tijdelijke buurman Luc kennen, een aantrekkelijke Fransman die een aardig woordje Engels spreekt. Bovendien is hij erg vriendelijk en verbeeld Cleo het zich nou of heeft hij een oogje op haar? Maar zij is toch veel te gewoontjes en bovendien verbergt hij iets, want waar betaalt hij zoâ€™n duur vakantiehuis van? Met haar laatste mislukte relatie nog vers in het geheugen neemt ze zich voor om afstand te nemen voordat ze weer in dezelfde valkuil trapt. Maar of dat haar gaat lukken?

Marina Folkers weet de lezer in dit verhaal met gemak al lezende mee te nemen naar een zonovergoten Zuid-Frankrijk. Haar schrijfstijl leest plezierig, ze gebruikt geen onnodig moeilijke woorden en weet de aandacht van de lezer tot aan de laatste pagina vast te houden. Zorg er dan ook voor dat je ruim de tijd hebt om achterelkaar door te kunnen lezen, want dit verhaal laat zich niet zo makkelijk wegleggen. Onder de sterren van Montpellier staat garant voor een aantal heerlijke uurtjes zwijmelen, je leeft als vanzelf mee met de tot de verbeeldingsprekende maar tevens hedendaagse personages. Zowel Cleo als Luc komen sympathiek over en als lezer gun je hun gewoon alle geluk van de wereld en dan natuurlijk het liefst samen.

Onder de sterren van Montpellier heeft alles dat je van een feelgoodroman mag verwachten, lekker veel romantiek, een beetje drama, een aangenaam avontuur in een schitterende omgeving en fijne personages met een hoge gunfactor. Het is een prettig verhaal over geloof hebben in jezelf en vertrouwen in de ander. Het is een boek dat vlot wegleest en je met een goed gevoel achterlaat, een aanrader.