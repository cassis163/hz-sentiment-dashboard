Mijn eerste kennismaking met Robert Thomson en een aangename kennismaking! Het thema is afschuwelijk, huiselijk geweld. Iets wat helaas in alle lagen van de bevolking voorkomt. Achterliggende oorzaak is het extreme geloof van één van de hoofdpersonen. Op de cover staat roman maar ik zou het een roman met thrillerelementen willen noemen. In het eerste deel maken we kennis met Paula van Laken, een vrolijke twintiger die geniet van het leven en er uit haalt wat ze kan. Ze heeft een innige band met haar hartsvriendin Jolijn, ze kennen elkaar al vanaf klein meisje en werken in hetzelfde ziekenhuis. Paula krijgt een relatie met Marcel Aalbers, een bijna afgestudeerde rechtenstudent. Marcel komt uit een extreem christelijk milieu en houdt er bijzonder ideeën op na. Paula, naïef en verliefd, denkt dat na hun huwelijk het ultieme geluk aanbreekt. Maar dan breekt de hel los. In deel 1 volgt ook de uitleg van de titel, de offerschalen van Satan, het is een verwijzing naar de Bijbel. Dit eerste deel maakt heel wat bij je los als lezer en het boek kun je niet aan de kant leggen. Wat er allemaal gebeurt ga ik niet vertellen, dit moet je zelf ervaren maar schokkend is het wel.
In het tweede deel lijkt het geluk Paula toe te lachen, ze krijgt een relatie met Jack Donkervoort. Jack is een geslaagde zakenman maar privé heeft hij het niet gemakkelijk gehad. Dan lijkt het noodlot weer toe te slaan voor Paula, ze wordt gestalkt en er gebeuren vreselijke dingen in haar omgeving. Het lijkt alsof ze voor het ongeluk is geboren zoals ze zelf verzucht.
Thomson heeft een aantal passages in beide delen bijzonder inlevend opgeschreven. Hij heeft een zeer vlotte schrijfstijl, eenmaal begonnen in het boek wil je alleen maar doorlezen. De goed opgebouwde spanning in deel 1 was in deel 2 iets minder voelbaar. Ik miste bij een paar passages de finishing touch. Het boek is te goed voor drie sterren maar tipt door de net genoemde feedback net niet aan de vier sterren.
Robert Thomson heeft wat mij betreft zijn naam wel op de kaart gezet, een heel heftig thema verpakt in een boeiende schrijfstijl zonder door te draven. Het komt wel binnen en houdt je als lezer in de greep. Aanrader dus en ik ben benieuwd naar zijn andere boeken.