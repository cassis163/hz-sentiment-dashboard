De wereld ligt aan je voeten, je hebt succes, een leuke vent en de toekomst lacht je tegemoet. Wat kan je nou gebeuren? Nou, dat alles kan ineens zomaar onder je voeten worden weggeslagen, letterlijk. Van alles ineens naar niets. Van vrije vogel naar een gevangene van je eigen lijf. Zo voelt het voor Suus. Na een vreselijk ongeluk wordt ze wakker in het ziekenhuis en het oordeel is vernietigend. Wat heeft het leven nu nog voor zin? Suus verandert van levensgenieter in een zielig hoopje mens, boos, gekwetst en geknakt. Hoe pakt ze zichzelf weer bij elkaar en kan ze de mooie dingen van het leven uiteindelijk weer leren waarderen? Ook al is dat nu vanuit een heel ander perspectief? Suus stort zich op haar werk als bestsellerauteur en trekt zich volledig terug in de anonimiteit. Ze is totaal afhankelijk van hulp maar die wil ze juist niet, en ze is op het beledigende af opstandig. Suus schreeuwt dat ze met rust gelaten wil worden om aan haar boek te kunnen werken, verder wil ze niks, geen hulp, geen medelijden maar gewoon alleen met rust gelaten worden, ze denkt zichzelf wel te kunnen redden. Toch moet ze onder ogen zien dat haar nieuwe leefomstandigheden vragen om een bepaalde mate van zelfredzaamheid dus moet ze min of meer verplicht aan de fysiotherapie. Nadat ze er inmiddels een paar de deur uit heeft gejaagd staat daar ineens fysiotherapeut Jacco op haar stoep. En hij is totaal niet van plan om aan haar nukken toe te geven. De uitdagingen zijn divers en Suus, die is vooral afgeleid en dwars. Maar dan kent ze Jacco nog niet.

‘Een geluk bij een ongeluk’ omvat qua titel het gehele verhaal. Het ongeluk van Suus is vreselijk en de gevolgen zijn haast niet te bevatten. Maar toch is dit haar nieuwe realiteit en behalve de optie om uit het leven te stappen is er nog een andere; namelijk proberen er het beste van te maken. Maar Suus is Suus, een echt opstandje en boos op zichzelf en iedereen. En dat levert in het boek best voor emotionele maar ook grappige momenten. Vanaf het moment dat Jacco voor haar deur staat kan Suus niet meer weg. Hij geeft haar simpelweg die ruimte niet, en niet alleen fysiek. Maar Suus vertrouwt niemand, ze is behalve boos ook gekwetst en al haar bagage wordt ineens op haar schoot uitgestort om te verwerken. Alsof het ongeluk het moment is om alles in haar leven tot dan toe ook maar meteen even allemaal onder ogen te krijgen en een plekje te geven. Het is wel heel veel allemaal en ze voelt zich enorm alleen, al zal ze dat nooit toegeven. En zeker niet aan die knappe Jacco, wat denkt die kerel wel niet? Haar verplichten dingen te doen en aan haar ‘herstel’ te werken. Ze is toch niet gek? De artsen waren duidelijk en dus verleent ze zich alle ruimte om de bitch uit te hangen, want zo voelt ze het gewoon allemaal. Jacco blijkt te beschikken over engelengeduld en is volhardend, hij zal en moet Suus helpen om haar in ieder geval weer wat van het leven te laten genieten en haar uit de zielige modus te halen. Je bent tenslotte niet dood in een rolstoel, zoveel is duidelijk. Maar Suus? Die denkt er heel anders over. Nu nog wel…..

Wendy Brokers heeft met ‘Een geluk bij een ongeluk’ een heel realistisch en waarheidsgetrouw verhaal neergezet vanuit een uniek en vernieuwend perspectief. Een mooi, met vlagen bikkelhard, verhaal over tegenslag, incasseren, acceptatie, doorzettingsvermogen, liefde en het leven als mindervalide. De auteur heeft zich zelfs gewaagd aan (zelf)spot en (voor)oordelen die er niet om liegen, indrukwekkend! Het verhaal is zo authentiek en puur geschreven dat gevoelens zoals frustratie, onmacht en verdriet snoeihard bij je binnenkomen. Gelukkig is er wel sprake van een balans en heeft de auteur het weten te combineren met humor en romantiek. Het verhaal is zo uit het leven gegrepen en laat zien dat een beperking niet in alles beperkend hoeft te zijn. Dat is ook het motto van Jacco, hij moet alleen Suus nog zien te overtuigen en dat heeft tijd nodig. Het respect, de tomeloze inzet die hij toont met de meest gênante en tegelijk hilarische momenten geven het verhaal ook lucht en dat maakt dit boek echt tot een RomCom met een realistisch randje. Want het is duidelijk dat hier veel onderzoek in is gaan zitten. Iedereen die in een rolstoel zit of ooit heeft gezeten kan situaties zo een op een herkennen en juist die knipoog waarschijnlijk wel waarderen. Want het is niet alleen kommer en kwel, het is een uitdaging in plaats van een probleem. En dat aspect is met immens veel respect beschreven door deze debutant. Haar schrijfstijl is vlot, gemakkelijk en zoals gezegd is de combinatie van een zwaar onderwerp vergezeld met een knipoog een absolute charmante kant van het verhaal. Daarbij is het gewoon ook een leuk verhaal, lekker vlot, sexy en grappig. De plot was te verwachten, te hopen ook. Alleen de epiloog had qua geloofwaardigheid niet gehoeven, dat was het enige minpuntje aan dit verhaal. Het is te snappen dat de auteur ervoor heeft gekozen maar mijns inziens was een tweede deel een betere optie geweest en hadden de lijntjes open gehouden kunnen worden naar meer. Want wat was het jammer dat dit boek uit was zeg. Heerlijk!

Het is te bewonderen dat de auteur dit thema heeft gekozen, en wat heeft dat goed uitgepakt! Want het is niet zonder risico een dergelijk gevoelig en kwetsbaar thema met een knipoog te brengen zonder het te bagatelliseren, maar dat is gelukt. Het is knap geschreven en wat een heerlijk boek is het geworden, het raakt je en neemt je mee in de wereld van Suus en Jacco. De vonken sloegen er op diverse manieren vanaf en het is een absolute aanrader voor iedereen die van een lekker ontspannen (liefdes)verhaal houdt maar wel eentje mét een gedegen inhoud! Leuk ook trouwens om een deleted scene aan het einde van het verhaal toe te voegen, voor het geval je er niet genoeg van kan krijgen. Toch weer een extraatje. Een chicklit met diepgang, een verademing in dit genre!

4,5 dikke sterren en een dosis nieuwsgierigheid wat gaat volgen!