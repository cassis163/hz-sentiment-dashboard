Geen roman zoals ik verwacht had, niets waar het woord fijngevoelig van toepassing is. Eerder rauw in een soort thriller-vorm gegoten. De auteur verrast deze lezer met een verhaal waar de chaos vanaf spat. Chaos in het hoofd van Machteld, die ik in het echte leven niet zou willen leren kennen.
Ik zou waarschijnlijk hartstikke bang voor haar zijn!
Een vreselijk mens om mee te moeten werken, lijkt me. Ik had medelijden met haar omgeving, maar vond anderzijds dat ze haar wel heel veel haar gang lieten gaan. Ze lijkt te leven om mensen te kunnen shockeren. Dat is op sommige passages gelukt mag ik wel zeggen.

Het verhaal begint niet met de verhaallijn van Machteld, maar met de verhaallijn van Nienke die bij haar in de buurt woont.
Het boek sluit ook met Nienke en een boodschap van Machteld.
De verschillende verhaallijnen worden op een soms verwarrende manier afgewisseld.
Of dat de bedoeling is geweest van deze auteur is niet duidelijk, het lijkt een beetje per ongeluk te zijn gebeurd.
Ik moest bij ieder hoofdstuk even kijken in welke verhaallijn ik aan het lezen was. Dat haalde voor mij de vaart er uit. Jammer.
Ondanks dat heb ik het boek, vooral op het eind, graag gelezen.