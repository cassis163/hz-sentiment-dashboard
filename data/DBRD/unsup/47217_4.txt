Wees onzichtbaar laat je kennismaken met de turkse Metin, die op 9 jarige leeftijd in Nederland komt wonen. Hij groeit op in de Amsterdamse Bijlmer, samen met zijn vader, moeder en zus. Vader heeft een opvliegerig karakter, bemoeit zich niet met de opvoeding van zijn kinderen en voelt zich te goed om te werken voor zijn geld. Metin en zijn zus leren onzichtbaar te zijn, om vooral geen uitbarsting van vader uit te lokken. Het karakter van vader heeft een grote invloed op de rest van het gezin, en het boek geeft een realistisch beeld van de innerlijke strijd die dit met zich meebrengt bij Metin en bij zijn moeder.

Het is mooi om te lezen hoe Metin en zijn moeder zich ontwikkelen met de jaren. Moeder wordt onafhankelijk en leert zich te wapenen tegen vader. Metin doorloopt de middelbare school en gaat uiteindelijk naar de universiteit, net als zijn zus. Naarmate de jaren vorderen, verandert de Bijlmer van een energieke buurt in verwaarloosde en verlaten spookgebouwen vol criminaliteit.

Het verhaal wordt chronologisch verteld vanuit het perspectief van Metin. Het is een prachtig coming of age verhaal, wat je een kijkje geeft in het leven van een migrantengezin in de jaren 80. Realistisch verhaal vol mooie zinnen. De
korte hoofdtukken maken het boek makkelijk te lezen. Absoluut de moeite waard!