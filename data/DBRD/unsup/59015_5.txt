‘Het Rosie Project’ is een heerlijk en geweldig boek om te lezen. Je leest het verhaal vanuit Don Tillman en krijgt daarmee een kijkje in het hoofd van een autistische man. Het is leerzaam om te lezen op welke manier Don met bepaalde situaties omgaat, zoals het koken van maaltijden en het op date gaan. Ondanks (of misschien wel dankzij) al zijn eigenaardigheden en typische eigenschappen sluit je hem meteen vanaf het eerste hoofdstuk in je hart. Hij deed mij enigszins denken aan het personage Sheldon uit ‘The Big Bang Theory’. Het grootste verschil tussen de beide mannen is dat Don wel in staat is tot liefde en fysiek contact.

Het boek leest als trein, mede dankzij de leuke en toegankelijke schrijfstijl van Graeme Simsion, de humor die erin voorkomt en de relatief korte hoofdstukken. Er zitten een heleboel leuke scènes in het verhaal.

Simsion laat met ‘Het Rosie Project’ op een prachtige en humoristische wijze zien hoe twee totaal verschillende personen in eerste instantie ontzettend aan elkaar moeten wennen, maar elkaar uiteindelijk toch accepteren zoals ze zijn. Dit boek is een absolute aanrader om te lezen.