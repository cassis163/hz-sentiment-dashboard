Het mag dan ondertussen geen geheim meer zijn dat Robert Galbraith een pseudoniem is voor J.K.Rowling, het boek zelf had ik nog niet ontdekt. Gelukkig vond ik daar deze week wel voldoende tijd voor, want ik heb erg genoten van ‘Koekoeksjong’.

Nu begrijp ik meteen ook waarom dit boek zo positief onthaald werd. Dit eerste verhaal met Cormoran Strike in de hoofdrol werd met veel oog voor detail geschreven. Gedetailleerd maar zonder ooit de grens naar de overbodige uitweidingen te overschrijden. Koekoeksjong is niet zozeer een spannende thriller, maar wel een goed-opgebouwd detective-verhaal dat je als lezer gekluisterd weet te houden.

Zo slaagt Robert Galbraith er perfect in om de juiste sfeer te scheppen. Bovendien weet ze haar personages raak te omschrijven én je in enkele pagina’s al een duidelijk beeld van hen te geven. Zo is Cormoran Strike niet enkel een man met vele bijnamen, maar heeft hij ook een interessantte voorgeschiedenis – een verleden dat zijn karakter heeft gevormd en nog steeds invloed blijft uitoefenen in het heden. Ook de vindingrijke Robin die na de eerste tegenvallende kennismaking van Cormoran, haar jeugddroom lijkt te beleven in haar interim-job komt perfect tot leven dankzij Galbraith’s beschrijvingen.

Robin & Cormoran vullen elkaar goed aan en lijken een veelbelovend duo te zijn. Ze mogen dan nu nog niet helemaal op elkaar zijn ingespeeld, maar beschikken duidelijk wel over de potentie om dit te bereiken naarmate deze Cormoran Strike-serie vordert.

Hints, sporen en gebeurtenissen worden in Koekoeksjong op een prachtige manier beschreven en zo verweven dat ze naadloos in elkaar lijken over te gaan en samen dit geweldige, goed opgebouwde detective-verhaal te vormen. Een boek dat geen moment verveelt dankzij Galbraith’s verteltalent.