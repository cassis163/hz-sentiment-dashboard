Neil Gaiman, schrijver van zowel songteksten, poëzie, romans als ook televisieseries en scripts won reeds verschillende prijzen met zijn werk. Zijn humoristische manier van schrijven bracht hem in contact met Terry Pratchett met wie hij het boek ‘Good Omens’ schreef over een op handen zijnde Apocalyps. Op zijn palmares prijken vele prijzen waaronder de prestigieuze Hugo Award alsook de Nebula Award in 2002 voor dit boek ‘American Gods’.

American Gods is een groots verhaal over oude ‘traditionele’ goden die vechten om te overleven met de ‘nieuwe goden’, t.t.z. de moderne technologieën in het huidige Amerika die de mensen verkiezen boven de oude goden. Het boek staat vol legenden en mythen en vele Griekse en Noorse goden komen tot leven. Via vele zij-verhalen kom je meer te weten over deze goden. Het is een modern epos dat vol staat met verwijzingen naar de mythologie.

In dit verhaal volgen we de roadtrip van Shadow die net voordat hij vrijkomt te horen krijgt dat zijn vrouw overleden is in een verkeersongeval. Hij ontmoet Mr. Wednesday en daar hij de zin in zijn leven verloren heeft laat hij zich door hem overhalen om samen door Amerika te trekken. Mr. Wednesday is een godheid met niet veel aanbidders of aanhangers, waardoor het moeilijk is om te blijven bestaan. Het duurt dan ook een hele tijd voordat Shadow doorheeft dat Mr. Wednesday een god is. Maar Mr. Wednesday is niet de enige god die moeite heeft om te overleven, we maken ook kennis met vele andere mindere goden. Niemand gelooft meer in hen en zonder geloof zijn ze eigenlijk niemand meer, hebben ze geen nut meer, geen reden tot bestaan. Wat het allemaal nog erger maakt is dat er alsmaar meer nieuwe goden opduiken in de vorm van tv, internet, kredietkaarten, computerschermen enz. De nieuwe technologische goden willen de oude goden weg en verklaren dan ook de oorlog aan hen.

Het is een groots verhaal over de oude goden die vechten om te overleven in het huidige Amerika. Er passeren vele personages de revue en alhoewel het boek reeds begin 2000 geschreven werd is het nog altijd up-to-date. Dit maatschappij kritische verhaal werd in Neil Gaiman’s onveranderd heerlijke stijl geschreven.