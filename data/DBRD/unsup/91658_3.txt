Je tweede leven begint als je begrijpt dat je er maar één hebt van Raphaëlle Giordana (1974) gaat over Camille, een Française met een doorsnee leventje. Ze heeft een leuke man, een leuk kind, een baan en een huis, maar desondanks is ze niet gelukkig. Tussen haar en haar man gaat het niet goed, ze maakt constant ruzie met haar zoontje over zijn huiswerk en zijn gebrek aan discipline, en ze haalt geen voldoening meer uit haar werk. Gelukkig is daar precies op het juiste moment een reddende engel in de vorm van ‘routinoloog’ Claude. Hij daagt Camille uit om uit haar comfort zone te komen en de regie over haar eigen leven weer in handen te nemen. Door een serie opdrachten komt Camille steeds meer in contact met haar gevoelens en durft ze de stappen te zetten om het leven te leiden dat ze altijd al wilde, maar dat ze nooit voor mogelijk had gehouden.

Je tweede leven begint als je begrijpt dat je er maar één hebt is eigenlijk een zelfhulpboek in romanvorm met duidelijke en laagdrempelige tips om je leven opnieuw vorm te geven. Het is een inspirerend en enthousiasmerend boek waar je, als je er voor open staat, veel nuttige tips uit kunt halen. Leuk en nuttig is ook het overzicht met alle opdrachten die Camille in het verhaal heeft moeten uitvoeren, dat Giordano aan het eind van het boek heeft toegevoegd.

Het boek leest een beetje als een sprookje, en hoewel sprookjes natuurlijk heerlijk zijn, zijn ze vaak ook wel voorspelbaar. Het is dan ook geen verassing dat het voor Camille uiteindelijk ‘eind goed, al goed’ is en dat ze zich aan het eind van het boek heeft ontpopt tot een gelukkige, zelfbewuste en zelfverzekerde vrouw. Claude’s methode heeft ervoor gezorgd dat al haar onzekerheden en relatieperikelen als sneeuw voor de zon zijn verdwenen. Maar goed, als de methode niet zou werken zou het verhaal niet lopen, dus dit stukje voorspelbaarheid moet je als lezer maar voor lief nemen. Daarnaast is het ook wel heel fijn om een boek te lezen met een happy end, ook al blijft het verhaal een beetje aan de oppervlakte en verloopt Camilles zoektocht naar geluk wel heel soepeltjes. 

Ook qua stijl en plot is het verhaal niet heel vernieuwend, maar dat is eigenlijk ook niet echt belangrijk. Het gaat om de inhoud, en al met al is Giordana's roman toch een vlot, positief en vermakelijk boek.