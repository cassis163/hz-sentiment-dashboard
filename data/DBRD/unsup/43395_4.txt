Aan het einde van de negentiende eeuw injecteert een oude vrijster in Brighton bonbons met strychnine, in Parijs achtervolgt een zangeres wekenlang haar overspelige minnaar en in New York schiet de echtgenoot van een steenrijke jongedame publiekelijk een architect dood. In Een zaak van liefde daalt Lisa Appignanesi aan de hand van drie rechtszaken af naar de lage driften van de mens, waar duistere passies en lusten kunnen leiden tot gruwelijke misdaden.
Gebruikmakend van rechtbankverslagen, psychiatrische dossiers, brieven en krantenartikelen wekt de auteur in meeslepend proza de belle époque tot leven, een tijd waarin de pers het publiek op niet eerder vertoonde wijze liet meegenieten van scandaleuze intriges, woeste jaloezie en verboden verlangens. Seksuele etiquette en maatschappelijke klasse, eer en een goede naam: dat alles staat op het spel in het theater van de rechtbank.

Een zaak van liefde gaat over de zogenaamde “crime passionele” de verhalen van verschillende vrouwen die een poging doen om hun minnaar te vermoorden. Soms lukt het, soms komen ze hem weer in de rechtszaal tegen. Christina Edmunds probeerde de vrouw van haar minnaar te vergiftigen, Marie Biére wilde haar minnaar zelf vermoorden De derde zaak is de zaak over een moord op een architect. Door een man gepleegd maar er is wel een vrouw bij betrokken. Wat deze moorden gemeen hebben is dat er liefde en passie in het spel is. En waar de vele boeken die over moorden gaan stoppen bij het vinden van de dader gaat dit boek door. In de zaak van de bonbonmoorden wordt uitgebreid verteld hoe Christina Edmunds onderzocht wordt, hoe haar voorgeschiedenis gebruikt wordt zodat zij, net als haar vader, krankzinnig verklaard kan worden. In de zaak van Marie Biére wordt uitgebreid verteld hoe ze jarenlang door haar minnaar aan het lijntje is gehouden waardoor ze veel respijt krijgt van de jury. In de derde zaak komt de frustratie van de man in kwestie aan de orde.
De grote vraag is dan steeds:” wanneer is iemand ontoerekeningsvatbaar?” De verslagen van Lisa Appignanesi zijn hier heel uitgebreid in. Ook geven deze zaken enige jurisprudentie voor de zaken die volgen. Lisa Appignanesi heeft heel veel over dit onderwerp gelezen, Er staan 249 voetnoten in het boek een uitgebreide bibliografie. Ik heb veel geleerd over hoe men in de 19e eeuw tegen psychische aandoeningen aan keek. Deze dames hebben veel betekent voor de behandeling van vrouwen in de rechtbank. Ze krijgen bijna begrip voor hun daden.
Naast de drie moorden die op de achterflap worden genoemd komen er meerdere zaken aan bod, allemaal uit passie, uit liefde of misschien frustratie.
Een zaak van liefde is echt een heerlijk geschiedenisverhaal in de sfeer van de tijd, het leest als een documentaire zonder een moment saai of langdradig te worden.
De uitgebreide beschrijvingen van deze zaken hebben me geïntrigeerd, er zit zoveel achter een daad uit wanhoop. Deze daden worden zo vaak beschreven in de boeken die ik lees, na het lezen van een zaak van liefde las ik een thriller waarbij een passionele moord werd gepleegd en ik merkte dat ik er anders tegenaan keek. Een hele bijzondere leeservaring!