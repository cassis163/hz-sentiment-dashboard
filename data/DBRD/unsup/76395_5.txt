Clare Mackintosh werkte twaalf jaar bij de politie, waaronder enige tijd bij de Criminal Investigation Department. In 2011 begon ze als freelance journalist en social media consultant. Tegenwoordig is zij fulltime schrijver.
'Mea culpa' is haar debuut, in Engeland uitgekomen in 2014 onder de titel 'I let you go'. Het boek ontving de iBooks Best of 2015 crime titel.

Op een donkere regenachtige namiddag ontglipt de vijfjarige Jacob aan de hand van zijn moeder. Hij stuift de weg over naar hun huis en wordt geschept door een auto die veel te hard komt aangereden. De bestuurder aarzelt niet en laat de moeder op straat met haar stervende zoontje achter. Voor Jenna is de realiteit niet hanteerbaar en zij vertrekt naar elders, in de hoop het gebeurde achter zich te laten. Maar de nachtmerrie achtervolgt haar. In de tussentijd is de politie op zoek naar de dader. Er zijn geen getuigen en doordat de autoruit beslagen was, is de bestuurder in het donker onzichtbaar gebleven. De zaak lijkt dan ook onopgelost terzijde geschoven te worden. Ondertussen moet Jenna verder met haar demonen.

'Mea culpa' gaat over verdriet, schuld en berouw. Nergens treedt Mackintosh in teveel details waar dat niet nodig is. Tegelijkertijd weet ze haar hoofdpersonages compleet uit te werken, waardoor de lezer in staat is zich in te leven in wat hen beweegt. Steeds weer voert Mackintosh kleine brokjes informatie die erom vragen om te ontdekken wat daar weer achter zit danwel wat daarvan gaat komen. Het boek leest als een trein die steeds meer snelheid krijgt. En op het moment dat je als lezer meent te weten hoe het zit, zorgt een onverwachte plotwending voor complete verbijstering.
Als de zaak lijkt opgelost, zet Jenna nog een minder logische stap. Als lezer voel je de bui al hangen. Desalniettemin volgt dan nog een geweldige climax. En omdat Mackintosh ons werkelijk geen adempauze gunt, eindigt ook de epiloog weer met een verontrustende cliffhanger.

'Mea culpa' is een terechte prijswinnaar. Spannend, goed uitgewerkt, en een schrijnend beeld van zinloos geweld en slachtofferschap.