Ted, een naam die doorgaans met een jongen wordt geassocieerd, is een vrouw. Eigenlijk heet ze Tedje maar dat diminutief gebruikt ze niet. Ze is erg geïnteresseerd in het heelal. Ze had een relatie met Daan – nog een vrouw met een jongensnaam – maar die liep recent op z’n eind. Het is de zoveelste relatie die afspringt en alweer had Ted liefdesverdriet. Het is een immer terugkerend scenario en haar vrienden vinden dat het onderhand welletjes is geweest, dat ze met te veel meisjes is geweest en dat het tijd is voor een bezinning. Die vindt ze onverwacht in Dennie, een roodharige kitten die ze ontdekt op een boerderij. Het dier heeft verzorging nodig maar de bejaarde eigenaars zijn niet van plan het die te geven. Ted ontfermt zich over Dennie en biedt hem een thuis. Ze maakt er haar god van, neemt hem overal mee naartoe en zelfs haar vrienden vallen voor zijn charmes.

Maartje Wortel (1982), dochter van theatermaker Gerard, publiceerde korte verhalen en columns, voor ze in 2009 debuteerde met een verhalenbundel, Dit is jouw huis. Haar eerste volwaardige roman volgde in 2011. Met haar verhalen is ze vooralsnog meer succesvol dan met de romans. De verhalen(bundels) leverden haar al enkele prijzen op, terwijl ze met haar romans voorlopig “maar” bleef steken op nominaties zonder overwinning. Gezien de aard van de nominaties (BNG Nieuwe Literatuurprijs, Fintro Literatuurprijs, ECI Literatuurprijs), lijkt een overwinning slechts een kwestie van tijd en volharding. Lukt het met Dennie is een star?

Het duurt wel even voor Dennie, de ster van het boek, zijn intrede mag maken. De eerste helft van het boek fungeert als inleiding tot deze Bijzondere Gebeurtenis. Alhoewel Dennie al wel eens kort ter sprake komt, stelt Ted eerst zichzelf voor, enkele vrienden (waaronder de mysterieuze N. die nooit een naam krijgt), en enkele vriendinnen (van het amoureuze type). De relaties met de vriendinnen zijn stuk voor stuk getroebleerd geëindigd. Ted heeft wat karaktertrekken die het blijkbaar niet mogelijk maken een standvastige relatie te onderhouden.
Dennie is in de eerste helft voornamelijk aanwezig als storend element tijdens het schrijven van het boek door hoofdpersonage Ted. Hij loopt dan wel eens over het toetsenbord van de laptop. De nonsens die hij zo produceert, heeft Ted laten staan en vetgedrukt gemaakt (“Misschien woon ik daarom in het oostelijke deel va]]]]]]]]]]]]]]]]]]]]]]]]]fn de stad [...]”). Dit is een leuke vondst van Wortel en ze is zo slim geweest om dit effect slechts sporadisch te gebruiken zodat het steeds grappig blijft.

Eenmaal Dennie in huis, verwacht je dat hij de boel komt opvrolijken en zich ook werkelijk ontpopt tot een ster. Dat is wat de titel belooft maar dat valt nog tegen. Het boek vervolgt op hetzelfde elan als voor de komst van Dennie. Ted is voornamelijk bezig met de analyse van haar mislukte relaties, hierbij geholpen door enkele vrienden (uit de niet-amoureuze groep). De zoektocht naar de aard van haar verlangens en de wens om die zoektocht met haar exen te delen, staat centraal. Ted komt maar niet los van de opeenvolgende liefdesverdrieten. Het wordt een mantra, en de verwachte progressie blijft uit. Wel zitten er hier en daar enkele leuke wetenswaardigheden over katten in het boek verpakt, komt Wortel bij tijd en wijle met grappige of mooi gevonden frasen uit de hoek, en krijgt de lezer nog een eindscène met hoog zakdoekgehalte op het bord. Allemaal mooi, maar niets is sterk genoeg om de belofte dat Dennie een star wordt, waar te maken.