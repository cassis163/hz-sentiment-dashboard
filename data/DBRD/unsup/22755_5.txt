Cristina Alger beschouwt zichzelf als een 'misdaadjunkie'. Ze werkte als advocaat en financieel analist en raakte gefascineerd door de Panama Papers affaire. Hierbij stuurde een anonieme persoon financiële gegevens van een Panamees advocatenkantoor - dat veel geld verdiende aan het creëren van offshore bankrekeningen - naar een Duitse journalist. Dit bracht haar op het idee om een financiële thriller te schrijven. De vrouw van de bankier is haar derde boek.  

Hoofdpersonen in dit boek zijn Annabel Werner en Marina Tourneau. Annabel is getrouwd met Matthew, een investeringsbankier die in Genève bij de Zwitserse bank Swiss United werkt. Marina is journaliste bij Press in New York en is verloofd met Grant, de zoon van een presidentskandidaat. Het verhaal begint met de neerstorten van een privéjet in de Alpen. Annabel krijgt te horen dat haar man in het vliegtuig zat. Zij wantrouwt de conclusies van de autoriteiten en gaat zelf op onderzoek uit. In de Verenigde Staten wil Marina haar baan als journaliste opgeven om haar verloofde bij te staan bij het realiseren van de aspiraties van zijn vader. Tijdens een vakantiereis met haar verloofde naar Parijs haalt Marina op verzoek van haar hoofdredacteur een USB-stick met versleutelde gegevens op. Wanneer haar hoofdredacteur kort daarop wordt vermoord - op dezelfde dag als Annabel bericht krijgt van de dood van Matthew - duikt Marina in het onderzoek waarmee haar baas en mentor bezig was.
Annabel's en Marina's onderzoeken strekken zich uit van Genève naar New York en van Londen naar de Kaaimaneilanden. Terwijl Annabel de bedrijfsgeheimen van Swiss United blootlegt, onderzoekt Marina met hulp van collega-journalisten heimelijk de gelekte gegevens, waardoor witwaspraktijken en duistere dekmantels aan het licht komen. Als de verhaallijnen van de twee vrouwen bij elkaar komen is niemand van de speurders meer veilig.  

Het boek is geschreven vanuit de perspectieven van Marina en Annabel. De hoofdstukken van deze twee vrouwen wisselen elkaar af. Om de ontknoping vorm te geven maakt de schrijfster gebruik van het perspectief van een derde vrouw, Zoë, de assistente van Matthew bij de bank. De drie vrouwen zijn sterke personages. Annabel geniet van de luxe die de nieuwe baan van haar man met zich meebrengt, maar is tegelijkertijd ontevreden over zijn lange werkuren. Ze stelt zich vragen rond haar man en zijn aantrekkelijke assistente, Zoë, die vaak met hem op reis is. Marina is ook een boeiend personage. Ze is moedig en maakt weloverwogen keuzes.  

Hoewel het boek geafficheerd wordt als een financiële thriller, verzandt Cristina Alger niet in financieel jargon waardoor ook degenen die niets weten van de financiële wereld probleemloos het verhaal kunnen volgen. Het boek zit vol vaart, bevat een grote dosis spanning en intriges en heeft een geloofwaardig plot. Het is een solide thriller, zoals thrillers vroeger geschreven, denk bijvoorbeeld aan Advocaat van de duivel van John Grisham. Kortom een spannend, intrigerend en meeslepend boek.