Greg Iles is de schepper van advocaat Penn Cage en nog een aantal andere, zij het minder bekende maar niet minder indrukwekkende personages. Met zijn negende, in het Nederlands verschenen, titel Kwade opzet heeft hij wederom zijn faam als topauteur bevestigd. In de loop der jaren is hij uitgegroeid tot een vaste waarde in het schemergebied tussen actie- en rechtbankthriller. In zijn laatste verhaal durft hij het aan om de medische hoek op te zoeken. Lonkend naar Robin Cook weet hij de expert op dit gebied moeiteloos te evenaren. Met een even wispelturige als voor rechtvaardigheid vechtende Alex Morse zet Iles wederom een tot de verbeelding sprekend nieuw personage neer. Succes verzekerd!
In het kleine dorpje Natchez sterft Grace, het zusje van Alex Morse aan een hersenziekte. Op haar sterfbed weet Grace haar zus nog toe te fluisteren dat ze is vermoord door haar echtgenoot. Enig speurwerk levert op dat de man van Grace contact heeft gehad met een echtscheidingsadvocaat. Als blijkt dat de beeldschone echtgenote van huisarts Chris Shepard dezelfde advocaat ook heeft bezocht, probeert Alex hem te waarschuwen.
Alex heeft de handicap dat ze moet opboksen tegen een weerspannige FBI, die haar met ziekteverlof heeft gestuurd na een gijzelingsdrama waarin zij als onderhandelaar de zaak volledig verkeerd beoordeelde.
Alex komt op het spoor van de echtscheidingsadvocaat Andrew Rusk die in een aantal bedenkelijke zaken heeft bemiddeld. Het resultaat van zijn bemoeienissen is nooit een scheiding geweest maar steeds het overlijden van een van de partners. Het is de vraag of Alex de waarheid over de doodsoorzaak van haar zus boven tafel kan krijgen.
Greg Iles staat bekend om zijn uiterst boeiende vertelkunst. Zijn verhalen staan steeds vol informatie die verder gaat dan het thrillergedeelte behoeft. Zo wijdt hij in Kwade opzet uit over de historische uitroeiing van de Natchez indianen. Hij laat zien dat het plaatsje Natchez, is gebouwd op moord. Op die plek vond in 1729 de afslachting van de indianenstam plaats door de Franse troepen uit New Orleans.
Naast dit historische uitstapje door de streek van Natchez weet hij een dodelijke combinatie te creëren tussen de hebzucht van de mensheid en het misbruik van medische kennis, daar waar mensen met een uiterst zieke geest zich laten gaan.
Met Alex heeft Greg Iles een mooie hoofdpersoon geschapen. Tijdens het lezen ga je van haar houden als van een goede hartsvriendin. Zoals al zijn hoofdfiguren is ook zij een uiterst fijn personage dat je alle goeds van de wereld gunt. Of ze dat goede uiteindelijk ook zal krijgen is nog te bezien. Maar dan is de lezer al ruim 400 paginas verder.