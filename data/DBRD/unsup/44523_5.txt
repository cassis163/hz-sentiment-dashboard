Zondag was ik in gesprek met een collega die haar schilderijen tentoonstelt. Ze vertelde mij dat je een goed schilderij op zijn kop moet kunnen hangen. Dan kijk je niet meer naar het onderwerp maar naar de opbouw van het geheel. Leerlingen in de kunstacademie leren schilderijen te analyseren die op zijn kop hangen, om de creativiteit te bevorderen.
Ik vertel dit even omdat het zo mooi aansluit bij het boek 'Opsekopse wereld' van Mirjam Hildebrand. Het is een prentenboek voor kinderen van 4 tot en met 8 jaar waarin Siem samen met zijn opa opsekopse avonturen beleeft. De tekst is erg grappig en prikkelend zelfs zonder de illustraties. Jolanda van der Burgt heeft dat effect versterkt met haar humoristische tekeningen. Ze vullen elkaar perfect aan. Er wordt heerlijk op los gefantaseerd door Siem en zijn opa.
Het is een prentenboek met een extraatje. Aan de binnenzijde van de kaft vooraan en achteraan staan opsekopse tips om kinderen flexibel en creatief te leren denken. Geloof me, zelfs als volwassene zijn ze leuk.
Het gegeven van een opa die opsekops doet mijn zijn kleinkind vind ik herkenbaar. Het zijn vaak de grootouders die door de kleinkinderen een tweede jeugd beleven en lekker gekke dingen gaan doen. Die kleinkinderen gaan stimuleren, gaan uitdagen tot creatief en flexibel zijn. Tenminste, dat deed mijn opa toch door met al zijn kleinkinderen een spannend spel te spelen in het donker doorheen het hele huis. Wij waren niet bang in het donker, donker was spelen.
Het boek is gelezen en goed bevonden door iedereen hier in huis. We gingen er zelf opsekops door fantaseren.
Dit is meer dan een doorsnee prentenboek, het is een boek met een weldoordacht onderwerp dat bevorderend werkt op de ontwikkeling van kinderen. Bovendien reikt het tips aan om het te stimuleren. Twee boeken voor de prijs van één!