Dit boek is zo ongelofelijk speciaal. Een aanrader met een hoofdletter A, voor scholieren die nog moeten kiezen wat ze willen op de middelbare school tot aan de mannen en vrouwen van tachtig die nog iedere dag weer willen leren. Voor Hawkingfans én Hawking-ontdekkers, beginnende wetenschappers en gewoon de nieuwsgierige mens. Voor echt iedereen, want Hawking weet alles zo uit te leggen dat zelfs de grootste noob in wetenschap dit nog snapt.

Aan de hand van tien grote vragen neemt professor Hawking je mee naar de prachtige wereld van de wetenschap. Met behulp van zijn eigen levensverhaal, een gezonde portie humor en uiteraard enorm veel kennis weet hij op simpele wijze uit te leggen hoe hij denkt over deze levensvragen en waarom dan. Nergens dwingt hij je zijn meningen over te nemen of strooit hij met overbodig luxe woorden om aan te duiden hoe slim hij is; hij is het simpelweg aan het vertellen, alsof je gewoon in een cafeetje onder het genot van een koffie met hem in gesprek bent. Zijn passie voor de wetenschap sijpelt door de regels heen, waardoor dit verhaal ook een waar genot wordt om te lezen. Dit boek is een beetje als die ene geschiedenisdocent die zulke retegoeie verhalen kan vertellen; je hoeft het vak niet per definitie leuk te vinden om toch aan zijn lippen te kunnen hangen.

Ik heb mezelf menig keer betrapt op het feit dat ik moest lachen tijdens het lezen van dit boek. Zijn manier van uitleggen is heel laagdrempelig en doordrenkt met humor, waardoor hij voor de meest ingewikkelde theorieën nog een ontzettend herkenbare vergelijking weet te vinden - zo’n eentje die op het eerste gezicht gewoon totale bullshit lijkt, maar op de een of andere manier wel klopt en het je ook direct laat begrijpen. En soms komt hij ook gewoon ineens met een enorm droge opmerking, waar ik wel van kon genieten.

Hoewel zijn verhaal niet moeilijk is, moet je wel je aandacht erbij houden. Als je een deel niet snapt, mis je al snel het hele verhaal en juist zijn verhaal is zo interessant. Er komt vakjargon in voor waar je geen hol van snapt als je niks in de wetenschap doet en die woorden worden niet altijd uitgelegd, maar de algemene context is goed te volgen en dat maakt dat het gemis in uitleg van die woorden ook geen ramp is. Ik vond het niet eens irritant eigenlijk, en ik irriteer me al snel als ik dingen niet snap. Wel raad ik aan het verhaal per hoofdstuk te lezen en niet middenin een hoofdstuk te stoppen; ik merkte zelf dat ik het dan beter begreep en ook beter onthield.

Als laatste wil ik nog even mededelen hoe prachtig dit boek eruit ziet. De Nederlandse versie vind ik vele malen mooier dan het Engelse origineel en is ook een waar plaatje voor in de boekenkast. Echt een cover waar je mee wil gaan pronken (in mijn geval vooral in de trein).

Als je het werk van Hawking nog niet kent, dan is dit het perfecte boek om mee te beginnen. Voor de echte kenners zal al veel bekend zijn, maar dat maakt het niet minder interessant. Dit is een prachtige laatste les van de wereldberoemde professor met een levensverhaal waar je u tegen zegt.