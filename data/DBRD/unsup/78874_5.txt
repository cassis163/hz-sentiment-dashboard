‘De supermarkt survival gids’ is een kopie van zijn programma’s “De Keuringsdienst van Waarde” en “De Monitor”. Vanaf het begin tot het einde boeit de vertelkunst van Van de Keuken. Het is net alsof ik hem het boek hoorde voorlezen in plaats van dat ik het zelf las. Elke keer hoorde ik zijn stem en zijn uitleg. Want Van de Keuken kan fantastisch uitleggen en legt de vinger op de zere plek. Hij neemt je afdeling voor afdeling mee door de winkel. Er komt heel veel voorbij, van Liefde en Passie brood, culinaire varkenshaas tot een eigenwijs geitenmelkyoghurtmoment. Hij schrijft over de trucs die men gebruikt om je als consument te verleiden een product te kopen, want daar is waar het allemaal om draait, een zo hoog mogelijke opbrengst genereren.

De afgelopen jaren is het assortiment in de winkels enorm uitgebreid en de reclamecampagnes zijn geïntensiveerd. Natuurlijk kennen we allemaal de regel dat dure varianten op ooghoogte staan om gemakkelijk te pakken en de goedkope producten liggen laag, maar is dat wel zo? Ook dure varianten liggen laag door het bezoek van kinderen. En al maken we boodschappenlijstjes, toch trappen we in marketingtrucs.

Nooit eerder wist ik de finesses van eetrijp, alleen dat ook ik er intrapte en teleurgesteld was als deze groente of het fruit niet was. Gefascineerd en schaterend heb ik dit boek gelezen, zeg maar verslonden. Van de Keukens humor is verfrissend en trefzeker. Daarnaast is ‘De supermarkt survival gids’ prachtig vormgegeven en is het beproefde concept van zijn programma’s in boekvorm gegoten.