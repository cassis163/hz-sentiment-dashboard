In ‘Anna’s twijfels’ door Dani van Doorn is de hoofdrol weg gelegd voor Anna. Anna is een ongehuwde dame, woont bij haar broer en zijn familie in huis en werkt in het familiebedrijf. Ze is actief in de zorg voor en hulp aan minderbedeelden in Rotterdam. Al met al is Anna een geëmancipeerde vrouw en dat is haar oom opgevallen. Hij laat haar zijn landgoed na en hoewel iedereen er van uit gaat dat een rentmeester het bezit zal bestieren, gaat Anna dit zelf doen. Ze verhuist.
Op 17 mei 2019 is het 100 jaar geleden dat het Algemeen Kiesrecht werd ingevoerd. Daar moest ik aan denken bij dit boek dat speelt in het begin van de vorige eeuw. Vrouwen hadden het niet gemakkelijk en waren ondergeschikt aan hun man. Zij moesten hard werken. Maar gelukkig waren er dames die in opstand kwamen en ervoor zorgden dan vrouwen steeds gelijker werden aan mannen. Anno 2019 is het niet meer voor te stellen dat vrouwen ongelijkwaardig zijn aan mannen, maar dat is helaas nog wel zo in vele andere culturen en religies.
Anna bewijst in alles het tegendeel. Van Doorn weeft haar verhaal samen met heel veel informatie over Noord-Brabant en de historie. Prachtig zoals deze provincie wordt beschreven en alles klopt. Je ziet het zo voor, Anna op haar fiets, bezienswaardigheid, maar ook later in het koetsje. En hoe ze in het landhuis haar intrek neemt. Haar contacten met haar rentmeester Felix en de opbloeiende liefdes om haar heen (nee ik zeg niet tussen wie). Het dialect van de bewoners is hartverwarmend, zoals alles in deze roman is. Anna sluit je in je hart.
‘Anna’s twijfels’ door Dani van Doorn is een aanrader, voor iedereen die van romans houdt, van historische romans, maar ook van chicklit en feelgoodromans, want deze roman heeft alle ingrediënten in zich.
Een ding waarover ik mij verbaas is de term streekroman, deze mag er wat mij betreft van af, want deze benaming zegt veel te weinig. Historische roman is een veel betere benaming.
(Eigenlijk zou een vervolg wel heel fijn zijn……)