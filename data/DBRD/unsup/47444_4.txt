Kaatje is een dapper meisje en helemaal niet bang in het donker. Wanneer ze toch even vraagt aan haar moeder of er monsters onder het bed zitten, zegt zij van niet. Maar zodra haar moeder weg is komt Kaatje erachter dat er toch monsters zijn. Kaatje doet er alles aan om de monsters weg te jagen, maar ze willen helemaal niet weg. Dan ontdekt Kaatje dat de monsters wel ergens bang voor zijn……

In Monstermoe wordt de angst voor enge monsters op een originele manier benaderd. Griezelige monsters onder het bed, veel kinderen zullen dit herkennen. Er wordt in het verhaal niet gezegd dat de monsters niet bestaan. Marieke van Ditshuizen speelt in het verhaal handig in op de fantasiewereld van kinderen. De monsters blijven monsters, maar al lezende komen kinderen erachter dat de monsters helemaal niet zo eng zijn. Ze zoeken je juist op omdat ze bij je willen zijn. Het meisje Kaatje in het verhaal snapt dat heel goed en laat zien dat de monsters niets anders zijn dan zachtaardige knuffeldieren.