'Stuk van jou' komt snel en spannend op gang. Wat is er met Kat gebeurd in die zestien jaar nadat haar vader is vermoord? En wie is Carter en waarom zit Carter in de gevangenis? Dat waren de eerste vragen die bij me opkwamen toen ik begon met lezen. Daar wilde ik ontzettend graag antwoord op hebben, dus bleef ik maar doorlezen. In het begin van het boek zijn Kat en Carter niet vaak samen, dat laat nog even op zich wachten. Dat zorgde bij mij ook voor de nodige spanning. Ik wist voor het lezen al dat ze elkaar zouden ontmoeten en voor elkaar zouden vallen, maar hoe kan dat nou in een gevangenis?

Het feit dat dit verhaal zich in een heel andere setting afspeelde vond ik ook erg vernieuwend. De gevangenis, de beveiligers en de gevangenen zorgen voor een kleine en gevaarlijke ruimte waarin iemand als Kat eigenlijk helemaal niet thuis hoort. Ik vond het mooi om te zien hoe sterk ze in haar schoenen staat, vooral in het begin als ze les gaat geven aan gevangenen en de reden waarom ze dat doet.

In het begin vond ik dat je nauwelijks iets kwam te weten van Carter. Dat was niet zo heel erg storend, want gaande het verhaal krijg je steeds meer informatie over hem en zijn verleden.
Ook over Kat en haar vrienden en familie krijg je gaande het boek nog wat meer te weten. Zo kwam je erachter dat ze op meerdere vlakken overeenkomsten hebben met elkaar, ondanks dat ze dat zelf niet zo snel inzien.

De perspectieven wisselen gestaag af in de hoofdstukken. Halverwege het boek bleef het perspectief overigens erg lang bij Carter, met korte stukjes van Kat. Dit vond ik op een gegeven moment een beetje teleurstellend. Vooral alle intieme momenten werden vanuit Carters perspectief geschreven en ik vond het jammer dat er zo weinig aandacht aan Kat werd besteedt tijdens die momenten.
Maar na een paar hoofdstukken kom je erachter dat er nog iets anders speelt, iets dat belangrijker is en waar op verder wordt gegaan. Het maakte me niet meer uit hoe vaak ze het bed met elkaar deelden of in welk perspectief ik las, ik wilde weten hoe het af liep en hoe ze het probleem samen op gingen lossen. En toen het eindelijk zo ver was, had ik het boek helaas zo uit. Van mij had het nog wel even door mogen gaan. Daarom ben ik zeer benieuwd naar de twee vervolgen op dit boek!