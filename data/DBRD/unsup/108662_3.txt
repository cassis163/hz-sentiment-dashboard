Oliver von Bodenstein en Pia Sander vormen het duo in de thrillers van Nele Neuhaus. Het klikt goed tussen beide, ze voelen elkaar goed aan.
Wanneer in een bos een caravan uitbrandt en daarin een lijk gevonden wordt, komt het team in actie. Al snel stelt zich de vraag of Oliver von Bodenstein niet te persoonlijk betrokken is bij de zaak. Het speelt zich namelijk af in zijn geboortestreek, met mensen die hij kent, waarmee hij opgegroeid is. Hij krijgt het dan ook moeilijk of zich professioneel op te stellen. Gelukkig is er Pia Sander die hem net voldoende vrijheid geeft om zijn ding te doen, maar ook weer niet te veel.

Dit boek is behoorlijk dik en er komen veel personages in voor. Naar mijn gevoel te veel. Het boek bevat aan het begin een lijst met personen en hoe die zich tot elkaar verhouden. Maar dan nog zijn het er teveel. Het had met minder gekund, dan was het boek ook wat dunner en zat er misschien meer spanning in het verhaal. Dat miste ik en de afloop vond ik wat zwakjes. Nee, dit is niet de beste uit de reeks, Neuhaus kan beter.