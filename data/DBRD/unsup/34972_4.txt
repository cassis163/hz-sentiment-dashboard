Tijd is een bijzonder begrip, zeker om uit te leggen aan jonge kinderen. Tijd is niet tastbaar, maar het gaat wel voorbij. Er gebeurt van alles in een bepaalde tijd, soms heel veel, soms heel weinig. Tijd kan lang duren, of het is ineens voorbij. Je kunt alleen de effecten zien van wanneer tijd verstrijkt, maar tijd zelf is niet te zien, te voelen of te horen.

Dit kleurrijke prentenboek laat verschillende situaties zien waarin tijd een rol speelt. Elke bladzijde laat een voorbeeld zien, soms in combinatie met de daaropvolgende pagina. Het is dan ook niet een prentenboek met een doorlopend verhaal, maar een boek met vele korte voorbeelden over hoe tijd effect heeft op hele uiteenlopende dingen, van jonge en oude kaas tot het groeien van je haar en van het hard worden van boterhammen tot het steeds langzamer worden van computers.

Het boek is prachtig geïllustreerd in de primaire kleuren geel rood en blauw en de teksten zijn kort en duidelijk. Mocht je kind komen met de vraag: “Wat is tijd?”, dan heb je met dit prentenboek een fijn boek met heel veel voorbeelden zodat je het er uitgebreid over kan hebben.