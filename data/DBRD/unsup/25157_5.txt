In *Zeven perfecte dagen* overkomt Sarah het meest bizarre: al na 7 dagen weet zij zeker dat hij de liefde van haar leven is! En hij denkt hetzelfde: ze zijn elkaars Grote Liefde. De toekomst is gesmeed. Maar dan laat hij niets meer horen en lijkt hij van de aardbodem te zijn verdwenen…

Verhaal
Het leven heeft diepe littekens achtergelaten bij Sarah en wanneer ze net haar draai weer heeft gevonden, besluiten zij en Reuben te gaan scheiden. Haar werk is haar ontsnapping, maar die ontsnapping beleefde ze voorheen samen met haar ex-partner Reuben, die tevens mede-eigenaar is. Gelukkig heeft ze haar drie vrienden om zich heen die haar door alles heen hebben gesleept de afgelopen jaren en die haar diepste geheimen kennen.

Op die belastend, jaarlijks terugkerende dag in juni, bezoekt ze weer de plek waar zoveel herinneringen aan kleven. Laat ze nu net, op díe dag, op díe plek Eddie ontmoeten...

Na zeven intense dagen samen weten ze het zeker, dit is de allesoverheersende Liefde, dit is voor altijd! Na een liefdevol afscheid vol wederzijdse beloftes vertrekt Eddie voor zijn al besproken vakantie. Maar dan blijft het stil… Haar Grote Liefde lijkt van de aardbodem te zijn verdwenen.

Moet Sarah haar zoektocht stoppen? Heeft hij haar geheim ontdekt? Was hij wel toevallig op die dag op die plek van ontmoeting? Gesterkt door haar vrienden start ze haar zoektocht. Maar dan lijkt ze plots de reden voor zijn stilte te ontdekken. Wat als je zelf die reden blijkt te zijn?

Look & Feel
Een vrolijke illustratie op de matte cover, die de strekking van het verhaal mooi niet weggeeft. Enkele stipjes in glans voor een verrassend effect. De stipjes lopen door aan de binnenzijde van de omslag.

Een mooie quote van Jill Mansell op de voorzijde, een perfecte trigger voor de twijfelaar!

Het verhaal is ingedeeld in drie delen en worden vanuit meerdere perspectieven verteld. Als aanvulling tref je meerdere brieven aan, gericht aan Lieve Jij en afkomstig van Ik. Al lezende stap je vanuit het heden moeiteloos in het verleden en met sprongen weer terug.

Oordeel
Een boek dat niet weg te leggen is. Het boeit en het blijft boeien tot de laatste bladzijde. Ik heb me vanaf het begin af aan afgevraagd of ik nu in een romantisch boek begon of dat het de kant van een thriller op zou gaan.

Stapje voor stapje vallen er puzzelstukjes op zijn plaats. En op het moment dat je het verleden van de hoofdpersonen in gedachten op rit lijkt te krijgen, dan krijgt het plot plotsklaps een totaal andere wending... Dat klinkt heel ingewikkeld, maar dat bleek het juist absoluut niet te zijn. Eerder óntzettend knap geschreven en met elk laatste puzzelstukje in het verhaal voelde ik als lezer een voldaan gevoel. Met gemak kon ik schakelen tussen heden en verleden. Een heerlijk boek!

De schrijfster heeft de gevoelens van iedereen prachtig omschreven. Haat, liefde, teleurstelling, verdriet en gemis: alle emoties komen ruimschoots aan bod in deze roman rondom een alles overwinnende liefde in vriendschap, ouderschap en partnerkeuze. Prachtig om de vriendschappen zo uitgediept te zien in alle nuances. De emoties waar ouders mee te maken krijgen bij het diepste verlies, en bovenal de kracht tot vergeving.

Echt uniek in z’n soort, prachtig geschreven en niet weg te leggen; dat is die 5 sterren wat mij betreft meer dan waard!

Sterren: *****

Specificaties
Uitgave: Paperback, ook verschenen als e-book met social drm
Vertaling: Anne Jongeling
Publicatiedatum: 05-06-2018
Pagina's: 336
Prijs: 17,99
ISBN: 9789022582398

Met dank aan uitgeverij Boekerij voor het toesturen van een recensie-exemplaar. Dit heeft mijn beoordeling niet beïnvloed.