Als Hannah en Koen genieten van een romantische huwelijksreis naar Curaçao en verliefd het eiland en elkaar verkennen, gebeurt er plotseling iets vreselijks. Tijdens een strandbezoek aan Kleine Knip, keert Koen niet meer terug van het snorkelen. Hannah is ontroostbaar, maar de politie lijkt niet bijzonder hard te willen werken aan een oplossing. Daarom gaat Hannah zelf op onderzoek uit en probeert ze Koen te vinden. Jan, een makelaar die zij eerder samen met Koen op het eiland heeft leren kennen, helpt haar bij de eerste zoektocht op zee. Daar vinden ze Koens snorkel. Zou hij dan toch verdronken zijn? Overbezorgd en vermoeid rijdt Hannah na afloop weer naar haar hotel, maar wordt dan aangereden door een andere auto die echter meteen doorrijdt. Gelukkig komt Hannah er met wat lichte verwondingen vanaf en kan ze haar zoektocht vervolgen. Haar beste vriendin Eva vliegt naar Curaçao om Hannah te steunen, maar dan volgen vreemde gebeurtenissen elkaar in snel tempo op, en begint Hannah er steeds meer aan te twijfelen of ze Koen echt wel zo goed kent en of haar eigen leven nog wel veilig is.
Blue Curaçao is de derde thriller van de Nederlandse schrijfster Linda van Rijn. Net als Last Minute en Piste Alarm is Blue Curaçao wederom een lekker boek om te lezen. De gebeurtenissen volgen elkaar vlot op en de karakters zijn herkenbaar en goed uitgewerkt. Vooral Hannah komt zeer realistisch over, maar ook Eva, haar beste vriendin, werd goed uitgewerkt. Blue Curaçao is een aanrader, hoewel er aan het eind helaas wel wat vragen opborrelen. Hoe is de dader aan zijn voorkennis gekomen? is bijvoorbeeld een van die vragen. En ook: Waarom was het noodzakelijk voor het einddoel van de dader, dat Koen überhaupt vermist raakte? Maakte de dader het zich met deze vermissing niet extra moeilijk om zijn einddoel te bereiken?
Allemaal vragen die in het hoofd van de lezer blijven rondspoken. En het zijn belangrijke vragen, aangezien het hele verhaal tenslotte om Koens vermissing draait. Maar in weerwil van al deze vragen ten aanzien van de geloofwaardigheid van bepaalde gebeurtenissen, blijft Blue Curaçao zeker de moeite waard en een heerlijk boek om te lezen. Het is dan ook absoluut een ruime drie sterren waard.