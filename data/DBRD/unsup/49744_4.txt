Vrolijk word je er niet van, maar Tijger Tijger is een noodzakelijk en krachtig boek. Taboedoorbrekend, omdat het een inkijk geeft in de complexe verhouding tussen een manipulatieve dader, en een piepjong slachtoffer dat naar genegenheid en erkenning hunkert. Hoe de dood geen verlossing brengt, wraak iets is voor makkelijk verteerbare zwart-wit-verhalen en misbruik onverteerbaar is.

Dit weekend hoorde ik, eerder bij toeval, dat Margaux Fragoso vorig jaar op jonge leeftijd gestorven is aan baarmoederhalskanker. Fok, wat heeft die vrouw gestreden in haar leven ... Ik zal haar debuut (en wat een doodzonde, dat het haar enige boek is gebleken) meer dan ooit aanraden aan iedereen die niet weg wil kijken van de complexe en gelaagde werkelijkheid.