Halverwege is het eerste deel van de trilogie Labyrinth of Tides. Tim Bakker erft het dagboek en de zeekaart van zijn betovergrootvader Hariman Loor. Daarin staat Harimans speurtocht naar Finn, een eiland in het mysterieuze Mhyntallan, beschreven. Tim probeert het spoor van zijn voorvader te volgen maar dat blijkt behoorlijk lastig omdat hij van alle kanten wordt tegengewerkt.
De twee parallelle verhalen, die van Tim en die van Harriman Loor, zijn mooi met elkaar verweven. Het spel LoT (Labyrinth of Tides), waaraan Tim in de herberg op Halverwege meedoet is een goed intermedium tussen beiden. Het verhaal roept kleurrijke beelden op door het mooie taalgebruik. De prachtig getekende kaarten vormen een goede ondersteuning van het intrigerende verhaal.
Kortom: een mooi en spannend boek dat een grote groep lezers enorm zal aanspreken.