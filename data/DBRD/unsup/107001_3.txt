Over 'Bloed en veren', deel 1 van de Nils Trojan-reeks, was ik niet bijzonder enthousiast (zie recensie), maar het was goed genoeg om ook deel 2 te willen lezen. Niet alle boeken kunnen toppers zijn, dat hoeft ook niet, er is niets mis met een doorsnee lekker-om-te-lezenthriller. Want dat is 'De poppenmaakster': meeslepend, bij vlagen spannend, vol vaart, maar evenals deel 1 weinig origineel qua verhaal en opzet. Weer een seriemoordenaar, weer voldoende slachtoffers en lugubere details, echter weer steekt ongeloofwaardigheid de kop op. Max Bentow is goed in het beeldend beschrijven van kwade elementen als gruwelen en angsten, dat zijn de gangmakers, de overige tekst blijft daar beduidend bij achter.

Hoofdpersoon Nils Trojan lijkt ten opzichte van deel 1 socialer en werkt meer en beter samen met zijn collega's. Of hier de therapie bij Jana debet aan is, of een iets andere insteek van de auteur, of een combinatie van beide? De rol van psychologe Jana is in 'De poppenmaakster' net zo tweeslachtig als in 'Bloed en veren'. Het lijkt op zo'n aftelspelletje met bloemblaadjes: ik wil wel, ik wil niet, en het laatste blaadje geeft de doorslag. Het al naar gelang de situatie switchen tussen 'du' en 'Sie' is behoorlijk kinderachtig, volwassen als beiden zijn, en onrealistisch.

Alhoewel ik 'De poppenmaakster' beter vind dan 'Bloed en veren' heeft Max Bentow voor mij de stap naar de vier sterren nog niet gemaakt. Wil hij die (grote) stap maken, dan moet het met name minder oppervlakkig en origineler. De zware thema's die aan de orde komen verdienen uitgebreide en degelijke onderbouwing, maar de auteur maakt zich ervan af met een soort samenvatting van de traumatische jeugd van de dader. Mij bevredigt dat niet. Ook ben ik teleurgesteld in de doorontwikkeling van de karakters Nils en Jana. In feite staan ze stil: dochter Emily speelt nauwelijks een rol, Jana heeft geen leven buiten haar werk om (?). Daarnaast wordt er opmerkelijk genoeg géén aandacht besteed aan de cliffhanger van deel 1 ... Is de Verenman dood of zien we hem toch nog terug?

Ik blijf de reeks volgen, met enigszins bijgestelde verwachtingen, zodat het alleen maar mee kan vallen. ;) Deel 3, 'Die Totentänzerin', ligt te wachten; de lancering van deel 4, 'Das Hexenmädchen', is op 21-07-2014. Mij is niet bekend wanneer deze delen in het Nederlands verschijnen.