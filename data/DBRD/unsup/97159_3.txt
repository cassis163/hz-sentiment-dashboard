De Graham Marquand-serie is een driedelige serie vol spannende intriges. Het is een mengeling van spionage, oorlog en een vleugje romantiek. Het decor dat door de Nederlandse auteur Roel Thijssen voor zijn verhalen is uitgezocht, is het Vietnamese oorlogsgebied in de jaren zestig. In 2010 opende deze serie met Broederbloed, en in 2011 is dus zopas het tweede deel, Operatie Freeborn, verschenen. De serie wordt in 2012 afgemaakt met De kandidaat.
Paul, de jongere broer van Graham Marquand, zit al twee jaar gevangen in een kamp in Vietnam. CIA-agent luitenant Graham Marquand wordt door zijn meerderen op een missie gestuurd naar Vietnam. Vanuit Laos wordt een groep strijders, waar hij deel van uit maakt, boven Vietnam gedropt met een dubbele opdracht: primair de Amerikaanse gevangenen bevrijden en, secundair, vaststellen of er geheimen gelekt werden naar de vijand, waaronder Rusland. Graham weet dat zijn broer gevangen wordt gehouden, maar de locatie is niet precies bekend. De actie slaagt slechts gedeeltelijk, want nadat hun helikopter geraakt werd en een noodlanding moest maken, moeten ze hun vlucht te voet verderzetten, een tocht waarop ze de ellende van de Vietnamese jungle aan den lijve ondervinden. Naast het broodnodige vertrouwen om te kunnen overleven is er ook wantrouwen door de wetenschap dat er informatie naar de vijand wordt doorgespeeld. Om die reden heeft het vluchtende groepje met meer vijanden te maken dan alleen maar de muggen en de vleermuizen...
Roel Thijssens oeuvre wordt gekenmerkt door een niet aflatende belangstelling voor themaÂ’s als spionage, grote militaire conflicten en Aziatische culturen en godsdiensten. Hij kan zich, wat dat betreft, volledig uitleven in de Graham Marquand-serie. Alle elementen die zijn speciale aandacht hebben komen voor in Operatie Freeborn. Het verhaal gaat verder waar dat van Broederbloed eindigde, maar de opzet van het verhaal is zodanig gekozen dat je bij het lezen van dit tweede deel het vorige verhaal niet mist. Heel subtiel en zonder in herhalingen te vallen brengt Thijssen de lezer op het gewenste informatieniveau zodat Operatie Freeborn zonder problemen als een alleenstaand varhaal kan gelezen worden. Alleen is de Vietnamoorlog voor Nederlanders destijds wel een item geweest, maar de vraag is of daar vandaag nog veel mensen warm voor lopen. Een boek is altijd nog iets anders dan bijvoorbeeld een musical als 'Miss Saigon' die hetzelfde decor heeft en ook nu weer een groot succes is. Wellicht kan Thijssen op dat succes nog meeliften, het verhaal verdient het wel!