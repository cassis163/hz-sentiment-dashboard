‘Onze opvoeding is een mindfuck’, aldus Inger Strietman, coach en auteur van 100 dingen die je eerder had willen weten. Met als ondertitel: vergeet wat je is geleerd en ontdek wat er écht toe doet. Een mindfuck is iets wat iemands brein in verwarring brengt of op het verkeerde been zet. We mindfucken wat af met z’n allen. Vooral wanneer we belangrijke keuzes maken in de liefde, opvoeding, educatie, onze carrière en noem maar op. We zijn loyaal aan alles en iedereen, maar zijn we ook loyaal aan onszelf?  

Van jongs af aan krijgen we van onze ouders en andere opvoeders te horen hoe we ons moeten gedragen en wat belangrijk is in het leven. Maar onderwerpen we deze regels wel eens aan grondig onderzoek? Het zal je niet verrassen; dit kleurrijke boekje telt 100 stellingen die ontkracht worden. Door tradities, gebruiken of aangeleerde gewoonten positief neer te zetten, krijgen we een verzameling van onvervalst optimisme.  

Scholen stoppen je vol met informatie waar je later weinig tot niks aan hebt. Strietman pleit voor meer aandacht voor de persoonlijke ontwikkeling van jongeren. Wie juicht dat niet toe? Overal wordt het maken van lijstjes gepromoot, maar dit blijkt gevaarlijk, levensgevaarlijk zelfs. Hierdoor maken we van onszelf een soort robot en ondertussen missen we het echte leven. En heb je weleens stilgestaan bij wat het voor jou oplevert om je altijd aan afspraken te houden? Word je daar werkelijk gelukkig van?  

We krijgen tips en aanwijzingen. Veelal wordt het standpunt simplistisch gesteld, maar het zet je toch aan het denken. En dat is nu juist de bedoeling van dit boek. Laat je vooral niet tegenhouden door de beeldvorming in de media, op school, de mening van je ouders, collega’s of vrienden. Doorgaans is het advies: voor jezelf kiezen, me-time inlassen, rustig aan doen, volg je hart, volg je gevoel, wees je unieke zelf. Soms wel wat veel van hetzelfde, maar herhaling is de kracht van de boodschap!  

‘Doe vooral de dingen omdat jij er zelf in gelooft’, is de afsluiting bij nummer 100 (!). Deze 100 dingen die je eerder had willen weten worden geïllustreerd met bijzonder leuke en sprekende afbeeldingen. Het lijken affiches of pamfletten, soms Art deco-achtige stijl, dan weer net verkeersborden. En allen met de juiste krachtzinnen. De tekst waar het om gaat is gearceerd, zo heb je meteen de kern van het verhaal te pakken, wat nadelig kan werken. Zo kun je geneigd zijn de rest van de passage over te slaan. Niet doen, deze is de moeite van het lezen waard. Vooral geschikt voor jongvolwassenen, maar door de populaire schrijfstijl en humor welbeschouwd voor iedereen die een positieve boost kan gebruiken.