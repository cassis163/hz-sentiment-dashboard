Samenvatting:
Het boek gaat over Tess, net afgestudeerd en van plan om de zomer te gebruiken om levenservaring op te doen zodat ze er in de winterperiode over kan schrijven. Tess woont in een klein dorp dichtbij de zee, de duinen en de rotsen.
Samen met haar vriendinnen Anna en Sophie die in de nabijgelegen stad wonen beleeft ze bizarre situaties maar vooral in haar eentje onderneemt ze gevaarlijke avonturen. Tess haar gedrag lijkt terug te voeren naar datgene wat haar overkwam toen ze 12 jaar oud was. Als ze dan iemand ontmoet die haar na laat denken over haar leven lijkt het erop dat Tess wat rust heeft gevonden.

Mijn mening:
Een terugkerende zin in Het boek van Tess is: “Van een afstand zie je alles beter” en dat kan ik alleen maar beamen. Soms is het goed om een stap naar achter te doen om de hele situatie nog eens te overzien. Dat is met dit boek net zo. Op een gegeven moment denk je dat Tess alleen maar een ‘lang leven de lol’ -leven leeft vol drank, seks & ondoordachte beslissingen. Maar uiteindelijk blijkt dat het leven wat ze leidt komt door wat haar overkwam toen ze 12 jaar was. Je voelt de pijn en eenzaamheid die haar zover drijven om haar keuzes te rechtvaardigen.
Er is geen echte opdeling in hoofdstukken, wel wordt het verhaal onderbroken door gedichten, lijstjes met bv citaten, woorden en andere hersenspinsels van Tess die ze later hoopt te gebruiken als inspiratie voor het schrijven van haar boek.
Voor mij is het gedicht ‘Ontslapen’ de perfecte samenvatting over hoe Tess zich voelt op zoek naar het sprankje licht in haar leven.
De schrijfstijl van Miriam vond ik zeer prettig om te lezen, met toegankelijk taalgebruik en geen ellenlange zinnen.
De cover van het boek spreekt mij wel aan, voor mij komen de woorden fragiel en ruw beiden naar boven bij het zien van de cover. Dat past mijn inziens ook bij het verhaal. De titel spreekt voor zich.
Voor de rest kan ik over de inhoud niet veel meer zeggen zonder het geheel te verklappen. Er moet iets te lezen overblijven voor de lezer. Dus ik hoop dat je nieuwsgierigheid geprikkeld is en dat je nu naar de boekhandel of dichts bijzijnde bibliotheek rent en Het boek van Tess meeneemt naar huis om jezelf te laten meevoeren met Tess en haar zomer vol avontuur.
Het boek van Tess leest vlot en is binnen een paar kleine uurtjes uit. Het had nog wel even door mogen gaan wat mij betreft.

Deze review kwam als origineel online via mijn boekenblog.