Gevolgd door het succes van 13 uur, die in mei tot VN-thriller van het jaar werd gekozen, verschenen er dit jaar maar liefst 4 thrillers van de hand van Deon Meyer. De (her)ontdekking van deze Zuid-Afrikaanse auteur is opmerkelijk en zorgt voor een welkome verfrissing binnen het misdaadgenre. Onzichtbaar is de nieuwste heruitgave.

Op 22 december meent de welgestelde jongedame Emma Le Roux, tijdens een nieuwsbulletin op tv, het gezicht van haar broer te herkennen. Haar broer die al 20 jaar dood zou zijn. Na lang aarzelen besluit ze de politie hierover te informeren, maar zij geloven haar niet. Emma is er echter heilig van overtuigd dat het haar broer is en gaat zelf op onderzoek uit. Ze belt het natuurpark waar de foto genomen is, maar ook zij kunnen haar niet verder helpen. Twee dagen later wordt ze bruut overvallen door drie gewapende mannen in haar huis en ze beseft dat er meer aan de hand is. Emma huurt een bodyguard in. Lemmer is een lijfwacht die zijn taak naar behoren uitvoert. Hij houdt zich afzijdig en maakt de relatie met zijn cliënt niet te persoonlijk. In eerste instantie ziet hij het nut er niet van waarom Emma hem heeft ingehuurd, maar als hij en Emma op het nippertje ontsnappen aan een aanval met moord als doel, gaat hij op zoek naar de daders. Zijn zoektocht is niet zonder gevaren en leidt hem naar zeer machtige vijanden

Het verhaal wordt opgetekend door de ogen van Lemmer. Met de stille en zwijgende bodyguard heeft Deon Meyer een buitengewoon interessant personage gecreëerd. Waar hij in het begin nog een gesloten mysterie is dat niet te doorgronden lijkt, bloeit hij gedurende het verhaal op. Als Emma na de poging tot moord in het ziekenhuis belandt en in coma geraakt, is het aan Lemmer de taak om uren achtereen tegen Emma te praten, om zo de genezing wellicht te bevorderen. De normaal zo zwijgzame lijfwacht moet nu opeens gaan praten. Langzamerhand ontvouwt zich niet alleen de boeiende geschiedenis van Lemmer, maar krijgt de lezer ook enkele filosofische levenslessen en wijsheden over de natuur voorgeschoteld. Vragen als waarom gieren zulke nuttige beesten zijn en waarom wijn een vermogende status heeft worden door de visie van Lemmer verklaard, maar ook het handelen van de mensen in de Zuid-Afrikaanse maatschappij wordt gerelativeerd. Deon Meyer heeft met Lemmer een soort van spreekpop geschapen, waarbij Meyer als een souffleur zijn denkbeelden influistert. Het zijn geweldige passages om te lezen en allen krijgen ze uiteindelijk een juiste plaats in het verhaal.

Verder is Onzichtbaar een uitermate spannend verhaal dat zich wederom afspeelt in een prachtige setting. Beelden van een schitterend landschap wisselt Meyer af met verontrustende feiten. Hoewel de rassenscheiding en de apartheid officieel al tot het verleden behoren, zijn het nog altijd gevoelige onderwerpen die door een groot deel van de bevolking nog steeds niet is geaccepteerd. De plot zit uitstekend in elkaar en houdt de lezer tot het eind aan de bladzijdes gekluisterd. Ondanks de verrassende ontknoping, blijft de grote climax uit en dat is toch wel een smetje op het verder goed geconstrueerde verhaal. Onzichtbaar is een nieuwe pageturner uit het vat van Deon Meyer: levensechte personages, spanning ten top en met volle vaart geschreven.