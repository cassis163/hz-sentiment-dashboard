Scott Carey is een veertiger met overgewicht. Hij heeft wat we een bierbuik noemen. Hij speelt tennis, maar wanneer hij een derde set moet spelen begint zijn ademhaling op te spelen.
De laatste tijd merkt Scott dat hij afvalt, maar zijn volume blijft hetzelfde, zijn kledingmaat ook, hij eet ook nog altijd hetzelfde. Hij maakt zich zorgen en gaat niet naar zijn eigen dokter, maar naar een vriend die dokter geweest is. Die kan er geen verklaring voor geven.
De buren van Scott zijn twee gehuwde vrouwen die een restaurant runnen. Het botert niet goed tussen de vrouwen en Scott en dat komt vooral omdat hun honden het een en ander achterlaten op het gazon van Scott.
Dit alles speelt zich af in Castle Rock, het stadje dat in meerdere boeken van King terugkomt en waar onder andere ook Gwendy's knoppenkist zich afspeelt (boek komt uit op 23 november 2018).
Naarmate de dagen vorderen blijft Scott gewicht verliezen en vond hij het in het begin nog wel ok, nu maakt hij zich echt zorgen, telt zelfs uit wanneer hij op 0 kg uitkomt. Het lijkt alsof Scott zweeft en met het verliezen van de kilo's, het lichter worden, neemt hij het leven en alles errond ook lichter op. Het einde is eigenlijk mooi.

Dit is voor mij toch wel een echte Stephen King. Iets mysterieus dat niet kan, je kan wel afvallen, maar dan blijft je volume niet hetzelfde. Daar spint hij een aanvaardbaar verhaal rond, in dit geval geen horror, maar iets vreemds.
Als je een King fan bent, zal dit korte boekje je zeker bevallen.