Dit is het tweede boek van Karen Rose dat ik lees.
Romantic suspense is één van mijn favoriete genres: spanning gecombineerd met romantiek. Karen Roses boeken vallen absoluut binnen dit genre.
Het verhaal begint wanneer privédetective Paige Holden haar hond en beschermer uitlaat en bijna overhoop gereden wordt door een op hol geslagen bestelwagen. Lenig en snel als ze is, kan ze het aanstormende gevaarte net ontwijken. Achter het stuur blijkt een vrouw te zitten. Die heeft Paige even eerder om hulp gevraagd: haar man zit naar haar mening sinds jaren onschuldig in de gevangenis. Net voordat ze sterft (ze is al geraakt door een kogel en wordt nadien door een tweede, fatale, geraakt) geeft ze Paige een memory stick en vraagt ze haar om de politie niet in te schakelen.
Deze snelle beginscène zet een rollercoaster in beweging. Was de toenmalige tuinman effectief onschuldig aan de moord op een jonge vrouw? En als dat zo is, wie is dan wel de dader?
Paiges leven komt vrij snel zelf in gevaar. Op haar pad vindt ze Grayson Smith, assistent openbare aanklager die destijds de tuinman veroordeelde. Hij redt haar leven. Maar kan ze hem vertrouwen ondanks hun haast onmiddellijke wederzijdse aantrekkingskracht? Ook Grayson heeft blijkbaar dingen te verbergen.
In Vertrouwen is, zoals ze dat in het Engels zeggen, fast-paced. Er gebeurt veel: mensen sterven, worden beschoten, opgehangen, hun auto wordt opgeblazen. In dit boek komen we personages uit haar voorgaande boek tegen.
Maar naar mijn smaak: té veel. Als je op het einde van het boek de rekening maakt van het aantal doden, is dit over-the-top. Ook het veelvoud aan personages vereist dat je je hoofd heel goed bij de les houdt. In dit genre zijn er andere auteurs, ik denk aan Mary Burton o.a., die het iets rustiger aan doen, maar meer in de diepte gaan.
Vermakelijk, maar iets té, wat mij betreft.