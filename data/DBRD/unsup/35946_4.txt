‘Ben je gelukkig met je leven?’ Het is een gedachte die ieder mens op een bepaald moment in het leven passeert. Voor Jason Dessen zijn het de laatste woorden die hij hoort voordat zijn ontvoerder hem bewusteloos slaat. Hoe kan een gewone leraar natuurkunde met een gelukkig gezinsleven verzeild raken in een levensbedreigende situatie?  

Jason wordt wakker in een vreemde omgeving, zonder enige herinnering aan de vorige avond. Een team wetenschappers beschouwt hem als een genie dat een buitengewone ontdekking heeft gedaan. Het is voor Jason moeilijk om onderscheid te maken tussen wat werkelijk waar is en de situaties die behoren tot deze nieuwe droomwereld. Hoort hij hier werkelijk thuis en is hij ieder contact met de vorige wereld verloren waardoor hij zijn vrouw en zijn zoon nooit meer terugziet? In een poging de weg naar huis te vinden, stort Jason zich in een reis die hem dwingt om de strijd aan te gaan met een vijand die onverslaanbaar lijkt.  

De Amerikaanse schrijver Blake Crouch liet eerder al zien niet in genrehokjes te denken. Met zijn trilogie rond het fictieve dorp Wayward Pines werd de schrijver wereldwijd opgemerkt. Filmmaatschappij 20th Century Fox bracht in 2015 het eerste seizoen van de gelijknamige televisieserie op het grote scherm, inmiddels gevolgd door een tweede seizoen. Sindsdien worden de boeken van Crouch in meer dan twintig talen uitgebracht en ontketende zijn nieuwste thriller Dark Matter een ware ‘run’ op de boekenmarkt. Inmiddels zijn ook de filmrechten van dit boek voor astronomisch hoge bedragen verkocht.  

Omdat Crouch het vertikt om zich in te laten delen in een genrehokje, moet de lezer tijdens het lezen van deze thriller openstaan om bij vlagen beïnvloed te worden. Door elementen van sciencefiction met de introductie van tijdreizen in de plot en razendsnelle achtervolgingen die kenmerkend zijn voor een actiethriller. Doordat het verhaal is geschreven vanuit de eerste persoon zorgt de schrijver voor een beklemmende leeservaring.  

Deze thriller is af en toe een ongeleid projectiel, gekenmerkt door plotwendingen die een dikke streep zetten door voorspelbaarheid. Echter maakt Crouch het af en toe iets te bont, waardoor het verhaal zo gecompliceerd is dat het dreigt te ontsporen. Zo krijgen de personages door hun race tegen de klok zelf bijna geen grip op de situatie, waardoor hun karakters redelijk vlak blijven. Maar de schrijver herpakt zich op tijd en stuurt de lezer weer op pad in dit duizelingwekkende avontuur, dat met ieder hoofdstuk een diepere laag aanboort. Verhaallagen die bestaan uit verschillende dimensies waarmee iedere keuze in het leven een ander script oproept.  

Dark Matter is hiermee een unieke leeservaring, die na het dichtslaan van het boek nog door het hoofd rondspookt. De ‘Wat als?’-vraag prikkelt de fantasie op een fascinerende manier en intrigeert tot de laatste bladzijde. Wat als we bepaalde keuzes in ons leven konden herzien en uiteindelijk een ander levenspad kozen? Crouch laat de lezer achter met een gedachte die het overpeinzen waard is.