In Elvis en ik, odes aan Elvis Presley komt een aantal Elvis-fans en -bewonderaars aan het woord die hun kijk op 'the King' met ons delen. Het zijn fans van het eerste uur en bewonderaars die Elvis wat later hebben leren kennen. Of het nu Elvis de zanger, gitarist, performer, stijlicoon of trendsetter betreft, Elvis leeft nog steeds in de harten en gedachten van velen en heeft een onuitwisbare indruk achtergelaten.
Deze bundel bevat een aantal verhalen van bekendere Nederlanders die hun kijk op Elvis Presley uit de doeken doen. Het zijn korte en uiteenlopende verhaaltjes met allemaal hun eigen onderwerp over Elvis. Sommige met veel humor en anderen weer met leuke weetjes. Voor de samenzweerders onder ons zit er een interessant verhaal bij over de aloude discussie of het mogelijk is dat Elvis nog leeft. Heeft hij zijn dood in sc√®ne gezet en zo ja, waarom dan eigenlijk? De uiteenzetting die volgt is nog plausibel ook.
Het ene verhaal leest wat vlotter dan het andere en het ene verhaal is wat intrigerender dan het andere, maar speciaal Elvis-fans zullen deze bundel erg kunnen waarderen en zich wellicht herkennen in een of meerdere uiteenzettingen. Het is erg mooi om te lezen hoe Elvis Presley indruk heeft gemaakt op de wereld in het algemeen. De schrijvers van de verhalen in dit boek beschrijven hun gevoelens bij het horen van zijn muziek en hoe alles wat ze doen associaties met Elvis oproept. De adoratie spat van de pagina's af en zelfs als je niet echt een Elvis-fan bent heb je daar bewondering voor. Muziek maakt mensen blij en de schrijvers van dit boek hebben het echt een feest gevonden dit met de iedereen te mogen delen, dat is wel duidelijk. De verhalen zijn kort en vlot en het boek is uitermate geschikt om het zo eens ter hand te nemen en een verhaal te lezen.
Op 16 augustus 1977, zo'n veertig jaar geleden, overleed Elvis en ter gelegenheid van het 40-jarig jubileum is dit boek ontstaan. Zeventien verschillende auteurs waaronder schrijvers, journalisten, muzikanten en liefhebbers hebben eraan meegewerkt. Dit alles onder leiding van Elvis-fan Art Rooijakkers.