Everless is de debuut-YA van auteur Sara Holland, die met dit boek een nieuwe wereld neerzet waarin munten worden gemaakt uit het bloed van mensen, waarin tijd zit verwerkt. Hoofdpersonage Jules heeft in haar jeugd op het landgoed Everless gewoond, tot ze met haar vader moest vluchten door een ongeluk wat plaatsvond met de gebroeders Gerling, de zonen van de eigenaren van Everless. Op haar zeventiende keert ze naar het landgoed terug, in eerste instantie om geld te verdienen, maar al snel ontdekt ze dat zich er mysterieuze dingen voordoen, waar zij onmogelijk aan kan ontsnappen...

In het begin was het even inkomen, dit ligt echter meer aan mij dan het boek. Het is namelijk verfrissend om na veel nederlandse boeken een boek van engelse bodem op te pakken, en al helemaal als deze zo fijn geschreven is als Everless. In dit boek komen is namelijk niet moeilijk; je duikt vrijwel direct in het verhaal en er gebeuren genoeg mysterieuze en spannende dingen om je een tijdje zoet te houden. Wanneer je door de eerste honderd pagina's bent gebeurt er het ene spektakel na het andere en de fantasie die in het verhaal verweven zit is onmiskenbaar. De passages zijn niet te uitgebreid of te kort, maar wel prachtig. In dit boek vindt je de ene prachtige quote na de andere.

'"Fox" said the snake, curling slowly around her friend's heart. "It's time we face the truth"'

Het hoofdpersonage is echter niet erg uitzonderlijk en doet een beetje denken aan Katniss Everdeen van de Hunger Games: Heldhaftig vanaf het begin. Dit stoorde me niet per se. Hoewel Jules door het verhaal heen veel te weten komt over zichzelf, gebeurt er weinig in haar karakter. Ze is vanaf bladzijde één niet bang haar mond open te doen en kan haar eigen boontjes doppen. Het is fijn eens een karakter te hebben dat niet gered hoeft te worden door een prins op het witte paard.

Heel erg origineel is dit verhaal niet, hoewel ik het toch een gaaf concept vind en enorm goed geschreven. De prachtige passages en de 'plot-twists' maakten dit boek mooi, leuk en interessant. Absoluut een aanrader voor de liefhebbers van fantasy en Young Adult.