In april 2012 debuteerde Veronique Marien met haar boek De Maansteen. Na jaren werk in het bedrijfsleven besloot Marien haar passie te volgen en jeugdauteur te worden. Deze omkeer bleef niet zonder resultaat. In 2011 won ze met haar verhaal Koning Aap de John Flandersprijs-Averbode. Het verhaal speelt zich af in de Incacultuur en gaat over Hugo, een jonge slaaf die alles op alles zet om zijn vriendin, die aan de goden geofferd zal worden, te redden. In De Maansteen gebruikt Marien dit keer het oude Egypte als decor voor haar verhaal. In dit debuut kan je dezelfde spanning verwachten.
Als Phoebe Peeters samen met haar broer en beste vriendin mee mag naar Egypte, kan ze haar geluk niet op: ze is dol op alles wat met archeologie te maken heeft. Haar vakantie wordt nog beter als ze een bijbaantje bemachtigt bij een opgraving van Professor Noldius die vastbesloten is de mysterieuze maansteen te vinden. Dan blijken er vreemde dingen te gebeuren tijdens de opgraving. Probeert iemand het werk te dwarsbomen? Mag de maansteen misschien niet gevonden worden? Al snel raakt Phoebe verwikkeld in een spannend avontuur, waarbij ze meer leert over de oude Egyptenaren dan ze ooit had kunnen denken.
Als je Indiana Jones zou laten tijdreizen, krijg je een verhaal als De Maansteen. Marien gebruikt de mysterieuze sfeer rond de oude Egyptenaren voor haar verhaal. Dat werkt goed voor de spanning. De ene plotwending wisselt de andere in een hoog tempo af en dat zorgt ervoor dat het boek nergens saai wordt. Dit tast de geloofwaardigheid hier en daar wel aan. Magie is in een boek over de oude Egyptenaren absoluut geen probleem, maar een hoofdstuk over Phoebe’s broer die in een kikker wordt veranderd is wel erg bizar. De personages in het boek zijn daarnaast vrij clichématig. Phoebe is een 'archeologienerd', die qua uiterlijk onderdoet voor haar beste vriendin Amanda, die wel al vrouwelijke rondingen heeft. Dat is ook gelijk de reden dat Phoebes pesterige broer Michael als een blok voor Amanda valt. Een verstrooide professor maakt het rijtje compleet.
De Maansteen is origineel en leest als een trein, maar is niets meer dan een spannend verhaal. Verbaas je niet als je de volgende dag alweer vergeten bent waar het over ging.