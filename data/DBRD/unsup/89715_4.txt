De wereld waarin dit boek zich afspeelt is er een van uiterste, van het ultieme goede en het ultieme kwaden. Aan de ene kant van de grens hebben we een land wat eerlijk geregeerd wordt, waar de mensen elkaar beschermen en tolereren en waar de inwoners de witte goden aanhangen. Aan de andere kant van de grens bestaat een land wat door en door slecht is. Er heerst een cultuur van moord, slavernij en alles doen om maar aan zoveel mogelijk macht te komen. De bewoners van dit land hangen de rode goden aan waarvoor zij veel moeten offeren en bloed moeten vergieten. Deze twee landen staan op het punt van oorlog en door de aanhangers van de rode goden wordt alles in het werk gesteld om te zorgen dat deze goden weer kunnen terugkeren naar de aarde.

In alle eerlijkheid weet ik nu (een week of 4 na het boek gelezen te hebben) nog steeds niet zo goed wat ik er nou van moet vinden. Ik ben geen doorgewinterde Fantasy lezer, en vond het verhaal goed te volgen. Het zat dan ook niet vol met veel ‘high Fantasy’ elementen zoals draken, toverkracht of allerlei rare monsters.

Het boek is geschreven vanuit (heel) veel verschillende perspectieven. Dit heeft als voordeel dat het verhaal een goed tempo heeft en dat je het verhaal vanuit veel verschillende invalshoeken kunt bekijken, dat maakt soms een hoop duidelijk, maar zorgt soms ook voor veel verwarring. Zeker als er een personage aan het woord komt wat (nog) niet veel voor gekomen is, moet je soms echt terug zoeken wie dit nou ook alweer was een waar die persoon ook weer bij hoorde.

Wat voor mij persoonlijk het grootste minpunt van dit boek is geweest (en dus ook de rede waarom ik nog zo twijfel), is dat ik al vrij snel na het lezen van het boek alweer een hoop dingen uit het verhaal vergeten ben. Ik zou nu, een aantal weken na dato, al niet meer precies kunnen vertellen wat er wanneer gebeurd is. Iets waar ik normaal gesproken geen moeite mee heb. Dit maakt dat als ik het volgende boek in deze trilogie wil oppakken als het (ik denk volgend jaar) uitkomt, ik dit eerste deel waarschijnlijk eerst helemaal opnieuw zal moeten lezen.

Al met al een Fantasy boek wat ook aan te raden valt aan de beginnende of minder ervaren Fantasy lezer, maar wel eentje om je hoofd bij te houden!