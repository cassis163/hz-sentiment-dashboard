Met dank aan E-pulp Publishers voor het recensie-exemplaar.

Over de auteur

Anne van Doorn heeft een eigen internetsite waar hij aangeeft detectiveschrijver te zijn van inmiddels een groot aantal losse verhalen en een eerdere roman van het ook in dit boek aanwezige speurders duo Robby Corbijn en Lowina de Jong.
Er wordt aangegeven dat hij onder pseudoniem schrijft. Zijn ware identiteit wordt niet prijsgegeven.

Verder ontbreekt ieder spoor en word ik op voorhand uitgenodigd om op internet te kijken of ik het mysterie rondom de achtergrond van de auteur kan oplossen. Zo kan ik mij op de site van de uitgever aanmelden voor de nieuwsbrief waarna ik kosteloos een verhaal krijg toegezonden. Een aanrader. Verder geen informatie. Vervolgens bedenk ik mij dat er nog een schrijver is van detectives die zijn avonturen in dezelfde omgeving van de Utrechtse Heuvelrug laat afspelen: M.P.O. Books of beter Marco Books (1972) geboren in Doorn. Wanneer ik hem opzoek is de link snel gelegd, zij zijn een en dezelfde persoon. Nadat ik dit mysterie heb opgelost, begin ik vol enthousiasme aan het boek zelf.

Inhoud

De ondertitel van het boek luidt: ‘Een Robbie & Lowina mysterie”. Zij vormen samen een Leids recherchebureau voor cold cases, misdaden die lang geleden zin gepleegd en nooit zijn opgelost. In dit boek onderzoeken zij de plotselinge verdwijning van een Utrechtse student in het jaar 1976. Na veertig jaar weet de familie nog steeds niet wat er met Jan Willem de Geer is gebeurd. Zij huren het speurders duo in.

Mijn mening
De omslag van het boek toont zicht op de Domtoren in Utrecht, een deel van het stadhuis en de boekhandel waar Jan Willem het laatst werd gezien. De omslag is gekozen door lezers en spreekt aan wanneer je band hebt met deze stad.

Er wordt mij een klassieke whodunit voorgeschoteld waarbij het qua stijl raakvlakken heeft met het bij Agatha Christie bekend geworden speurderskoppel Tommy en Tuppence en zeker ook met Sherlock Holmes en Watson van Sir Arthur Conan Doyle. Het Britse landschap wordt ingeruild voor het Utrechtse landschap en we verplaatsen ons qua tijdsbeeld naar de eenentwintigste eeuw.

De auteur heeft goed vooronderzoek gedaan naar de situatie in 1976. Fictieve gebeurtenissen worden hierdoor, tot in detail, vakkundig gekoppeld aan de juiste feiten. De setting van het verhaal komt hierdoor zeer authentiek en waarheidsgetrouw over. Dit zorgt ervoor dat je als het ware meegezogen wordt in de jaren zeventig om de gebeurtenissen van toen, mede te onderzoeken in het heden.

Wanneer je als lezer afkomstig bent of bekend bent met de locaties waar het boek zich afspeelt, geeft dit het verhaal een extra likje saus wat een smaak verrijkend effect heeft.

Sympathie gaat uit naar Lowina de Jong, de ik-persoon uit het boek, die zich als een ware Watson ondergeschikt opstelt tegenover haar werkgever Robby Corbijn. Robby is mysterieus en blijft dat het hele boek, waardoor je enkel meeleeft met Lowina. Dat doet afbreuk aan de kracht van het duo.

Veel van de overige karakters komen uit de upper class en staan door titel, houding of gedrag ook te ver weg om je mee te verbinden. Wat wel bewonderenswaardig is, is dat dialogen goed passen bij de sociale klasse van de karakters die ze voeren.

Het boek vraagt aandacht voor het feit dat onderzoek tijd vergt en veel geduld. De plot is goed doordacht en gaat van een klassieke stijl in het slotdeel over op een meer avontuurlijke stijl. Dat laatste vond ik erg fijn. Wat ik mis in het merendeel van dit verhaal is tempo. Het speurders duo zit zo vast in het onderzoek dat de moedeloosheid overslaat op de lezer. Mijn geduld werd te veel op de proef gesteld waardoor ik verlangde naar de uiteindelijk overigens prima ontknoping.

Eindoordeel

Uitstekend vooronderzoek door de auteur en een prima plot leveren een mooi thema op, waarin centraal staat dat vermissing van een geliefd persoon nooit acceptatie of rust brengt bij de achterblijvers. Er blijft altijd een sprankje hoop, vaak tegen beter weten in. Mijn hoge verwachtingen kwamen uit, hoewel er voor mij meer hedendaagse vaart in had mogen zitten. Een aanrader voor liefhebbers van klassieke detectives. Ik geef dit boek 3,5 ster

Peter van Bavel - recensent De Perfecte Buren


Mijn persoonlijke songtekst
“I'd like to help you in your struggle to be free
There must be fifty ways to leave your lover”

(Paul Simon – 50 ways to leave your lover, 1976)

Genre: thriller
Uitgeverij: E-pulp Publishers
ISBN: 9789492715135
Aantal pagina’s: 252
Uitvoering: paperback
Uitgave: 22 mei 2018