Pas op: kan spoilers bevatten!

Goed geschreven spannend Young Adult verhaal. Merthe krijgt op een avond onverwacht te horen dat haar ouders niet haar biologische ouders zijn maar dat zij geadopteerd is. Dit veroorzaakt een grote schok en zij wil antwoorden over haar 'echte' ouders, die alleen de doden lijken te weten.
Samen met haar vriendinnen probeert zij een en ander uit middels een Ouija spel, het beruchte glaasje draaien. Na elk stukje informatie komt Merthe meer te weten, maar, kloppen de antwoorden allemaal wel? Want niet elke entiteit is een onschuldige entiteit met goede bedoelingen. Voor ze het in de gaten hebben zijn ze verwikkeld in een hachelijk avontuur.
Hilda schrijft heel open en relaxed, alsof het allemaal de normaalste zaak van de wereld is. En voor veel mensen is het dat ook. Ze geeft bovendien de emoties van Merthe, haar ouders, tante en vriendinnen heel mooi weer. Vooral de ontroerende stukjes waar de dood van Merthes neef William en Merthes zusje in het verhaal komt. Spannend wordt het als entiteiten (lagere geesten) met mindere bedoelingen via Merthe toegang tot de wereld der levenden zoeken. Gelukkig wordt Merthe, die zeer begaafd is en heel krachtig is, goed beschermd. Uit de open manier waarop het verhaal geschreven is blijkt dat Hilda goed weet waar ze het over heeft. Het verhaal is nergens echt echt zenuwslopend maar ik kan me voorstellen dat de jongere tieners het soms best eng zullen vinden en dat is misschien maar goed ook. Van het boek gaat immers ook een waarschuwing uit.
Mooi vond ik het nawoord van Liesbeth van Dijk met enige uitleg over paranormaliteit.
Ik heb het boek met veel plezier gelezen.