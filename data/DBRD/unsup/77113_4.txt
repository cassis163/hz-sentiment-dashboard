Sandra Berg is een Nederlandse schrijfster die meer dan tweehonderd romans heeft geschreven voor de ‘Favoriet’-reeks. Momenteel woont ze in Zweden en schrijft ze niet alleen romans, maar wil ze zich ook gaan wagen aan thrillers.

Gebroken vleugels is een roman die je meevoert naar de maffiawereld waarin Sofie en haar broertje Guy zijn geboren. Sofie is een zeer getalenteerde streetdance danseres. Haar doel is dan ook zichzelf zodanig hoog op te werken, dat ze samen met haar broertje uit het criminele circuit kan ontsnappen. Op hun ouders hoeven ze niet te rekenen, hun vader zit namelijk in de gevangenis en hun moeder is alcoholist. Hoe ze aan de drank is geraakt is voor Sofie en Guy nog een raadsel, maar iets dat in het verleden heeft plaatsgevonden heeft haar daartoe aangezet. Het drama wordt echter nog groter als een catastrofale gebeurtenis het leven van Sofie op zijn kop zet. Ze verliest haar ambitie en motivatie om op het juiste pad te blijven, totdat ze Bjorn ontmoet. Hij weet haar hart te veroveren en ze moet al haar angsten en negativiteit zien los te laten om samen met Bjorn uit de getto te vluchten, waar een vete heerst tussen twee maffiafamilies. Ze lopen groot gevaar en nemen een enorm risico door naar Zweden te reizen, hun enige kans om niet elke minuut achterom te hoeven kijken. Lukt het ze om daar een nieuw leven op te bouwen en de passie voor het dansen te hervinden?

Berg heeft dit boek zodanig geschreven dat je het in één ruk wilt uitlezen. Het neemt je mee in een gewetenloze wereld vol geweld waar echter ook liefde de ruimte vindt. De warmte en tragiek van de familie wordt prachtig verwoord, waardoor je bijna in de ruimte zelf aanwezig bent. Eenieder die van een liefdevolle of psychologische roman houdt kan zijn hart ophalen, Gebroken vleugels weet je steeds weer te verassen. Wat toch wel opvalt, is dat de flaptekst van het boek andere verwachtingen schept dan de inhoud daadwerkelijk weergeeft. Het lijkt namelijk alsof het verhaal meer naar de romantische kant van een boek neigt, dan de spannende kant. Maar juist thrillerliefhebbers zullen zich in dit boek kunnen vinden door de continue spanning van de maffiabendes die in Sofies nek hijgen.

Sandra Berg weet de gevoelens van de personages goed op de lezer over te brengen. Zo gaat het ene moment alles goed en voel je bijna de vlinders in je buik van verliefdheid, het volgende moment klinken er schoten en moeten de hoofdpersonages zo snel mogelijk zien te vluchten. De roman is dan ook zodanig geschreven dat je continu in je achterhoofd houdt; wanneer worden ze ontdekt? Alle soorten gevoelens komen dan ook naar voren; van verdriet, pijn en angst tot liefde, passie en ambitie. Wat wel jammer is, is dat dat het een vrij dun boek is en dat er dus niet de ruimte en tijd is om alle personages en het verhaal meer uit te diepen. Het verhaal zou beter uit de verf komen als de verhaallijn iets uitgebreider was, nu is het wel heel snel voorbij en kent het verhaal soms wat plotselinge wendingen. Al met al is Gebroken vleugels een prachtig boek dat je na de eerste bladzijde al in zijn greep heeft.