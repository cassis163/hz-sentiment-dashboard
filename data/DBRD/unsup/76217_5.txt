Vanaf de eerste pagina is daar het verhaal, niks geen subtiele opbouw. Nee, het is meteen raak en opletten. De snelheid is hoog, spanning en emotie wisselen elkaar continu af. Een thriller zoals ie hoort te zijn! De personages zijn stuk voor stuk goed uitgewerkt, vervullen allemaal hun eigen stukje in het verhaal van A tot Z. Niets teveel en niets dat open blijft staan. Duidelijk een boek dat tot in de puntjes klopt. En dat leest heerlijk!

De lezer kan rekenen op twee dingen. Namelijk dat het een echt goed en spannend verhaal is én dat je de aandacht er echt bij moet houden. Doe je dat niet dan mis je onherroepelijk informatie waardoor het je uiteindelijk niet allemaal duidelijk zal worden. De actualiteit van het thema is pijnlijk aanwezig.

Wat een schrijfstijl zeg! Vloeiend geschreven, spannend en zeer aansprekende personages. Van de drie delen is dit wel het meest heftige, het meest opzienbarend. Een uitstekende vertaling met mooi taalgebruik en vooral geen rare -typische- vertaalzinnen op kunnen merken. Een heerlijk, snel te lezen boek!

Het is duidelijk dat de auteurs het niet schuwen om gedurfde items aan te halen en daarmee wellicht tegen zere benen aan te schoppen. Het maakt de geloofwaardigheid van het verhaal alleen maar groter én beter.
Patrice; Omdat na het het lezen van zo'n veertig pagina's het gevoel begon te knagen teveel informatie niet te weten ben ik eerst 'Springvloed' en 'De derde stem' gaan lezen. Natuurlijk kun je ieder boek als stand alone lezen maar deze boeken bewijzen dat het beter is om het niet te doen. Het leest fijner en de herkenning is groter wanneer je bekend bent met de personages en snapt waarom ze de dingen doen die ze doen. Dit auteurskoppel heeft vanaf de eerste pagina in 'Springvloed' een verhaallijn opgezet die meer dan de moeite waard is om op volgorde te lezen, het zou jammer zijn om het niet te doen.

Drie delen van het echtpaar Börjlind resulteren in hoge waardering. 'Zwarte dageraad' scoort het hoogst met 5 sterren, juist vanwege het gedurfde en zeer goed neergezette thema.