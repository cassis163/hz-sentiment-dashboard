In Templeton House, Californië, groeien drie meisjes op. Ze voelen zich zusjes, maar de naam Templeton betekent voor elk van hen iets anders: voor Laura staat het voor haar ouderlijk huis; Kate ziet het als het toevluchtsoord waar ze na de dood van haar ouders wordt opgevangen, en voor Margo is het de plek waar haar moeder werkt en waar zij ook altijd welkom is. Maar bovenal is het voor alle drie een liefdevol thuis, waar ze samen opgroeien. Verover je droom vertelt het verhaal van Margo over het verleden, het heden en over dromen over de toekomst.

In de trilogie Dromen staat Margo in het eerste boek centraal, Kate in het tweede boek en in het derde boek Laura. Verover je droom begint dus met het verhaal van Margo, die nadat ze carrière in de modellenwereld heeft gemaakt een financieel dieptepunt heeft bereikt. Als nieuwe bron van inkomsten besluit ze een tweedehands winkel te beginnen, waarbij haar twee zussen helpende handen bieden. Het idee van de plot is origineel en wordt op een actieve manier gebracht. De vertelwijze is alsof je er als lezer zelf bij bent. Ook komen alle activiteiten netjes aan bod, waardoor je als lezer niet het gevoel hebt buiten de boot gezet te worden. Roberts laat je in je waarde en laat je snuffelen aan alles wat Margo doet.

Verover je droom heeft een passende verhaalopbouw bij het genre waar het in valt. Het verhaal begint bij het begin, daar waar Margo staat. Vervolgens gaat het verloop in chronologische volgorde, waarbij Margo nieuwe mensen ontmoet en mensen laat gaan. Ook komt de liefde om de hoek kijken. De vertelwijze past goed bij de plot en het genre. Ruimtebeschrijvingen zijn luchtig, maar toch uitgebreid genoeg om duidelijk te zijn. Beschrijvingen van personages worden niet buiten beschouwing gelaten; Roberts wist waar ze naartoe wilde met Verover je droom. Ze heeft de personages uniek neergezet. De drie zussen Margo, Kate en Laura zijn samen opgegroeid, maar zien er zowel vanbinnen als aan de buitenkant anders uit. Het zijn drie op zichzelf staande personages met sterke eigenschappen.