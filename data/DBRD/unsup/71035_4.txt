Ik verslind boeken. Mijn Lief leest rustig en zonder haast. Hij heeft ook nog eens een heleboel andere hobby’s en bezigheden, dus leest hij rustig een boek of drie/vier per jaar. Als hij dan eens heel enthousiast is over een boek, dan is het vast de moeite om het ook eens te lezen!

In Europa van Geert Mak maakt al een aantal jaren deel uit van onze boekenverzameling. Pas begin februari besloot ik om eens de tijd te nemen om in dit boek te duiken.

In 1999 ging Geert Mak een volledig jaar op reis. Hij trok door Europa, van het topje in Scandinavië tot het uiterste puntje van het Iberische schiereiland. Van de Ierse heuvels tot de uiterste grenzen in het Oosten, waarbij Rusland niet werd overgeslagen. Hij maakte van deze reis een reisverslag waarbij hij niet alleen geografisch op reis gaat, maar ons ook meeneemt doorheen de Europese geschiedenis van de twintigste eeuw.

Een beetje vreemd is het wel in het begin om binnen te vallen in het Europa van 1900. Al gauw kwam ik echter in het verhaal dat verteld wordt door de omkadering en de duiding van gebeurtenissen. Daarna lijkt het verhaal van Europa zichzelf te vertellen. Mak haalt bekende feiten aan, zoals de coup van Hitler en zijn democratische verkiezing, maar ook minder bekende feiten, zoals de eerste progroms in Oostenrijk die plaats vonden voor in Duitsland echt sprake was van jodenvervolging. Heel wat nieuwe geschiedkundige weetjes kwamen aan bod in dit boek: Poetin als voormalig KGB-agent, de gelijktijdige val van Salazar, Franco en Papadopolous, hoe De Gaulle zichzelf vooral een held vond, de opstanden in het naoorlogse Duitsland. Toch schotelt Mak ons geen droge kost voor. Hij slaagt erin om de geschiedenis tot leven te brengen, de bekende en minder bekende scenario’s aan elkaar te smeden en de lezer zo zelf te laten zoeken naar verbanden tussen de gebeurtenissen uit het verleden onderling en het heden.

‘In Europa’ is ook een hoopvol verhaal dat oorlog definieert, nuanceert en in geschiedkundig verband plaatst om te eindigen met een langdurige vrede en de hoopvolle boodschap dat de inwoners van Europa leren beseffen wat de EU in deze vrede betekent heeft en kan betekenen.

Heb je zin in een geschiedkundige reis doorheen ons levendige Europa, dan is dit absoluut een aanrader!