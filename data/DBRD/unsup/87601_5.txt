Een kaart van Berbice - Piraten op de Wilde Kust is een jeugdboek van de schrijver John Brosens (Vlissingen, 1946), een veelzijdige schrijver van thrillers en jeugdboeken, die ook gedichten schrijft onder het pseudoniem Adriaan Broos. In zijn nawoord schrijft Brosens: "Het idee voor dit boek ontstond tijdens een bezoek aan de tentoonstelling 'Blijvende Herinneringen' (over het slavernijverleden in Ghana) in het Wereldmuseum te Amsterdam."
Slavernij vormt dan ook een belangrijk onderdeel van dit fictieve verhaal, gebaseerd op ware gebeurtenissen, dat een stuk Nederlandse koloniehistorie vertelt door de ogen van een jonge Zeeuwse jongen. Zoals John Brosens zegt: "Een aanrader voor alle 'kinderen' van 12 tot 112 jaar."
Simon Grades, een zestienjarige jonge Zeeuw, heeft maar Ã©Ã©n droom: kaartenmaker worden. Hij is in de leer bij Arent Roggeveen en zijn opleiding is bijna voltooid, als hij een grote opdracht krijgt: het in kaart brengen van de kolonie Berbice, zodat er een fort gebouwd kan worden om haar tegen Franse piraten te kunnen beschermen. Simon besluit, ondanks dat zijn buurmeisje Lida net haar liefde voor hem betuigd heeft, de opdracht aan te nemen met de belofte dat hij zo snel mogelijk weer terug zal keren naar Lida. Simon vaart mee op de Winthont, een groot schip van de West-Indische Compagnie onder leiding van schipper Nebbens. Deze schipper blijkt een slavenhaler te zijn en scheept tweehonderd slaven in. Simons oog valt op een knappe slavin, Sabila. Simon helpt haar en haar familie, en krijgt voor zijn hulp een armband. Daar zal Simon pas later de waarde van inzien. De reis lijkt eerst vlekkeloos te gaan, totdat Simon tegenslag na tegenslag krijgt; zijn tekenkist wordt gestolen, hij wordt afgezet op een onbewoond eiland en valt in de handen van piraten. Wordt zijn reis gedwarsboomd? Bereikt hij Berbice? Lukt zijn missie? Keert hij nog terug naar Lida?
Een kaart van Berbice - Piraten op de Wilde Kust is een adembenemend boek, dat de koloniale tijd van Nederland schetst. John Brosens doet dit op een levendige en gedetailleerde manier, met vakkundige termen die bewijzen dat hij weet waarover hij schrijft (gelukkig een verklarende begrippenlijst achter in het boek). Simon is een jongen die geloofwaardig wordt neergezet: je leeft met hem mee, lacht om zijn gevatte opmerkingen en hoopt dat hij toch ooit in Berbice zal belanden. Later raakt hij bevriend met Timo, een rijke vrije slaaf, die andere slaven vrijkoopt. Timo vond ik echt een geweldig personage. Hij is zÃ³ geloofwaardig neergezet en heeft een enorm goed hart. Een geweldige toevoeging aan het verhaal. Het verhaal sleepte me mee, van bladzijde een tot de laatste bladzijde. Een van de verhaallijnen greep mij totaal niet: Simons liefde voor het slavenmeisje Sabila. Deze 'liefde op het eerste gezicht' kwam mij onwaarschijnlijk voor: een slaaf en een kaartenmaker, die verschillende talen spreken en elkaars cultuur niet kennen. Deze relatie kent een verrassend einde, wat mijn onbegrip verklaart. Het einde van het boek is meeslepend en tragisch. Dit vind ik een heel sterk punt van het boek.
Een kaart van Berbice - Piraten op de Wilde Kust springt echt tussen de andere boeken van dit moment uit. Het is weer eens iets anders dan alle dystopische en bovennatuurlijke verhalen. Een thriller kun je dit boek niet noemen. Het is een echte historische (jeugd)roman vol spanning, romantiek en geweldige plotwendingen, die ik iedereen aanraad om te lezen. Het boek zal zowel jongens als meisjes aanspreken.