Als Brian na lange tijd samen met zijn vader weer op bezoek gaat bij zijn broer, wordt gevraagd of deze in verband met de verbouwing van de instelling een tijdje bij hen kan wonen. Moeder is op huwelijksreis, dus daar kan de beperkte Lucien niet terecht. Vader gaat overstag vanwege de financiÃ«le vergoeding die ertegenover staat, maar zodra Lucien in hun caravan is, laat hij de zorg over aan Brian.

Dit boek valt rauw op je dak. De situatie waarin de broers zich bevinden is schrijnend. Door flashbacks leert de lezer iets meer over hoe deze situatie is ontstaan.

Brian zorgt tijdens deze zomer niet altijd even goed voor Lucien, maar dat kun je ook niet van een dertienjarige jongen verwachten. De pogingen die hij wel doet, temidden van leefomstandigheden waar je nog niet dood gevonden zou willen worden, roepen daardoor des te meer sympathie op.

Het kan niet anders dan dat het fout afloopt. De veranderingen die Brian ondergaat, die hem dichter bij zijn broer brengen, maken dat het boek met een bitterzoete toon eindigt.

Het luisterboek is voorgelezen op een rustige en prettige toon.