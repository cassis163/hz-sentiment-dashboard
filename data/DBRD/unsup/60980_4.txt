Daisy’s zus is verloofd met de Schotse kroonprins Alex en dat heeft zo z’n uitwerkingen op haar eigen leven. Ze houdt van science fiction, heeft een bijbaantje in de supermarkt en verft haar haren in allerlei verschillende felle kleuren. Maar dat verandert allemaal als ze voor haar eigen veiligheid en privé leven over wordt gevlogen naar Schotland om de zomer bij haar zus en schoonbroer door te brengen. Maar wat moet Daisy in bij zo een sjieke aangelegenheid? Ze houdt helemaal niet van jurken en wilt het liefst bij haar beste vriendin blijven om over boeken te kunnen kletsen en naar bookevents te kunnen gaan. Maar dat wordt hierdoor allemaal gedwarsboomd. Zeker als de media haar scherp in de gaten houdt en er allerlei roddels over haar en Alex’ broertje Sebastiaan op het internet verschijnen. Zelf ontdekt ze de ene na het andere koninklijke geheim.

Vanaf het eerste hoofdstuk is het boek een weglezertje. Hoofdstuk na hoofdstuk kon ik blijven lezen over het leven van Daisy. Ondanks dat het koninklijke leven ver van mij vandaan staat, was het wel goed neergezet en op deze manier leuk om over te lezen.
Niet alle personages werden even goed uitgewerkt, maar daar zat ik niet zo heel erg mee. Het zorgde er volgens mij juist voor dat het boek lekker makkelijk te lezen was en je niet overal te diep over hoefde na te denken. Het was voornamelijk lezen, lachen en nog meer lezen dan intriges uitzoeken en voorspellen wat er eventueel zou kunnen gebeuren. Toch zat er een bepaalde mate van spanning in. Daisy heeft namelijk niks met die koninklijke wereld en lapt sommige dingen aan haar laars. Maar de media vat die dingen juist anders op zo ontstaan de roddels. Hoe meer ze zich met dingen bemoeit, hoe groter en bekender haar naam wordt op internet.

De schrijfstijl was erg fijn. Niet de lange zinnen of hoofdstukken en dat werkt altijd wel in het voordeel van zo een contemporary YA boek. Het onderwerp is lekker simpel en de humor houdt het nog luchtiger. Je kunt Daisy een leuk personage vinden, of je juist helemaal aan haar ergeren. Dat is helemaal aan de lezer. Maar ik erger me niet zo snel aan een personage. Ik zie een personage als een op zichzelf staand persoon en op sommige gebieden kan ik me met die persoon identificeren en op andere gebieden niet. Maar hoe meer overeenkomsten er zijn, hoe fijner het boek is om te lezen en hoe leuker ik het denk ik vind.

Al met al vind ik het verhaal leuk samengesteld. Het is toch weer net even anders dan we van veel YA boeken gewend zijn. Dit boek was heerlijk om tussendoor even te lezen.