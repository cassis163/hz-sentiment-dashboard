Rachel Lee is een van die typisch Amerikaanse schrijfsters die de ene bestseller na de andere aflevert. Goed geschreven boeken met veel seks, politiek, moord, romantiek en geheimen uit het verleden. Zij is de thrillerversie van het USA-icoon Jackie Collins. Een vrouw die weet wat de lezers willen en die dat keer op keer offreert. Met haar nieuwste boek Boze opzet levert zij opnieuw het bewijs.

Miami-rechercheur Karen Sweeney van de afdeling moordzaken heeft het moeilijk. Zij wordt belast met het onderzoek naar de moord op een onbekende striptease danseres, die gevonden wordt in een steeg. Tevens krijgt zij de wrede moord op de gepensioneerde nanny van senator Grant Lawrence op haar bord. In beide gevallen is de keel van de vrouwen doorgesneden. Nadat Karen tal van betrokkenen heeft ondervraagd, inclusief de senator en zijn rechterhand Jerry Connally, merkt Karen dat de beide mannen iets verzwijgen. Karens onderzoek brengt haar naar Washigton waar een aanslag op het leven van de senator wordt gepleegd. Tijdens haar onderzoek stuit Karen op tal van hindernissen. Iedereen in Washington lijkt een geheime agenda te hebben. Maar steeds meer rijst de vraag of de moorden een politieke achtergrond hadden of juist een heel persoonlijke.

Boze opzet is een verhaal dat in razende vaart wordt verteld. Rachel Lee is een van die Amerikaanse schrijfsters die de kunst van het verhalen vertellen tot in de finesses beheerst. Uiteraard is het geen arthouse, maar een glad Hollywood-achtig verhaal. Sappige details, een romance die zich ontwikkelt tussen de senator en rechercheur Sweeney, een flink stel kleurrijke bijfiguren, veel verdachte handelingen en personages, geheimen en doofpotten. Hoge hakken, brandende liefde, glitter, glamour en de goot. Uitersten die bij elkaar passen als Tom & Jerry.

Boze opzet is een stomende ketel. Het water kookt, de stoom ontsnapt fluitend en als je niet voorzichtig bent, kan je je handen op nare wijze verbranden. Dat is kort samengevat het leven van veel van de personages. Het leven op de rand. Risicos waarvan de consequenties tot elke prijs vermeden moeten worden.

De identiteit van de moordenaar is weliswaar in een te vroeg stadium bekend, maar Rachel Lee heeft genoeg twists en turns in haar achterzak om de spanning er volledig in te houden. Boze opzet is een van de betere romantische thrillers van Rachel Lee. Vlot, pittig, sexy en spannend. Hamburger Hollywood-style. Voor de liefhebbers van het genre, een must.