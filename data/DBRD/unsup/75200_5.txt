Stel dat er meerdere werelden bestaan waar een andere jij een vergelijkbaar leven heeft, maar waar je net even andere keuzes hebt gemaakt dan in dit leven. Hoe zou je leven er dan uit zien in die andere dimensie? Zou je gelukkiger zijn of juist niet? Is jij dan nog wel jij? In Dark Matter speelt de auteur Blake Crouch met dit gegeven. In deze turbulente thriller ontmoet wetenschap fictie en dit blijkt – in ieder geval in de handen van Blake Crouch – een fijne combinatie voor een meer dan spannend boek. Het verhaal gaat over Jason Desson, een geleerde professor in de natuurkunde die zijn carrière staakte toen bleek dat de liefde in zijn leven in verwachting was van hem. Hij koos voor zijn gezin en is nu nog steeds gelukkig met zijn keuze. Dat neemt niet weg dat hij stiekem met de vraag rondloopt; wat als? Wat als hij wel voor zijn carrière was gegaan? Op een avond, waarop hij eigenlijk de deur niet uit zou gaan, wordt Jason ontvoerd. Dan neemt het verhaal een aantal bijzondere wendingen. Jason ontwaakt uiteindelijk in een andere wereld. Wanneer hij zich realiseert dat hij hier niet op zijn plek is doet hij er alles aan om weer thuis te komen, zal hij terugvinden wat hij achterliet?

Met Dark Matter maakt Blake Crouch het onvoorstelbare geloofwaardig. Door handig gebruik te maken van intelligente wetenschappers als personages in het boek wordt de lezer ongemerkt voorzien van een hoop informatie rondom kwantummechanica zonder daarbij in verveling te geraken. Wetenschap vloeit ongemerkt over in een fictief verhaal met een aantal gebeurtenissen die enigszins doen denken aan The Matrix. Na openen laat het boek zich niet meer sluiten tot de laatste pagina gelezen is. Dark Matter voelt alsof je in een stroomversnelling terecht bent gekomen, het leest gemakkelijk is filmisch geschreven en laat een blijvende en positieve indruk achter.