Het boek Hellevuur van Preston & Child is goed, maar minder dan de vorigen. Ik krijg het idee, dat dit boek een soort tussenboek is, een oploopje naar een volgend boek. Een boek waarin alle verhaallijnen bij elkaar zullen komen. In dat boek zullen de hoofdpersonen uit Hellevuur en eerdere boeken terugkomen. Ik denk aan Vincent D'Agosta (De Vloek van het oerwoud, De onderwereld, Hellevuur) wiens leven in het boek Hellevuur verder uitgewerkt wordt, Bill Smithback (De vloek van het oerwoud, De onderwereld, De verloren stad, De gruwelkamer) die in dit boek wordt genoemd als zijnde op huwelijksreis met Nora Kelly (uit De verloren stad en De gruwelkamer). Ook de journalist Bryce Harriman (De onderwereld, De gruwelkamer) krijgt in Hellevuur weer een grote rol en er wordt gesuggereerd dat hij het Bill Smithback in de toekomst nog lastig gaat maken. In het boek De gruwelkamer komen Wren en Constance kort naar voren, die in Hellevuur de nieuwe huisgenoten van Pendergast blijken te zijn. En tot slot wordt in Hellevuur bekend gemaakt dat Pendergast een broer heeft met duistere, wereldbedreigende plannen.

Het verhaal in Hellevuur begint goed, maar de plot is wat zwakjes. Het is al vrij snel duidelijk wie de dader is en zowel het motief als het moordwapen zijn wat vergezocht. Ondanks dat blijft het boek een pageturner. De suggestie in dit boek naar wat de toekomst ons nog zal brengen en de cliffhanger met betrekking tot Pendergast, doen mij verwachten dat ons nog veel spannends te wachten staat. En dan is dit voor een 'tussenboek' helemaal zo slecht nog niet!