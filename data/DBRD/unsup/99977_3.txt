Grotesk is het verhaal van een aantal vrouwen met een gezamenlijk verleden op een uiterst prestigieuze Japanse school. Eentje is ontzettend mooi, eentje -haar zus- is ontzettend jaloers en haat haar bloedmooie zus tot op het bot en nummer drie wil er ontzettend graag bij horen, maar is sociaal niet de handigste. Ze zaten twintig jaar geleden op die prestigieuze school en zijn inmiddels alle drie volledig verknipt. En daardoor drijven ze telkens verder weg van het leventje wat ze hadden kúnnen leiden.

Het perspectief van waaruit vertelt wordt verandert steeds, de oudere zus vertelt, er komen rechtbankverslagen te voorschijn, de dagboeken van haar zusje en van haar ex klasgenoot komen te voorschijn en langzaam maar zeker ontpoppen zich de gebeurtenissen die geleid hebben tot enkele drama’s. Mooi zusje en ex klasgenoot zijn namelijk vermoord door een Chinees. Waarom die dat deed, hoe de knapperd en de briljante studente in de prostitutie terecht kwamen, waarom de Chinees naar Japan kwam, het wordt allemaal uit de doeken gedaan.

Ondanks de originele opzet vond ik het een tegenvallend boek. Ik vond het bij vlagen langdradig, de personages kwamen in tegenstelling tot de personages in de Nachtploeg voor mij niet tot leven. Het was mij allemaal net iets te bedacht. Te karikaturaal, te grotesk. En daarmee sneeuwde het beeld wat geschetst werd van de Japanse elite school en de invloed die dat op de levens van zijn studenten heeft ook onder.