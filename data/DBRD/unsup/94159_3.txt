Eerst en vooral is dit slechts één indruk van één leeservaring, ik heb er een nachtje over geslapen om de algemene indruk beter te kunnen overbrengen.
Ik was ook nog niet bekend met uw eerder werk, ik heb dat vernomen via uw website.
Ik ben alleszins verbaasd dat ik nog niet eerder met uw werk in contact ben gekomen, ik mag zeggen dat ik het reilen en zeilen van de Nederlandstalige literatuur en thrillers toch wel van zeer nabij volg, echter niet professioneel. Ik ben gisterenmiddag in uw boek begonnen en omstreeks 17u30 was het uit.
Dat is alvast een goed teken, er zit veel tempo in en de korte hoofdstukken zorgen ervoor dat het voldoende blijft boeien.
De stijl is eerder zakelijk, met korte zinnen en ook de verschillende verhaallijnen houden de vaart erin. Het boek leest bijna als een scenario en mist daardoor misschien wat diepgang.
De personages zijn, net zoals de setting, nogal clichématig, echter zonder afbreuk te doen aan de geloofwaardigheid en daarin onderscheidt u zich, mijns inziens, toch van enkele ( waarschijnlijk ) méér verkopende thriller-auteurs uit ons taalgebied. De-al dan niet-rechtstreekse verwijzingen naar bestaande personages vind ik goedgevonden en vergroten ook de herkenbaarheid.
De hoofdcommissaris Max Pittoors vind ik persoonlijk nogal dunnetjes uitgewerkt qua karakter en ook vind ik het jammer dat de zeer sterke proloog niet verder uitgewerkt wordt.
Ook de tweede moord lijkt er wat aan te bengelen als een losse koord. Als het de bedoeling was om op die manier de link met het personage Petrovic verder uit te diepen hoefde dat voor mijn part niet via een  bekende .
Ook het Antwerps geschreven in het begin van het boek voegt geen meerwaarde toe. Maar dat is detailkritiek.
Conclusie: Heb ik het boek graag gelezen ( want daar draait het uiteindelijk toch om ) ? Jazeker!
Ga ik nog boeken lezen van uw hand ? Jazeker !
Staat u uw mannetje op thrillergebied in ons taalgebied? Jazeker! ( u zet er ook niet literaire thriller bij, dat siert u! )
Ga ik daar- in normale omstandigheden- 18.95 euro voor neertellen ? Zeker niet! ( al is dit misschien eerder een tip voor uw uitgeverij )