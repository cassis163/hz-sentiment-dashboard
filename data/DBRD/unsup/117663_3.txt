Tobias Hill werd in 2003 door de Times Literary Supplement beschouwd als een van de meest getalenteerde jonge Britse schrijvers. Met Dat het goed komt, in mei verschenen bij Nieuw Amsterdam, laat Hill zien dat hij inderdaad een zeer talentvolle schrijver is.

Dat het goed komt gaat over drie verschillende gezinnen die na de Tweede Wereldoorlog worden gevolgd. Alle gezinnen bevinden zich in verschillende omstandigheden, met hun eigen problemen. Alhoewel ze het niet altijd even prettig vinden, worden de gezinnen door de jonge kinderen met elkaar verbonden. Het boek is opgedeeld in verschillende tijdsperioden en per tijdsperiode komen de hoofdpersonen goed naar voren en wordt de situatie waarin zij zich bevinden duidelijk beschreven. Zo wordt de periode na de Tweede Wereldoorlog uitvoerig in kaart gebracht, maar ook de periode twintig jaar na de oorlog. De kinderen zijn dan jong volwassenen en de situaties waarin zij zich dan bevinden zijn veranderd.

Ondanks het feit dat het verhaal niet vanaf het begin meeslepend is, is het boek wel de moeite waard om te lezen. Als eenmaal in kaart is gebracht wie de personages zijn en wat de samenhang is tussen de verschillende hoofdpersonen, raak je erg nieuwsgierig naar het vervolg van het verhaal. Het is een boek dat het verhaal van verschillende personages vertelt, waardoor het na verloop van tijd lastig is om het boek weg te leggen. Het einde van het verhaal was op een aangename manier verrassend. Tobias Hill heeft ervoor gezorgd dat er geen vraagtekens achterblijven na het dichtslaan van het boek.

Dat het goedkomt is een boek dat je door moet lezen omdat je tijdens het lezen steeds benieuwd blijft naar de afloop van het verhaal. Hills taalgebruik is eenvoudig, wat erg prettig leest en doordat hij gebruik maakt van verschillende tijdsperioden en deze goed heeft aangegeven met jaartallen was de verhaallijn goed te volgen. De titel van het boek is toepasselijk gekozen. Bij de verschillende personages kun je je vaak afvragen of het goed komt. De titel lijkt een stelling aan te duiden, maar tijdens het lezen vraag je je als lezer steeds af: Komt het goed? En hoe komt dit goed? Deze vragen vormen de belangrijkste drijfveer voor het blijven doorlezen in Dat het goed komt.