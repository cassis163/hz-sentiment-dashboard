Ondanks haar Zweedse naam, die ze dankt aan een Zweedse opa, die met een Nederlandse vrouw trouwde, is Svea Ersson op en top Nederlandse. Schrijven is altijd al een favoriete bezigheid van haar geweest en na verschillende pogingen zag 'Alleen Eva' in 2009 het levenslicht, gevold door 'Voor altijd Isa' in 2010. 'Zonder Lisa' is in april 2012 verschenen en in dit boek keert Ersson terug naar haar eerste hoofdpersoon Eva.

Inmiddels zijn we na 'Alleen Eva' 6 jaar verder en wonen Eva en Tommie met hun drie kinderen in Zweden en vormen een gelukkig gezin. De problemen beginnen wanneer tijdens een spelletje verstoppertje hun 5-jarig dochtertje Lisa spoorloos verdwijnt. Alle zoekacties ten spijt lijkt het of het kind van de aardbodem is verdwenen. Heeft dit te maken met Eva's achtergrond, waarin seksueel misbruik en meervoudige persoonlijkheidsproblemen een hoofdrol spelen? Of ligt er een link met haar huidige werk voor mishandelde vrouwen? Ook Tommie heeft geen onbezorgde jeugd gehad. Hij groeide op met een altijd dronken moeder en zonder vader en verviel in kleine criminaliteit. Hoewel hij inmiddels een goed lopend aannemingsbedrijf heeft, is het mogelijk dat zijn verleden hem achterhaalt.

Er zijn veel plotlijnen en daardoor ook veel personages die hun opwachting maken, zoals Frank, de ex-man van Eva en haar stiefkinderen Reinout en Samantha die een dubieuze rol spelen. De auteur begint het boek op een overrompelende wijze en sleurt de lezer mee in de verschillende levensverhalen, waarbij bijvoorbeeld ook de problemen van de politiemensen die de verdwijning van Lisa onderzoeken, aan bod komen. Dit heeft wel tot gevolg dat de vaart af en toe uit het verhaal wordt gehaald en er minder ruimte is voor de karakterontwikkeling van de hoofdpersonen. Daar staan de vlotte schrijfwijze en de vele plotontwikkelingen, waardoor je desondanks geboeid door blijft lezen, tegenover. Het resultaat is een prettig leesbare, spannende roman, maar het predicaat 'psychologische thriller' is wat mij betreft wat te veel eer.

Het is voor het verhaal niet nodig, maar voor een goed begrip van de onderlinge verhoudingen is het wel handig om het voorgaande boek 'Alleen Eva' gelezen te hebben.