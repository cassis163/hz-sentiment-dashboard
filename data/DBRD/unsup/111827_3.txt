Mist in augustus door Robert Domes

Dit boek is het waargebeurde verhaal van Ernst Lossa. Domes deed als onderzoeksjournalist 5 jaar intensief onderzoek naar Ernst en dit boek is het resultaat.
We volgen Ernst, kind van Jenische ouders, van 1929-1944. Omdat het thuis niet loopt zoals het zou moeten lopen beland Ernst al heel jong in een weeshuis, hij is lief, grappig en slim maar ook ongehoorzaam en hij steelt als de raven. Dat maakt dat hij vaak wordt overgeplaatst van een weeshuis naar opvoedingsgestichten en als laatste halte een gekkenhuis.

Ernst bedoelt het altijd wel goed maar hij doet het vaak fout. En dat is in tijden van de nazi’s heel gevaarlijk want vele vrienden van Ernst sterven ‘de genadedood’ zoals de nazi’s onvrijwillige euthanasie noemen.

Het boek is onderverdeeld in 5 hoofdstukken, de belangrijkste onderdelen uit het leven van Ernst. Het hele verhaal wordt vanuit zijn standpunt verteld wat vaak maakt dat de dingen soms anders overkomen dan ze achteraf blijken te zijn. Omdat een kind nu eenmaal een andere kijk op de dingen heeft.

Het hele verhaal van Ernst, quasi zijn ganse leven is pijnlijk, beschamend en onvoorstelbaar mensonterend en toch blijft hij grotendeels blij en opgewekt. De kracht van een kind is indrukwekkend!
De mensen die voor hem zouden moeten zorgen zijn totaal niet bekwaam en zelfs vaak door en door slecht. Zij beseffen blijkbaar niet dat je als kind niet kunt geven als je niets krijgt. Een kind opvoeden doe je niet door het enkel maar te straffen maar wel door het het goede voorbeeld te geven.

Dit boek is een waarschuwing voor onze huidige maatschappij: allemaal verlangen wij naar vrijheid en liefde en willen we geaccepteerd worden zoals we zijn, net als Ernst. Verdraagzaamheid, onderling begrip en mededogen zijn heel belangrijk. Dat toont dit boek duidelijk aan.

Klein minpuntje: hoewel het verhaal heel boeiend is had ik toch graag de personages iets meer uitgediept gezien. In dit boek is het verhaal heel belangrijk en indrukwekkend gedetailleerd gedocumenteerd maar de diepgang van de personages was soms wat weinig.
In ieder geval is dit boek een must-read én een klap in je gezicht.