De Nederlandse schrijfster Suzanne Peters heeft diverse romans geschreven, waarbij elke keer diversiteit een belangrijke rol speelt. In 2017 kwam Reken maar! uit, waarin Jasmine en Quinten centraal stonden. Zij is een jonge Surinaamse vrouw en hij een jonge man met een dwangneurose. In dat boek maakte ook Rens, de broer van Quinten zijn opwachting. Nu is er een los te lezen vervolg: Laat maar! Over Nicole en Rens, met als thema's rouwverwerking en biseksualiteit.

Het boek begint gelijk romantisch en idyllisch. Nicole en Rens zijn op een avontuurlijk vakantie in Amerika. Aan alles merk je dat ze er echt voor elkaar zijn. Als Rens Nicole dan onder de sterren ten huwelijk vraagt, staat niets hun geluk meer in de weg.
Terug in Nederlands beginnen de voorbereidingen voor hun bruiloft, maar hun geluk wordt ruw verstoord.

Een belangrijk thema in dit nieuwe boek van Suzanne Peters is rouwverwerking. Het laat zien hoe moeilijk het is voor een persoon die plotseling alleen achterblijft en hoe die daar mee omgaat. De impact van het onverwachte overlijden van een dierbare is goed uitgewerkt en ook de reacties en invloeden van familie en vrienden komen aan bod. Dat het een lang proces is, is duidelijk, maar het maakt het eerste deel van het boek wel zwaar en melancholisch. Suzanne Peters is een schrijfster van feelgood romans en als lezer vraag je jezelf af in hoeverre deze roman nog onder die noemer valt te plaatsen. Maar over de helft van het boek wordt het minder somber.

Hoofdpersoon Nicole pakt haar leven weer op, mede dankzij een baas die weet wat ze kan en vermoed dat een nieuwe opdracht haar aandacht zal afleiden van de situatie waarin ze is beland. En dat klopt. Haar opdrachtgever Lydia blijkt een open persoon te zijn en Nicole kan haar verhaal bij haar kwijt. De samenwerking loopt meer dan goed en er ontstaat een vriendschap. Door deze tweede verhaallijn heen blijft ook de rouwverwerking lopen en geeft zo een compleet beeld van een lange periode na een heftige gebeurtenis. Ook komt aan bod wat het doet voor anderen, familie en vrienden en hoe daarmee wordt omgegaan.

De hoofdstukken van nu worden afgewisseld met het verhaal van Nicole en Rens van zes jaar geleden. Toen maakten ze ook al een moeilijke periode door. Het terugdenken aan die periode helpt Nicole om in het nu keuzes te maken over haar veranderende leven.

Laat maar! is een bijzondere roman met een sterke boodschap, "Het leven gaat door" hoe moeilijk dat ook is en hoe onmogelijk dat ook lijkt. Gecombineerd met diversiteit in de vorm van biseksualiteit is het weer een roman zoals Suzanne Peters ze schrijft, een vlot te lezen roman met niet alledaagse onderwerpen maar dat je wel met een goed gevoel dichtslaat.