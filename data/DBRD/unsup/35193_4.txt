‘Weerzien in Italië’ is na ‘Een huis in Frankrijk’ en ‘Een zomer in Frankrijk’ het derde zomerse feelgood boek van Eva de Wit. Hoewel de titel naar Italië verwijst, speelt een deel van het verhaal zich af in het bekende stukje Frankrijk, wat we kennen uit de andere 2 boeken.
De zussen Lucia en Dani Bonnet nemen je mee op hun reis naar het zonnige zuiden. Zij gaan op zoek naar de vader van Lucia. Bij het opruimen van het huis van hun moeder, die met Alzheimer in een verpleeghuis woont, hebben ze een fotoalbum gevonden en door een opmerking van hun moeder en een DNA-test weten ze sinds kort dat ze halfzussen zijn.
Met het fotoalbum in de bagage gaan ze op zoek naar antwoorden. Maar hun zoektocht levert alleen maar meer vragen op en ook een paar onverwachte ontmoetingen.
‘Weerzien in Italië’ is een heerlijk zomers boek. Je waant je samen met de zussen in het Middellandse Zeegebied en hoopt dat ze beiden vinden wat ze zoeken! Erg leuk is dat de kaft aansluit bij de 2 eerdere boeken van Eva.