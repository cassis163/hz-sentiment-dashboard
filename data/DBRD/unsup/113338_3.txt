Jouw perfecte jaar van Charlotte Lucas gaat over Jonathan en Hannah. Jonathan vindt op nieuwjaarsmorgen een agenda voor het komende jaar die volledig is ingevuld en ingepland. Maar deze agenda is niet van hem en niet voor hem bedoeld. Jonathan wil er dan ook alles aan doen om de rechtmatige eigenaar van de agenda op te sporen. En hoe kan hij dit beter doen dan door zelf de afspraken die erin staan gepland na te komen? Dan heb je nog Hannah een jonge vrouw vol levenslust, samen met haar beste vriendin start ze een kinderopvang. En dan slaat ook voor haar het noodlot toe.
Jouw perfecte jaar heeft een heel origineel idee en een mooi verhaal dat afwisselt tussen twee personages die later samenkomen waardoor het verhaal een mooie afwikkeling krijgt. Maar jammer genoeg duurde het wel even om in dit boek te komen. Het begin komt traag op gang en doorlezen lukt niet evengoed. Toch kan de auteur zich herpakken en voegt ze steeds meer vragen en spanningselementen toe, waardoor de spanningsopbouw op gang komt. Na een heleboel verwikkelingen en plottwisten kom je dan bij het onverwachte einde dat alle puzzelstukjes in elkaar doet passen. Geloof mij maar, er komen tranen aan te pas.
In het begin van het boek vond ik Jonathan een verschrikkelijk personage, ik kon geen voeling met hem krijgen, dit maakte het boek in het begin dus minder aangenaam. Maar doorheen het verhaal groeit hij en krijg je toch enige sympathie. Hannah ondergaat minder die ontwikkeling en de andere personages worden amper uitgewerkt.
Ondanks dat je toch eerst wat moet doorlezen voor je in het verhaal komt, vond ik het achteraf een mooi geschreven boek, waarin hoofdpersonages zich ontwikkelen en het verhaal je zal verrassen.