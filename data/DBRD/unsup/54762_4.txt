'Afgaande op wat ik op televisie heb gezien,
hebben de doden een mysterieuze manier van praten.
Je zou bijna denken dat je ze gekend moet hebben
om te begrijpen wat ze zeggen.
Zo niet, dan zullen ze je alleen maar schrik aanjagen
en klanken uitstoten die op poëzie lijken.....'
DENNIS COOPER



'Een poëtische vertaling van de Mexicaanse samenleving'

Luis Felipe Fabre schrijft soms sarcastisch, soms met een vleug wrange humor. Gewaagd geschreven spreekt hij zich in zijn gedichten op fijnzinnige manier kritisch uit over de omstandigheden, zoals die Mexico heersen.
Zijn frisse kijk vertaalt hij in zijn werk en nu kan dan ook de Nederlandse lezer eindelijk kennismaken met deze belangwekkende schrijver en jonge ster aan het Latijns-Amerikaanse firmament.

Geweld, misdaad en verdwijningen verweeft hij met verwijzingen naar monsters en zombies, en naast mythische namen en een tragische liefdesgeschiedenis, larderen dood, ufo's, occultisme en esoterie zijn gedichten. Het is niet altijd gemakkelijk te noemen om de boodschap en bedoeling uit de tekst te halen. Veel teksten lijken stukjes dialoog.
Toch weet Fabre de lezer ook te ontroeren en dat is een verdienste.


'Beeld van een onbekende vrouw

Een rode schoen met hoge hak

die, in zichzelf,
de schim is van zijn afwezige wederhelft.

Een schoen verloren midden in de nacht,
verloren, tussen de ene
en de andere stap, midden op straat.

Een schoen waaruit je een vrouw kunt opmaken
plotsklaps mank
en waarschijnlijk bedroefd achtergebleven.

Meer nog dan een schoen: een aanwijzing op een misdaad op te lossen.

Een schoen die een vraag is
met de andere schoen als antwoord'.


Conclusie

Er is helaas maar heel weinig te vinden over Fabre en wanneer er wel info van hem opduikt is dat meestal in het Spaans. Jammer, want het zou misschien meer duidelijkheid kunnen geven over het gebruik van zombies, narco's en de bedoeling van de auteur.
Fabre is echter wel telefonisch of via mail bereid om een interview te geven. Dat zou zeker een optie kunnen zijn.

'Verdachte omstandigheden' is een kleine bundel met zeer verschillende teksten. Het is bijna ontroerend hoe hij kan schrijven over een leeg plastic tasje dat door de wind wordt meegevoerd en alles lijkt te overstijgen. In het gedicht 'Rozen' geeft hij op liefhebbende wijze, met een vleugje sarcasme, een prachtig beeld van de oudtantes versus verwelkte rozen.

De teksten met een ogenschijnlijk occulte strekking zijn niet altijd eenvoudig te duiden en vragen om meerdere malen gelezen te worden om te proberen de juiste essentie te kunnen oppikken.
Uitgeverij Karaat is een kleine uitgeverij die zich richt op het vertalen en uitgeven van literatuur uit Latijns-Amerika.

Auteur

Luis Felipe Fabre (1974) is dichter, essayist en criticus. Hij woont in Mexico-City. Zijn werk is bekroond met subsidies van het nationaal fonds voor Cultuur en Kunsten in de periodes 2004-2005 en 2007-2008.
In eigen land heeft hij de poëzieliefhebbers al veroverd en ook buiten de grenzen zijn er steeds meer lezers die zijn werk weten te waarderen.
Zijn werk is onder andere vertaald in het Engels en Frans en nu dus ook deze bundel in het Nederlands. Zijn werk 'Provençaals cabaret' is in voorbereiding bij Uitgeverij Karaat.

Verdachte omstandigheden
Auteur: Luis Felipe Fabre
Oorspronkelijke titel: Poemas de terror y de misterio
Vertaald door: Merijn Verhulst
Categorie: Literatuur, poëzie
Pagina's: 80
ISBN: 9789079770328
Uitgeverij Karaat
Verschenen: maart 2017