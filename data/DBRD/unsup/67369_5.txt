Ook ik mocht van het I love lezen review team van Meulenhoff Boekerij dit waargebeurde verhaal lezen en ik heb genoten!
Een 5-jarig jongetje leeft in India in een straatarm gezin. Zijn ouders zijn uit elkaar, moeder moet de hele dag werken om de kost te verdienen en wordt daarbij geholpen door haar oudste zonen. Saroo, de hoofdpersoon uit het verhaal zorgt voor zijn kleinere zusje als de moeder uit gaat werken. Op een dag gaat hij met zijn oudste broer mee in de trein naar een andere stad. Overdag moet Saroo zich zelf bezig houden en wachten tot Guddu, zjn broer hem op komt halen. Het wordt avond en zijn broer is er nog steeds niet. Saroo raakt in paniek en neemt de trein om naar huis te gaan, alleen gaat de trein in de verkeerde richting en komt Saroo uiteindelijk in Calcutta aan. Daar leeft hij enkele weken op straat, beleeft levensgevaarlijke avonturen en uiteindelijk belandt hij in een weeshuis. Daar gaan ze zoeken naar zijn familie maar dat blijkt al snel het zoeken naar een speld in een hooiberg te zijn. Saroo noemt zijn geboorteplaats Ginetslay, dat wordt door niemand herkend. Na een maand wordt hij ter adoptie aangeboden aan een echtpaar uit Australie. Saroo heeft weer een familie en groeit in een harmonieus gezin op. Hij bewaart de herinneringen aan zijn jeugd echter minutieus en wordt daarbij geholpen door zijn adoptiemoeder. Eenmaal volwassen gaat Saroo met de bewaarde herinneringen op zoek en herkent na een aantal jaren via Google Earth zijn geboorteplaats Ganesh Talai ( Ginetslay in Sarooâ€™s woorden). Een ontroerende eerste reis naar India volgt. Saroo vindt zijn moeder, broer en zusje terug. Zijn moeder is altijd in de buurt blijven wonen omdat ze hoopte dat Saroo de weg naar huis terug zou vinden. Het is een prachtig verhaal geworden waarin je onmiddellijk met Saroo mee leeft. Een verhaal bovendien wat goed afloopt voor het 5-jarig jongetje wat in Calcutta moet zien te overleven net als vele andere kinderen met wie het veel minder goed is afgelopen. Saroo beseft dat en dat geeft hij heel goed weer in zijn verhaal, wat mij betreft een aanrader!