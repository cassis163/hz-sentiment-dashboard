Dit boek is een indringend portret van de Cambodjaanse jongen Arn Chorn-Pond, die ‘The Killing Fields’ overleeft. De ontberingen en gruwelijkheden die Arn moet doorstaan zijn verbijsterend en ‘off the map’, maar zijn desondanks waargebeurd. Patricia McCormick heeft diens verhaal uit de eerste hand opgetekend in een boek met een sobere, beknopte en zeer makkelijk leesbare stijl. Met dit laatste lijkt het boek, ondanks de nogal heftige materie, vooral bedoeld voor jong-volwassenen. Maar dit neemt niet weg dat dit boek voor iedereen zeer de moeite waard is en zich zelfs kan meten met het zeer vergelijkbare en redelijk briljante boek ‘Wat is de Wat’, van Dave Eggers, het waargebeurde verhaal van een jongen die de Sudanese burgeroorlog overleeft. Het enige waar dan nog wat op aan te merken is, is die nogal nietserige titel van de Nederlandse vertaling (‘Een zwarte pyjama’), maar dat is uitgerekend het enige waar McCormick niets aan kan doen. Aanrader!