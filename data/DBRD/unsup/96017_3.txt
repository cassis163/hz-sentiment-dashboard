Wie een boek kiest met als ondertitel ‘De geschiedenis van Rusland van 1470 tot heden’, verwacht daar iets van. Men verwacht te lezen over de lange en boeiende geschiedenis van Rusland, beginnend bij Ivan III en eindigend bij Putin. Hoewel dit boek ook begint en eindigt waar je zou verwachten, worden er grote delen overgeslagen. Zo wordt er bijvoorbeeld weinig verteld over Catharina de Grote, de laatste Romanovs of Lenin. Lezers die al veel over de geschiedenis van Rusland weten, zullen dit geen gemis vinden. Dit boek is dan ook niet weggelegd voor hen die nog niks van de Russische geschiedenis weten.

Wat wel uitgebreid aan bod komt, is de gezamenlijke geschiedenis van het huidige Rusland en Oekraïne. Als professor aan de Harvard universiteit is Plokhy gespecialiseerd in de geschiedenis van Oekraïne, dat merk je aan alles in dit boek. Plokhy weet mooi neer te zetten hoe de twee landen verbonden waren en nog altijd zijn. Van de stichting van Kiev-Roes tot aan de annexatie van de Krim, alles komt voorbij.

Wie dit boek leest zal de huidige spanningen tussen Rusland aan de ene kant en Oekraïne aan de andere kant beter begrijpen. Je merkt wel dat Plokhy het niet eens is met het huidige Russische beleid en vooral de Oekraïnse kant steunt. Wie deze zelfde mening is aangedaan zal plezier beleven aan dit boek. Zij die de Russische kant steunen, zullen met enige scepsis over deze geschiedenis lezen.