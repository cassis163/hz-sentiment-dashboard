Als je de flaptekst leest, kun je verwachten dat ‘Het meisje uit Brooklyn’ van Guillaume Musso je vanaf de eerste pagina in zijn greep zal houden. Dat is dan ook echt het geval. De constante stroom van verrassingen en onthullingen zorgt ervoor dat je het boek in één ruk wilt uitlezen. Guillaume Musso zet je regelmatig op een verkeerd spoor en doordat hij constant stukjes onthuld, blijf je nieuwsgierig. Ik vind het bijzonder knap dat hij zo’n verhaal, wat je bijna achterstevoren ontdekt, zo goed heeft opgezet.

Het verhaal boeit, er zitten geen saaie of loze stukken in, en de onderhuidse spanningsboog staat constant gespannen. Het is niet zo dat je op het puntje van je stoel zit te lezen (hoewel dat op sommige momenten zeker wel voorkomt!), maar je blijft echt wel geboeid. De plot is goed opgebouwd en erg verrassend, zelfs als je denkt te weten hoe het zit, weet Guillaume Musso je nog te verrassen.

Guillaume Musso houdt je met ‘Het meisje uit Brooklyn’ van begin tot eind geboeid. Een thriller die bol staat van onderhuidse spanning en constante stroom van onthullingen.