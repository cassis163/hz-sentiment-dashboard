De televisiewereld, een wereld waarin alles kan en alles mag. Alles voor de kijkcijfers. Alles wordt uit de kast getrokken om maar een zo mooi mogelijk plaatje te creëren. Het boek 'Het IQ van Victoria' geeft een interessante kijk op televisieland. Het is een roman, deze speelt af binnen de keiharde televisiewereld. Je zou denken dat wat er in staat verzonnen is en dat het niet waar kan zijn. Maar eigenlijk hou je daar alleen jezelf mee voor de gek. Na het lezen van dit boek wordt je toch een stuk kritischer met wat je moet geloven en wat niet. Of is het nu juist het boek wat gewoon een totaal verkeerd beeld geeft?

In het boek maken we kennis met Robert Wachtman. Hij is ontwikkelaar van grote tv-formats. Rustig beginnen op een of andere vage redactie ziet hij niet zitten. Hij wil meteen het echte werk. Die kans krijgt hij bij producent Big Matters. Door zijn aparte aanpak valt hij meteen op. Robert werkt zich langzaam op. Maar de roem heeft ook zijn keerzijde.

Robert wordt gevraagd om een vernieuwd format te bedenken voor Hollands Next Top Model. Klein detail is wel dat uitgerekend zijn eigen vriendin, Elize, mee zal doen. Elize weet dat het programma geproduceerd wordt door Big Matters en wil koste wat het kost winnen. Ze eist dan ook dat Robert haar een handje helpt. Robert doet dit uiteindelijk niet, daarmee krijgt hij van mij een extra punt voor zijn karakter. Hij kan haar namelijk makkelijk helpen. Het feit dat hij dat niet doet zegt veel over Robert.

Hetzelfde geldt voor Gijs, de jeugdvriend van Robert. Hij wil niets liever dan acteur worden. Op de toneelschool denken ze daar anders over. Gijs hoort bij de middenmoot. Hij verzint voor de buitenwereld dat hij bij de grote der aarde hoort. Wanneer ben hem ook het besef binnendringt dat hij nooit een gouden kalf zal gaan winnen, stort hij zich op het presenteren. Hij besluit mee te doen aan een talentenjacht voor presentatietalent. Hij is te laat voor de audities, zijn enige hoop is een wildcard. De andere kandidaten zijn lang niet zo goed als hij dus hij moet dat kunnen winnen. Zeker gezien Robert bij de producent werkt. Gijs verwacht dan ook dat Robert meteen een goed woordje zal doen.

Gijs is wel het personage wat flink op mijn zenuwen heeft gewerkt. Hij deed me ook wel een beetje denken aan die mensen bij Idols, die na hun liedje weggestuurd worden. Vervolgens willen ze koste wat het kost nog een liedje zingen, want 'thuis gaat het wel'. Nee, je bent gewoon niet goed genoeg! En dan ook nog eens verwachten dat je vriend je er wel doorheen zal helpen. Terwijl Robert ook allang door heeft dat Gijs gewoon niet goed genoeg is. Ook dat vind ik dan weer sterk van Robert dat hij zich niet laat overhalen onder het mom van vriendschap.

Robert ziet het ondertussen niet echt meer zitten. De druk wordt hoog. Elize aan de ene kant, Gijs aan de andere kant. En dan wil zijn werkgever nog meer formats en ideeën. Gijs draait ondertussen volledig door. Hij begrijpt niet waarom Robert hem niet helpt. Uiteindelijk komt alles bij elkaar in een ontzettend spannende finale.

Ik vond het boek erg leuk om te lezen. Het verhaal wordt afwisselend vertelt vanuit het oogpunt van Gijs, Elize en Robert. De hoofdstukken zijn kort, waardoor je boek makkelijk in stukken kunt lezen. Als je dat lukt ten minste, want je leest het zo uit. Er zit humor in en spanning. Je vraagt je tijdens het lezen wel af waar in vredesnaam die titel vandaan komt, maar ook dat wordt verklaard. Ik vind het een aanrader. Alleen als je erg gehecht bent aan je geloof in wat er op tv te zien is, zou ik het niet lezen. Vind je het niet erg dat die bubbel doorgeprikt wordt, dan zou ik het gewoon lezen.