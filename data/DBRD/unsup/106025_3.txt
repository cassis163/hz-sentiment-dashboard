In Caïro krijgt privé-detective Makana een cliché-opdracht: een echtgenote huurt hem in om haar man te schaduwen omdat ze hem van overspel verdenkt. Makana volgt de man een aantal dagen en ontdekt dat hij onder andere een ernstig verbrand meisje in het ziekenhuis bezoekt, dat daar ingeschreven is als de dochter van de echtgenoot. Het meisje overlijdt korte tijd daarna aan haar verwondingen. Als Makana het verbrande huis onderzoekt waar ze is uitgehaald, ontdekt hij een foto van een Egyptisch dorpje in de woestijn, dat de geboorteplaats van het meisje schijnt te zijn. Makana besluit om naar dat dorpje af te reizen, om meer over de achtergrond van het meisje te ontdekken. En dan begint Moord in de oase pas werkelijk. Eenmaal aangekomen in het dorpje wordt Makana direct geconfronteerd met de moord op de kadi, een plaatselijke rechter. De dorpsbrigadier Hamama ‘gijzelt’ Makana om hem te helpen deze moord op te lossen. Het zal niet bij deze ene moord blijven, voor het duidelijk wordt wat zich allemaal heeft afgespeeld.

Moord in de oase is het derde boek in de reeks die Parker Bilal over Makana schrijft. Makana was ooit hoofdinspecteur in Soedan, maar is dat land ontvlucht nadat zijn vrouw en dochter bij een ongeluk zijn omgekomen. Evenals de twee vorige delen rust Moord in de oase op twee pijlers: een goed doorwrochte misdaadplot en een scherpe sociaal maatschappelijke schets, in dit geval van een kleine samenleving in de woestijn waar iedereen elkaar en elkaars geheimen kent. In dit dorpje mag Makana als opvallende buitenstaander de waarheid gaan zoeken omtrent de vermoorde kadi en tussen de bedrijven door ook over het verbrande meisje dat hier vandaan kwam. Die rol past hem als geen ander, want Bilal zet Makana neer als een man die de waarheid boven alles verkiest. Kettingrokend ondervraagt hij de dorpelingen. Hun onwil om antwoorden te geven maakt hem nog vasthoudender.

Bilal plaatst het verhaal ruim een halfjaar na 9/11, als het Westen in de nasleep van de gebeurtenissen met argusogen naar het Midden-Oosten kijkt. Dat heeft uiteraard zijn weerslag op de Egyptische samenleving. Hoe de bewoners daar de wil opbrengen om desondanks toch gewoon door te gaan met hun leven, wordt door Bilal overtuigend opgetekend. Voor degenen die geïnteresseerd zijn in samenlevingen in het Midden-Oosten is Moord in de oase een aanrader. 

De plot van het boek is inventief te noemen, maar heeft wel een deel toeval nodig. Wat het voor degenen die de vorige twee boeken niet gelezen hebben minder aantrekkelijk maakt, is dat Bilal daarin een verhaallijn is opgestart, waar in Moord in de oase ook nog op doorgegaan wordt. Makana krijgt schokkende informatie te verwerken over zijn vrouw en dochter, waar hij op dat moment niets mee kan omdat hij de moord op de kadi moet oplossen. Als er dan ook nog oude vijanden uit vorige avonturen opduiken, merkt de lezer die de boeken niet gelezen heeft dat hij/zij helemaal een achterstand heeft. Wordt vervolgd in deel vier.