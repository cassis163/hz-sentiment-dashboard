De kleine prins is een sprookje geschreven door de ervaren piloot Antoine de Saint-Exupéry. Het is in feite een kinderboek. Echter, het haalt diepere kwesties in het verhaal aan, met als grootste punt: dat “grote mensen” maar vreemd zijn en veel aan zichzelf denken, terwijl kinderen echt weten wat belangrijk is in het leven.

Zo begint het verhaal met onze schrijver die gestrand is in het midden van de Sahara, mijlen ver van de beschaafde wereld, met 8 dagen waard aan drinken. Zijn enige zorg is het repareren van zijn vliegtuig. Maar dan komt de kleine prins langs die hem duidelijk maken dat er belangrijkere zaken op dat moment gelden, zoals het tekenen van een schaap!
Niet dat de schrijver kan tekenen… de grote mensen hebben hem op zes-jarige leeftijd van die hobby afgeholpen en hebben hem aardrijkskundeboeken in de hand gedrukt, want daar heb je nou eenmaal wat aan!

Dit kleine prinsje is toch maar bijzonder, zo komt de schrijver erachter dat het prinsje helemaal niet van de Aarde is maar van een planeet (astroïde B 612) komt. Dit planeetje is zo groot als een huis en telt 3 vulkanen, waarvan er twee actief zijn en de derde… die maakt hij voor de zekerheid ook maar schoon, je weet maar nooit he. Wanneer er relatieproblemen tussen het prinsje en de bloem, waar hij voor zorgt, ontstaan besluit hij om op reis te gaan.
Hij komt op verschillende planeten terecht, allen laten zien dat grote mensen de echte belangrijke waardes vergeten zijn na het opgroeien.
De zevende planeet die hij bezoekt is de Aarde, waar hij onze gestrande piloot om een getekend schaap vraagt en een bijzondere vriendschap sluit.