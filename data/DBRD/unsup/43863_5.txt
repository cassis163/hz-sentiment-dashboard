De Hoornse rechercheurs, Sanne Philips en Luca Borra, worden geconfronteerd met een aantal bizarre zaken die buiten hun jurisdictie vallen. Zo is er de vondst in een bos in Friesland van lichaamsdelen die daar al jaren blijken te liggen en vraagt Luca’s broer om hulp in de verdwijningszaak van de vrouw en dochter van zijn vriend.

‘Sanne keek op. Luca had met haar meegelezen. Zo dan. Die eikel gaat ervan uit dat ik meteen opspring en naar hem toe ga. Daar komt dat de schrijver beweert dat hij Joris is, terwijl ik er zeker van ben dat iemand het namens hem heeft geschreven. Hulp van binnenuit?”

Sanne wil het verleden achter zich laten. Ze wordt, net als collega Luca en paragnost Will de Jager, onaangenaam verrast als de tentakels van dat verleden zich uitstrekken naar het heden.

Na deel 3 van haar VT-reeks, kondigde Melissa Skaye aan te zullen stoppen met de serie. Protesterende fans én het feit dat ze zelf ook het gevoel had nog niet ‘klaar’ te zijn met haar hoofdpersonages, Sanne en Luca, deden haar op dit besluit terugkomen en gelukkig maar, want ‘Verknipte tegenstander’ is opnieuw een thriller om van te smullen!
De verhaalconstructie en spanningsopbouw zijn wederom van hoog niveau en het plot is daverend.

“Tys wriemelde nerveus met zijn vinger. Sanne weerstond de behoefte een hand op zijn hand te leggen. Ze had met hem te doen, maar had tevens het gevoel dat hij dingen achterhield.”

In ‘Verknipte tegenstander’ maakt de lezer kennis met Tys. Tys wordt vanaf zijn elfde levensjaar hevig mishandeld door zijn vader, terwijl de man voordien zijn held en grote vriend was. Zijn moeder ziet de mishandelingen met lede ogen aan, maar onderneemt geen enkele actie. Sterker nog, zij verlangt iets van Tys waaraan hij met geen mogelijkheid kan voldoen en Tys neemt het rigoureuze besluit om van huis te vertrekken. Niet alleen voor zichzelf, maar vooral in de hoop dat zijn vertrek de rust doet weerkeren voor zijn jongere zusje en broertje.

“Ze betraden de woning. Na drie voorzichtige stappen klapte de voordeur snoeihard dicht. Ze draaide zich om, botste tegen Jasper, zette een paar snelle passen naar achteren en het volgende moment was hij verdwenen.”

De verhaallijn over Sanne, die zich enige tijd heeft teruggetrokken om alle traumatische gebeurtenissen (zie VT4) te verwerken, loopt door het verhaal van Tys heen. Wanneer Sanne terugkeert naar Hoorn en voorzichtig haar werk weer oppakt, beginnen er brieven bij haar binnen te komen, afkomstig van een gevangene die alles met de achterliggende gebeurtenissen te maken heeft. Een gebeurtenis in het heden maken dat er tóch contact noodzakelijk is met deze man; dit monster. Tegelijkertijd wordt haar collega Luca ingeschakeld door zijn broer, omdat de vrouw en dochter van zijn vriend zijn verdwenen.
Een uiterst knappe en uitgekiende constructie doet alle gebeurtenissen bijeen komen in een daverend plot.

De schrijfstijl van Skaye boet niets aan kwaliteit in. Dat zij een schrijftalent is, heeft ze met de voorgaande delen van de VT-reeks (én haar andere boeken) inmiddels onomstotelijk bewezen. Haar techniek om ingewikkelde verhaarlijnen uiteindelijk op een uiterst geloofwaardige en geraffineerde wijze bijeen te laten komen, wordt nog altijd beter!

De VT-reeks over Sanne en Luca zou uitermate geschikt zijn voor een televisieserie en ik roep dan ook met genoegen de televisiemakers in ons land op om deze handschoen op te pakken!

Over de auteur
Melissa Skaye (1972) is auteur van de VT-thrillerreeks met rechercheurs Sanne Philips en Luca Borra in de hoofdrol. Daarnaast schreef zij de thriller In onschuld en de fantasyreeks Jeremy Jago. Samen met J. Sharpe schreef zij de thriller Meedogenloos. Ze heeft in diverse bundels korte thrillerverhalen gepubliceerd. Melissa woont samen met haar man en twee kinderen in Hoorn. Voel je welkom op haar website: www.melissaskaye.nl

Uitvoering
Uitgever LetterRijn
ISBN 9789491875649
Paperback, 300 pagina’s


Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/