Eve Renner overleeft een aanslag op haar leven. Maar haar goede vriend Roy is minder gelukkig en wordt wel vermoord. En hier laat de moordenaar het niet bij. Steeds meer slachtoffers wordt het leven op koelbloedige wijze ontnomen. Het enige opvallende en kenmerkende verband tussen de moorden is dat alle slachtoffers banden hebben met het ziekenhuis van Our Lady of Virtues. Ooit een psychiatrische inrichting, maar nu gesloten. De vader van Eve was hier arts en toen ze klein was, speelde ze in het ziekenhuis. Duidelijk is dat er gruwelijkheden zijn gebeurd die niet door de buitenwereld ontdekt mogen worden
De slachtoffers worden achtergelaten met een getatoeëerd nummer op hun lichaam. Dat de politie te maken heeft met een zieke geest is dus al snel duidelijk. Maar hoe dichter de politie bij de waarheid komt, des te meer het leven van Eve in gevaar komt. De enige die haar echt steunt is haar ex-vriend Cole, of is hij nu juist degene die niet te vertrouwen is?
Lisa Jackson breit in Dochter van Lucifer met kleine steekjes naar de grote ontknoping toe. De personages worden stuk voor stuk heel precies omschreven. Dat maakt dat je als lezer meegezogen wordt in de gedachtegangen van de hoofdrolspelers en dus ook in het zieke brein van de moordenaar.
Het verhaal speelt zich op een angstaanjagende spookplek af, perfect gekozen voor een thriller. Af en toe zorgt dit voor wat clichématige omschrijvingen van de omgeving, maar de sfeertekening draagt toch onmiskenbaar veel bij aan de spanning van het verhaal.
De plot is slim opgebouwd al is de verhaallijn waarin de rechercheur familie blijkt te zijn van Eve wat ver gezocht.
Al met al is De dochter van Lucifer een goed geschreven verhaal, met een verrassende ontknoping. Een aanrader.