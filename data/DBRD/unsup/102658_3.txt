Een speciale cover, dat mag zeker gezegd worden. De duct tape - inclusief bloedspetters - roept vraagtekens op en toch weet je - zonder een letter te lezen - dat die een (grote) rol zal spelen in het boek. Deze cover zorgt ervoor dat je het boek vastpakt en de achterflap gaat lezen. Het valt op!

Twee vrouwen worden kort op elkaar op gruwelijke wijze vermoord. Rechercheur Huldar wordt op de zaak gezet. Omdat een meisje van zeven getuige is van een van de moorden moet hij daarbij samenwerken met Freya, een psychologe. Die twee kennen elkaar en de samenwerking verloopt niet van een leien dakje. Voor Huldar is het zijn eerste grote zaak - waar veel van afhangt – en die wil hij uiteraard tot een goed einde brengen.

De proloog zorgt voor de nodige nieuwsgierigheid. Het boek leest – zeker in het begin - vlot en is moeilijk weg te leggen. Het intrigeert me enorm. Yrsa beschrijft alles erg mysterieus en weet hoe ze de spanning op moet bouwen. Ze blijft verbazen met de manier waarop de moorden worden gepleegd. Erg origineel en eens iets wat niet in de lijn van de verwachting ligt. Hoe komt ze erop zeg!?

Toch had deze thriller volgens mij met een 100-tal bladzijden minder gekund. Vooral de vele uitweidingen - die soms niet ter zake doen of verkeerd gekozen zijn - maken dat het boek niet echt vlot leest. Toch weet Yrsa - zeker in de eerste helft van het verhaal - een bepaalde spanning op te bouwen, waardoor je verder wilt lezen. Daarna kabbelt het verhaal verder om naar de plot toe in een stroomversnelling te komen en dat is jammer. Hoewel ik genoten heb van DNA kon ik het – eens over de helft - makkelijk wegleggen. Wat zeker leuk is bij dit verhaal, je kunt meepuzzelen, want er zijn een heleboel vragen die bij je opkomen tijdens het lezen.

Van mij mogen zowel Freya als Huldar in het tweede deel terug ten tonele verschijnen. Eigenlijk hoop ik dat hun relatie verder uitgewerkt wordt. Er is een goed opgebouwde spanning tussen die twee en dat zou ik graag verder zien groeien..... DNA zou zich uitstekend lenen voor een serie. Dan denk ik aan Trapped en The Bridge.

3 sterren