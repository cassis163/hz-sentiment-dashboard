Miljoenen boeken heeft ze al verkocht; ze behoort tot de meest gewaardeerde en succesrijke thrillerauteurs. Met Achter je levert Lisa Gardner alweer een spannende, knap geconstrueerde en vooral erg toegankelijk geschreven thriller af. Ze pompt – na tien jaar – met dit zevende deel eindelijk opnieuw leven in haar serie met de voormalige FBI-profilers Pierce Quincy en Rainie Conner. Het stel heeft intussen een pleegdochter Sharlah in huis, wiens oudere broer verdacht wordt van een aantal koelbloedige moordpartijen.

“Sharlah was bij hen gekomen met een rugzak vol antisociale neigingen. Haar dossier had niet gelogen. Met pleegkinderen was het scheppen van een emotionele band altijd moeilijk.”

Achter je is een intrigerend verhaal dat je perfect leest als een losstaand deel, maar wel de bekoorlijkheid aantoont van een serie. Minstens vier hoofdrolspelers houden je gedurende meer dan 400 pagina’s gekluisterd aan het boek. Zelfs een politiehond slaagt er maar mooi in de lezer in te palmen. De auteur heeft weer een van haar handelsmerken uit de kast gehaald: doorgedreven research. Ze heeft zich helemaal ingeleefd in het thema adoptie; wat het betekent om als pleegkind te worden opgenomen in een gezin. Ook beklemtoont ze de rol en het nut van bezorgde adoptieouders.

Pierce Quincy en Rainie Conner zijn wat ouder geworden, ze hebben intussen nog een extra portie levenswijsheid en ervaring opgedaan. Als echtpaar vullen de twee elkaar prima aan. De schrijfster construeert een stevige plot en ze werkt haar belangrijkste karakters erg goed uit. Een minpuntje - zeg maar afknapper - evenwel is de plotse introductie van een “deus ex machina”; dit had deze lezer niet verwacht van een topauteur. Deze uitschuiver wordt haar echter graag vergeven; verder alleen maar lof voor de schrijfkunsten van Lisa Gardner. Uitkijken naar een achtste deel in deze reeks, in de hoop dat het wachten niet nog eens tien jaar lang gaat duren…