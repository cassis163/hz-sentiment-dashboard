Gregg Olsen (1959) is een New York Times-, Wall Street Journal- en USA Today-bestsellerauteur van non-fictieboeken en -romans, waarvan de meeste gerelateerd zijn aan criminaliteit. Olsen heeft bijna twintig boeken op zijn naam staan. Hij is regelmatig te gast bij verschillende actualiteitenprogramma’s op Fox en CNN, en schrijft daarnaast voor de Los Angeles Times en de New York Post.

In Het laatste dat ze deed wonen Liz en Owen tussen perfecte gezinnen met succesvolle carrières. Owen wil graag, net als hun naaste buren en inmiddels goede vrienden Carole en David, een zorgeloos leven leiden met een luxe auto, groot huis en een topbaan. Met een zekere afgunst bekijkt hij hun perfecte leven met hun driejarig zoontje Charlie. Maar dan verdwijnt Charlie plotseling. Er wordt met man en macht gezocht maar het ventje is onvindbaar. Liz en Owen proberen Carole en David terzijde te staan, maar de spanningen lopen hoog op. Carole dompelt zich onder in verdriet, en Liz trekt zich steeds verder terug. Beide huwelijken lijken te bezwijken onder de druk van verdriet en angst. Wat is er gebeurd met Charlie? Waarom trekt Liz zich terug en wie houdt haar in de gaten?

In dit boek draait het om de vermissing van een driejarig kind en wat dat met de naasten doet. Het verhaal begint met een traumatische gebeurtenis van twintig jaar geleden waarbij Liz betrokken is. Olsen trekt ons met deze gebeurtenis direct in het verhaal. De schrijfstijl is fijn en het verhaal leest vlot. De hoofdpersonen zijn mensen die zich niet altijd van hun goede kant laten zien. Het is moeilijk om je in de karakters in te leven. Ze zijn egoïstisch, materialistisch, onbetrouwbaar en elk van hen heeft wat te verbergen. Helaas zakt het verhaal na de spannende proloog in. Het kabbelt voort en het verhaal is voorspelbaar en op sommige punten ongeloofwaardig. Jammer, het thema is goed gekozen, maar er had zoveel meer uit dit verhaal gehaald kunnen worden. Een thriller kan ik dit boek dan ook niet noemen, daarvoor ontbreekt de onderhuidse spanning. Het is mooi om te lezen wat deze gebeurtenis voor gevolgen heeft, hoe de diverse personages reageren en hoe de spanningen oplopen. Helaas zijn mijn verwachtingen van dit boek niet uitgekomen. Al met al is het een aardig boek voor tussendoor maar zeker geen hoogvlieger.