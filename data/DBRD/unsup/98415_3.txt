Sara leeft haar droom. Ze runt een goedlopend hotel, heeft een fijne familie en leuke vrienden. Maar toch schuilt er een groot verdriet achter haar schaterlach. Ze wilt namelijk niets liever dan moeder worden, maar ze kan maar geen geschikte man vinden. Op de dag van haar 30e verjaardag voelt ze de tijd dringen. Ze besluit het roer compleet om te gooien en vertrekt naar Mallorca met een plan.. stiekem zwanger worden van haar beste vriend Alejandro. Zal haar plan lukken? Of gooit de woest aantrekkelijke Joaquin roet in het eten?


Ik loop de badkamer in en laat koud water over mijn polsen stromen. Het ‘eureka-momentje’ kwam op het moment dat ik terugdacht aan de dag dat Alejandro en ik erachter kwamen hoeveel we op elkaar lijken. Het is de ideale oplossing. Het betekent wel dat ik mijn allerbeste vriend moet bedriegen. Ik moet tegen hem liegen zoals ik nog nooit eerder tegen iemand loog. Ben ik daartoe in staat? Weegt het krijgen van een kindje op tegen het verliezen van mijn beste vriend? Kan Alejandro de vader van mijn baby worden?

Ik wil jou(w) baby! leest vlot weg, ook al is het in het begin niet heel spannend. Misschien is het hier en daar zelfs wat voorspelbaar, desondanks wil je verder blijven lezen. Dit heeft mede te maken door de fijne schrijfstijl van Wendy Louise. Als je eenmaal lekker in het verhaal zit en denkt dat er niets meer kan mis gaan komt er opeens een enorme plot twist die je niet meer loslaat. Lees: het boek wegleggen is geen optie meer.

Alle vrouwelijke lezers worden vast en zeker verliefd op Alejandro. Hij is een prachtig personage die je hart steelt in ik wil jou(w) baby!. Het verhaal speelt zich grotendeels af in Mallorca. Daarom is het extra leuk dat er Spaanse woorden in het boek worden gebruikt. Voorin het boek vind je een ‘klein’ Spaans woordenboek van woorden die in ik wil jou(w) baby! worden gebruikt.



Je ogen worden meteen naar de prachtige cover toegetrokken, hierop zien we een gezin gemaakt van bloemblaadjes. Als je de samenvatting hebt gelezen in combinatie met het zien van de cover heb je nog maar een vraag: gaat Sara’s plan lukken? Ook is de titel ik wil jou(w) baby!, die je dus op twee manieren kan lezen, ontzettend leuk bedacht!

Ben je opzoek naar een boek met een fijne schrijfstijl, humor en een onvoorspelbare plot twist? Dan moet je ik wil jou(w) baby! zeker op je (sinterklaas)verlanglijstje zetten.

Extra bonuspunt: met dit boek waan je jezelf met het herfstige weer in het zonnige Spanje.

Heb je het boek uit, en wil je meer? Dan heb je geluk! Want Wendy Louise heeft nog een ander boek geschreven genaamd: zomerster. Hier komen twee personages in voor die we ook in dit boek voorbij zien komen.