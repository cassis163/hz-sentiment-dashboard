Het langverwachte vierde deel: Zombieparty is dan eindelijk uit! Ik zat alleen met een klein dilemma: ga ik de eerste drie delen herlezen zodat ik weer up-to-date ben met de serie of begin ik direct met lezen in het vierde deel?
Je raadt het vast wel, ik begon direct met lezen, want ik had natuurlijk geen geduld. Echter had het misschien voor een aantal kleine dingetjes toch beter geweest als ik de eerste drie delen had herlezen.

Het boek gaat eigenlijk vrijwel gelijk verder waar het laatste deel geeindigd was. Het was in ieder geval allesbehalve moeilijk om de draad weer op te pakken. Wat wel even wennen was, is dat je nu uit twee andere perspectieven leest dan in de eerste drie delen.
Iedereen is tenslotte benieuwd hoe het met onze krachtpatser en grapjas Frosty afloopt. Hij is namelijk zijn liefde Kat verloren en zit in het zwartste, meest diepe gat wat je je maar kunt bedenken. Het is daarom niet meer dan vanzelfsprekend dat je vanuit het perspectief van Frosty leest.
Daarnaast lees je ook een gedeelte van het verhaal door de ogen van Camilla Marks. Zij verraadde haar groep om haar broer te redden. Door dit stukje verraad zorgde zij ervoor dat Kat werd vermoord.

Zombieparty is een verhaal wat zowel wat nieuws als wat ouds en vertrouwds met zich meeneemt. Je leert personages als Frosty, Camilla, maar ook de rivaliserende bendes beter kennen. Waar je eerst vooroordelen had omtrent bepaalde personages, wordt er door bepaalde achtergrondinformatie voor gezorgd dat je van iedereen gaat houden. Zelfs van de schurken op een bepaalde manier.
Wat ik minder tof vond is dat er een bepaalde mate van herhaling in het boek zat. Alsof er een stukje qua originaliteit wat betreft het laatste gevecht miste. Ik kreeg namelijk sterk het idee dat ik deze scene al een keer eerder had gelezen. Tuurlijk zullen er altijd overeenkomsten in scenes zitten, maar toch. Misschien ligt het wel aan mij.
Iets wat ik daarentegen enorm leuk vond is dat niet alleen Frosty in dit verhaal zijn happy ending krijgt, maar dat je van alle hoofdpersonages een einde krijgt te lezen waarmee je het verhaal en de serie: Alice in Zombieland, een afsluitend plekje kan geven. Ondanks dat we natuurlijk nooit genoeg kunnen krijgen van deze serie! <3
Wederom moet ik zeggen dat ik het boek, net als de andere delen, heerlijk vond om weg te lezen. Je neemt het snel in je op, het leest lekker vlot weg en het verveelt niet snel.

www.dreamingofbooksweb.wordpress.com