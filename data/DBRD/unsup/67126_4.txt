In ‘Lichaamsvreemd’ vertelt Ignace Pollet het verhaal over een stadsgewest dat wordt bedreigd door een allesvernietigende epidemie. Totale chaos is het gevolg. Vaccinatie lijkt een druppel op een gloeiende plaat. Het gerucht dat het gebruikte vaccin een placebo zou zijn, bereikt de 37-jarige onderzoeker Anton Trio. Zodra hij dit gerucht naar buiten brengt, is hij zijn baan kwijt.

Anton tracht de bron van het gerucht te achterhalen. In zijn zoektocht raakt hij echter verstrikt in een web van leugens. Een aantrekkelijke jonge vrouw tracht hem te helpen. Heeft de liefde een kans in het leven van Anton nu hij gefocust is op wraak? Je leest het in ‘Lichaamsvreemd’…

“Maar het verdwijngat was me niet vriendelijk gezind. Het gaapte in alle richtingen. Als een zwart zoeklicht, rondflitsend over muren en plafond hield het me ganse nachten wakker.”

‘Lichaamsvreemd’ is een uiterst spannende, psychologische roman met een flinke scheut science fiction. Het verhaal speelt zich af in een dystopische samenleving. Zij die aan de dwingende controle willen ontsnappen, zijn genoodzaakt ‘onder de radar’ te blijven.

“De volgende dag hing er meer zuurstof in de lucht. De rivierboorden gonsden van het leven. Zwemmende fauna dook op, vliegende wezens doken onder. Niets was wat het leek in deze binnenhaven. Een rivier zonder verval. Besmetting zonder ziekte. Ontvangst zonder connectie.”

Een beklemmend en goed opgebouwd verhaal dat de lezer geboeid houdt. Knap weergegeven personages. Vooral Anton wordt door Pollet zeer herkenbaar gemaakt. Dat komt vooral doordat de lezer zich zal herkennen in zijn dillema’s en besluiten, ondanks dat de situatie waar deze hoofdpersoon zich in bevindt, geen dagelijkse kost voor ons is.

“Ik zat gevangen in een hier en nu waarvan ik niets begreep. Een voor eeuwig besmette zone, een leven tussen roofdieren en achterblijvers, plannen vol hoofdbrekens. De gedachte dat ik op mezelf was aangewezen, dat Luiza hier geen deel meer van uitmaakte, was ondraaglijk.”

De schrijfstijl van de auteur is plezierig en past goed bij het verhaal dat hij te vertellen heeft. Zijn dialogen zijn zeer geloofwaardig. Kortom, ‘Lichaamsvreemd’ is een aanrader voor hen die houden van een spannend psychologisch verhaal in een science fiction setting.

De auteur
Ignace Pollet (1959) woont in Neerijse. Hij is socioloog en doet onderzoek aan de Leuvense universiteit rond ontwikkelingssamenwerking en interculturaliteit. Naast wetenschappelijke publicaties en opiniebijdragen schrijft Pollet fictie. Een aantal van zijn korte verhalen werd gepubliceerd in literaire tijdschriften. In eigen beheer publiceerde hij in 2007 de reisverhalenbundel ‘De wereld is blind’ en in 2012 de roman ‘Kaffa’.

Uitvoering
Uitgegeven via Pumbo
ISBN 978-94-6345-220-5
Paperback, 229 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/