Liefhebbers van de boeken van Isabel Allende zullen zich haar eerste boek Het huis met de geesten herinneren als een meeslepend familieverhaal dat zich afspeelde in Chili aan het begin van de vorige eeuw tot de jaren zeventig.

In haar boek Het eiland onder de zee neemt Isabel Allende haar lezers opnieuw mee naar een door veel mensen vergeten periode in het verleden. De schrijfster brengt de achttiende eeuw tot leven op het eiland Saint-Domingue (het huidige Haïti) met personen van allerlei nationaliteiten en karakters, die hier hun geluk beproeven. In hun kielzog nemen zij hun slaven mee, veelal afkomstig uit Afrika.

Eén van deze kolonisten is Toulouse Valmorain, die op Saint-Domingue verblijft zonder mogelijkheid naar Frankrijk te kunnen terugkeren. Op zijn plantage is hij de meester. Wanneer Valmorain gaat trouwen heeft hij hulp nodig in de huishouding en voor zijn vrouw een speciale vertrouwelinge. De jonge slavin Zarité krijgt deze rol toebedeeld.

In deze exotische, mystieke omgeving die kleurrijk beschreven wordt, verweeft de schrijfster het lot van Zarité met de feitelijke geschiedenis van Haïti. Isabel Allende zet Zarité neer als een sterke vrouw. Ze wordt omringd door vele levenslustige mensen waaronder de genezeres Tante Rose, de bon vivant Sancho Garcia del Solar en de kokette Violette Boisier.
De erbarmelijke omstandigheden onder de slavernij, het schrikbewind van de blanke kolonisten, het klassenverschil tussen de rijken en de allerarmsten komt ook tot uiting in de verhouding van Zarité tot haar meester Toulouse Valmorain. Als er liefde opbloeit in gevangenschap, bloedt het moederhart van Zarité, want zij zal moeten kiezen tussen haar kinderen en haar strijdbare geliefde.
Met een belofte van vrijheid en het verlangen ernaar maakt Zarité de grote reis naar Cuba en later naar New Orleans.
Het bloederige, schrijnende gevecht om onafhankelijkheid, de afschaffing van de slavernij en de persoonlijke strijd van Zarité zouden nog lang duren.

Met haar uitzonderlijke vertelkunst heeft Isabel Allende in haar roman Het eiland onder de zee de sfeer fantastisch getroffen. Met dit boek zet Allende naar mijn idee de kroon op haar werk.

link
voor leesfragmenten en video