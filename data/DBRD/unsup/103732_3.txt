Auteur Christopher Reich is al vergeleken met Forsyth en Le Carré, wie ben ik om daar nog iemand aan toe te voegen of daar tegenin te gaan. Deze in Tokyo (1961) geboren auteur studeerde in de Verenigde Staten en werkte bij een Zwitserse bank voor hij in 1998 debuteerde met Geheime rekening. Zijn in 2010 verschenen thriller Rules of betrayal is in Nederland op de markt verschen als Wetten van bedrog. Dat is het derde boek uit de serie over Jonathan Ransom. Werk van Reich kende ik nog niet, dus ook de voorgaande twee boeken over Ransom waren mij onbekend voor ik aan Wetten van bedrog begon. Zelf beschouw ik dat niet als een handicap.

Wetten van bedrog leest vlot en begint in de bergen van Pakistan, in het grensgebied van Afghanistan, in de tijd van strijdheren en maakt daarna een forse sprong naar het heden, naar Afghanistan waar buitenlandse mogendheden de bevolking proberen te beschermen tegen de strijdheren. Hier duikt ook Ransom op, als arts van Artsen Zonder Grenzen.
Hier ontdekt hij dat hij slechts een pion is in een gevaarlijk spel, uitgedokterd door Frank Connor hoofd van een uiterst geheime Amerikaanse Divisie. Zijn echtgenote Emma, een dubbelspion, maakt eveneens deel uit van deze groep. In de Afghaanse bergen wordt Ransom gebruikt om de vader van Sultan Haq te vermoorden en die doet er alles aan om wraak op de arts te nemen en niet alleen op Ransom, maar op de Verenigde Staten in het algemeen en zijn aanval moet bloediger worden dan de aanval op WTC.
Emma wordt ondertussen ingezet en geofferd om een financier van wapens een kopje kleiner te maken. Zij heeft ondertussen wel foto’s weten te maken van een verloren en niet geregistreerde kernraket. De afrekening met Emma mislukt en de wapenleverancier Balfour gebruikt haar om het wapen in handen te krijgen. Ransom wordt op zijn beurt, aanvankelijk zonder het echt te merken, ingelijfd door de divisie en in Israël klaargestoomd om de plaats van het massavernietigingswapen te ontdekken en Balfour te doden.
Niet alles komt even realistisch over, maar is dat niet de kracht van onwettige zaken? Het bedrog viert hoogtij en er blijft voor de auteur voldoende voer over om een vervolg te schrijven.