De auteur neemt de lezer mee in het turbulente leven van journalist Tom Van Bellingen. Tom weet door zijn opvoeding niet wat hij met zijn leven aan moet. Zijn ouders, hippies, vonden dat een kind geen sturing nodig had en volledig zijn eigen weg moest kunnen gaan.

Zijn leven verandert drastisch als hij Lena ontmoet; hij komt in rustiger vaarwater terecht. Geïnspireerd door Lena’s verhalen over haar schizofrene moeder schrijft Tom een spiritueel jeugdboek waarin Bakroe, een geest uit Suriname, een hoofdrol speelt. Het wordt een bestseller. Het gaat Tom voor de wind; hij gooit alle normen en waarden over boord en maakt dezelfde fouten als in het verleden. Hij heeft niet in de gaten welke schade hij aanricht. Als Lena spoorloos verdwijnt gaat hij wanhopig op zoek naar zijn vriendin.

Zes jaar later is ze nog steeds niet gevonden. Er is geen enkele aanwijzing waar ze is of wat er gebeurd kan zijn. Toms leven is doordrongen van spijt en schuldgevoel.

Op de eerste bladzijde van het boek is een kort stuk te lezen uit het jeugdboek ‘De macht van de Bakroe’.

Op de zwarte cover staat een schedel afgebeeld; omarmd door twee handen. Wat heeft dit te betekenen? Van wie is deze schedel?
Tijdens de jaarlijkse barbecue van zijn werk, georganiseerd door collega Clara, ziet Tom twee jongens die hij niet kent. De rossige praat met Clara en dan verdwijnen ze weer.

Ver na middernacht rijdt Tom door de stromende regen naar huis.
Thuis aangekomen stapt hij uit. Hij heeft de voordeur net van het slot af als hij hardhandig tegen de stenen vloer van de gang gedrukt wordt. Het blijken dezelfde twee jongens te zijn die hij zag bij de barbecue. De heetgebakerde rossige jongen beschuldigd Tom van de moord op Sonja, zijn moeder.

Hij voelde een koud voorwerp in zijn nek en daarna tegen zijn wang, en de gedachte dat dit wel eens een vuurwapen kon zijn, maakte hem angstig.

Is ze wel vermoord of is deze vrouw, geobsedeerd door Toms boek, gewoon verdwenen. Heeft Tom hier mee te maken? Weet hij wie Sonja is?

De auteur laat in een rustig tempo de lezer kennismaken met de diverse personages. Allen hebben ze een belangrijke rol in dit verhaal.

Welk geheim uit een ver verleden draagt Clara met zich mee?

Wat hebben Wigbert Van Ranst, een voormalig politieagent die ontslagen is, en zijn broer Joris Van Ranst te verbergen?

Iedereen heeft het recht om bemind te worden.

Waar op het ene moment de spanning voelbaar is, is die op het volgende moment volledig weg. Het verhaal verloopt dan ietwat gezapig, mede doordat er aandacht wordt besteed aan spiritualiteit; de macht van Bakroe en welke invloed deze heeft op het leven.

Het verhaal wordt in het Vlaams verteld vanuit het perspectief van Tom, die regelmatig flashbacks heeft over zijn leven met Lena en haar ouders; de verhalen die ze hem vertelden. Wat is hiervan waar?

De herinneringen van Joris zijn niet fijn en kwellen hem zoveel jaar later nog steeds. Weet Wigbert hiervan af? En wat is zijn rol hierin?

De auteur snijdt actuele thema’s zoals homoseksualiteit, etnische minderheden, drugsgebruik, corruptie, opvoeding en pesten aan en beschrijft welke gevolgen dit kan hebben; nu en op oudere leeftijd.

Dit verhaal heeft ook een vleugje romantiek.

Het taalgebruik van de auteur is fijnzinnig en regelmatig doorspekt met humor.

De NUR-code geeft aan dat het een spannend boek zou moeten zijn. De spanning valt echter tegen. In de goed opgebouwde verhaallijn zijn meer dan genoeg ontwikkelingen die de aandacht van de lezer kunnen vasthouden. De ontknoping is subliem. Een aantal personages worden niet echt sterk neergezet, ondanks hun opmerkelijke rol. Het gevoel met deze mensen ontbreekt. Het karakter en de beleef- en gedachtewereld van Tom daarentegen worden goed uitgewerkt.

Een bijzonder boek waar de spirituele lezer, die ook van een beetje spanning houdt zeker van kan genieten.



Taalkundig 4****

Schijfstijl 4****

Psychologie 3***

Spanning 3***