'Hoe akelig het ook is, je kunt altijd omhoogkijken naar de lucht en dan voel je je beter'.

Stukjes hemelblauw is een mooi, hoopvol en ontroerend in dagboekvorm geschreven verhaal over Ira en haar broertje Zac. Zij hebben in verschillende pleeggezinnen gewoond en zijn nu terechtgekomen in het kindertehuis Huize Skilly. Ze hebben van vroeger alleen een foto van een hond en weten verder bijna niets van vroeger.
Ze maken kennis met Hortense en Silas die hen goed verzorgen, de directrice mevrouw Clanks en de andere kinderen die er wonen. Voor deze kinderen is er sneller een adoptiegezin, maar voor Ira en Zac waarschijnlijk niet, omdat zij samen zijn en met hun 9 en 7 jaar al wat ouder.

Ieder dagboekhoofdstuk begint met een bijpassende illustratie waarin Ira, de ik-persoon, schrijft wat haar bezighoudt, haar dromen, de zorg om haar broertje en wat ze verder meemaakt. Zoals de titel doet vermoeden speelt de blauwe lucht die ze vanuit haar raam ziet een hoopvolle rol. In de grote tuin met vijver achter het huis staat een grote boom en daardoor ziet ze alleen maar ‘stukjes’ lucht.
Niet alleen Ira heeft in deze kamer geschreven, zij vindt brieven van een meisje dat er vroeger heeft geslapen. Dit deel geeft een klein magisch tintje aan het boek en ziet dit meisje in haar verbeelding in de tuin zitten.
Op een dag mogen ze toch een week op vakantie naar Martha. Zij is schoolhoofd geweest en woont in Huize Appleton, met veel ruimte maar ook veel spullen. Ze hebben een heel fijne week op het platteland buiten Londen ondanks dat ze eerst dachten dat zij het helemaal verpest hadden. Deze week verandert hun leven voorgoed, want ze mogen toch terugkomen!

Dit prachtige verhaal is fijn geschreven. De auteur heeft een goed evenwicht gevonden tussen de ontroerende, gevoelige passages en de grappige, hoopvolle en vrolijke momenten. Als lezer leef je mee met deze twee jeugdzorgkinderen, want ook hier komt het besef boven dat je als kind rijk bent dat je in hetzelfde huis en bij dezelfde mensen/hetzelfde gezin mag opgroeien.
Het is een aanrader voor kinderen vanaf 10 jaar, maar ook voor volwassenen is dit boek fijn om te lezen met voor hen herkenbare geschiedenisgebeurtenissen.