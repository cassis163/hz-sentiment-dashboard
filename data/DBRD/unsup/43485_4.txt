Laurent Botti is geboren in Frankrijk. Zijn jeugd bracht hij door in Frankrijk en Marokko.
Hij studeerde rechten en journalistiek en na een aantal jaren in de uitgeverswereld en journalistiek gewerkt te hebben, besloot hij zich op het schrijven van thrillers te richten. Van Levensmist alleen al, zijn er tot op heden al ruim 500.000 exemplaren in Frankrijk verkocht.
Laville-Saint-Jour, een stadje gelegen in de Bourgogne in Frankrijk, staat in een negatief daglicht. Gruweldaden uit het verleden, die flinke littekens hebben achtergelaten, worden door de inwoners zo min mogelijk besproken. Van oktober tot maart is de stad in een dichte mist gehuld en alleen de mist lijkt alle geheimen van Laville-Saint-Jour te kennen.
Bastien Moreau, een 12 jarige scholier uit Parijs, heeft op jonge leeftijd zijn broertje Jules verloren bij een auto ongeluk. Hij heeft het ongeluk zien gebeuren en draagt een trauma voor het leven met zich mee. Als zijn vader een baan krijgt aangeboden in Laville-Saint-Jour, een stadje ver weg van Parijs, verandert het leven van de jonge Bastien voorgoed. Bastiens lerares letterkunde, Audrey Miller, merkt dat de jongen ergens mee zit. Zij komt via verschillende bronnen meer te weten over de jongen en ze besluit uit te zoeken hoe de vork in de steel zit, met risico voor eigen leven.
Als commissaris Claudio Bertegui op de eerste dag van de mist een lijk aantreft van een oude dame, zegt iets in hem dat zij niet op natuurlijke wijze is gestorven. Als Bertegui feiten achterhaalt die bewijzen dat zijn gevoel juist was, gaat hij op onderzoek uit. Bertegui komt meer te weten dan hij ooit had durven denken.
Iedere inwoner van Laville-Saint-Jour lijkt een verdachte te zijn in deze kwestie, het is aan commissaris Bertegui om de juiste keuzes te maken en vooral zichzelf en zijn familie niet te verliezen
Levensmist is een prachtig boek, geschreven met ontzettend veel fantasie. Laville-Saint-Jour is een fictieve stad, maar Laurent Botti beschrijft het dusdanig sfeervol en realistisch dat het voor de lezer als een echte stad gaat leven, al slaat de fantasie van de auteur aan het einde van het boek een beetje op hol.
Doordat het verhaal vrijwel meteen begint met de vondst van de dode vrouw die geen natuurlijke dood lijkt te zijn gestorven, weet Laurent Botti direct, vanaf de eerste pagina, vaart in het verhaal te brengen. De omgeving, de constante mist in de stad, klampt zich als een vochtige deken aan de lezer vast.
Erg knap hoe de schrijver het kleinste detail in het verhaal terug laat komen als iets groots, iedere bladzijde voegt iets toe aan het verhaal, er staat geen letter te veel op papier.
De personages zijn net zo geheimzinnig beschreven als de dichte mist in de stad, en daarom wil je als lezer maar één ding: erachter komen wat er schuil gaat achter de mysterieuze personages en uitvinden wat het grote geheim is van Laville-Saint-Jour. Kortom, spanning alom.