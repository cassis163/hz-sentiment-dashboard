Ripley, een man van talent
Ripley, een man van talent is een thriller van formaat uit de reeks psychologische thrillers van de hand van Patricia Highsmith. Tom Ripley, een zonderlinge Amerikaanse man van 24, speelt de hoofdrol doorheen de succesreeks. De jonge psychopaat licht zijn slachtoffers onder valse naam op. Zo heeft hij steeds het gevoel dat de politie hem op de hielen zit.
Het boek begint met de ingenieuze beschrijving van hoe Ripley voelt dat iemand hem achtervolgt. Als lezer word je werkelijk in de val gelokt door de opgebouwde spanning, want uiteindelijk blijkt dat hij helemaal niet achtervolgd werd. De auteur weet op vernuftige wijze de spanning op te bouwen terwijl er soms helemaal geen climax is en er niets aan de hand is. Dit geldt niet voor elke scene, want er gebeuren ook werkelijk spannende dingen in dit boek : misdaad, leugens en misschien zefs ook moord Wanneer Tom op een bepaald moment in contact komt met een zekere mr. Greenleaf, een rijke industrieel, wordt hem gevraagd om naar Italië te reizen om er Greenleafs zoon Dickie te zoeken. Hij moet hem overhalen om terug te komen naar Amerika en zijn zorgeloze, zalige leven achter te laten in Italië. Dickie is immers een oude bekende van Tom. Hij besluit om op zijn voorstel in te gaan om de jongeman op te sporen en hij vertrekt naar Europa. Dit is Ripleys kans om te ontsnappen uit het saaie leven in the big Apple. Alle reiskosten worden immers vergoed. Dan wordt het spannend. Een aaneenschakeling van beschrijvingen van Ripleys gedachtegang en van enkele bloedstollende scènes vormt het verhaal van Tom Ripley die wanhopig probeert de vriend te worden van de narcistische Dickie. Hij heeft er veel voor over en slaagt er vreemd genoeg in zich op te dringen in het voorheen rustige schildersbestaan van Greenleaf. Traag maar zeker palmt de vreemde vogel Dickies leven in. Hij ontmoet Dickie en Marge, wordt bijna met tegenzin uitgenodigd voor het avondeten, blijft er slapen en trekt zo bijna in bij het jonge koppel. Bewonderenswaardig is hoe Patricia Highsmith het intrigerende hoofdpersonage heel subtiel laat binnendringen in het leven van zijn protagonist. Wat er dan gebeurt, verklap ik nog niet, maar Ripley raakt zo geobsedeerd door het leven van Dickie, dat hij er uiteindelijk in slaagt zijn identiteit over te nemen. Als lezer merk je duidelijk dat Ripley kampt met twee problemen. Hij moet én iemand anders spelen, én de politie van zijn lijf houden. Dit zorgt soms voor benarde situaties.
Deze beklemmende klassieker is een aanrader voor wie van het psychologische genre houdt. Het is een boek waar je zo doorleest, al zijn de beschrijvingen van Ripleys gedachten soms aan de langdradige kant. Patricia Highsmith heeft mij alleszins weten strikken in de netten van de getalenteerde Ripley.