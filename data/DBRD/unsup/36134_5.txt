Ik werd nieuwsgierig naar dit boek doordat Renate Dorrestein het noemt in haar boek 'Blokkade'. Terwijl ze zelf met een writersblock zit, leest ze dit boek en noemt het prachtig. Ik heb het gelezen in een drukke periode en er daardoor eigenlijk te lang over gedaan, maar het was de moeite waard om bijna drie weken maar met één boek bezig te zijn. Het boek geeft een gedetailleerd beeld van de jaren rond 1960 in Amerika, zonder het nostalgisch te maken. De liefde met Sadie is heel mooi en haar vermoedens over waar hij vandaan komt, maken het boek nog spannender. Het reizen in de tijd is voor Jack vaak ook vechten met de tijd, het verleden laat zich niet eenvoudig manipuleren en het vlindereffect blijkt met de kracht van een orkaan toe te slaan.
Dus heb je bijna 900 bladzijden de tijd? Duik de jaren 60 in met Stephen King. Aanrader!