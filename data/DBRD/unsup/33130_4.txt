‘Weg zonder genade’ is mijn eerste kennismaking met de schrijver John Hart. Als thrillerschrijver Harlan Coben hem kwalificeert als ‘Een meesterlijke verhalenverteller’ zijn de verwachtingen hoog gespannen. En die worden meer dan waargemaakt. Het is een kennismaking die naar meer smaakt. Vanaf de eerste bladzijde trekt hij mij het verhaal in.

De proloog is al uitermate beklemmend. Wie is die geheimzinnige man die een nietsvermoedend meisje opsluit om haar een dag later vermoord in een kerk achter te laten?
Alles duidt erop dat de die dag vrijgelaten moordenaar en ex-politieagent Adrian Wall opnieuw heeft toegeslagen. Politieagente Elizabeth (Liz) Black, tijdelijk geschorst in afwachting van het interne onderzoek naar haar rol bij de bevrijdingsactie van de ontvoerde Channing, heeft tot op de dag van vandaag altijd in de onschuld van Adrian geloofd.

Het leven is niet gemakkelijk geweest voor Liz. Ze leeft in onmin met haar vader, dominee Black, als gevolg van een traumatische gebeurtenis in haar jeugd. Over het en hoe en waarom daarvan word je lange tijd in het ongewisse gelaten. En dat is nog maar één van de boeiende verhaallijnen. De verhaallijn over het gevangenisleven van Adrian is minstens zo interessant. Wat wil de gevangenisdirecteur van Adrian dat hij hem zelfs na zijn vrijlating nog het leven zuur maakt?

Het boek zit barstensvol interessante, complexe personages met ieder hun eigen, duistere, geheimen en redenen waarom ze handelen zoals ze doen. Want wat verbindt bijvoorbeeld Beckett, de politiepartner van Liz, met de gevangenisdirecteur? Verhaallijnen die op het eerste oog niets met elkaar te maken lijken te hebben maar uiteindelijk in een mooie, spannende, plot bij elkaar komen. En hoewel ik al een vermoeden had van de uiteindelijke moordenaar, bracht Hart me telkens door onverwachte wendingen toch weer aan het twijfelen, zodat ik op het laatst bijna iedereen ging verdenken. Dat, in combinatie met de mooie, vloeiende schrijfstijl maakt het een heerlijk boek om te lezen. Een aanrader!