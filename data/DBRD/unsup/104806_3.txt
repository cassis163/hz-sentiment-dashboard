Het eerste boek dat ik van Karin Slaughter heb gelezen, is Kwijt, een kort verhaal met als hoofdpersonage, Will Trent. Ik vond dit een spannend en mooi opgebouwde thriller in miniformaat. Reden voor mij om meer te lezen van Karin Slaughter, en met name over hoofdpersonage Will Trent, niet in de laatste plaats omdat Will Trent wel iets weg schijnt te hebben van Jack Reacher in de boeken van Lee Child .;). Maar schijn bedriegt !
Triptiek is een misdaadverhaal van een hele andere orde dan Kwijt en de Reacher-serie van Lee Child! Alhoewel laatstgenoemde thrillers ook levensecht zijn qua personages en gebeurtenissen, schetst Slaughter de realiteit in haar boeken in al haar rauwheid, soms zelfs gruwelijkheid. Haar personages zijn getekende mensen, mensen met een verleden. Het lijkt of haar personages nauwelijks in staat zijn hun verleden te verwerken en grip te krijgen op hun leven, en daardoor ook moeite te hebben om echte relaties aan te gaan met anderen. Zij worstelen zich door het leven, ieder op hun eigen manier.
In dit boek probeert John na vrijlating uit de gevangenis met veel pijn en moeite een zo normaal mogelijk leven te leiden. Desondanks denkt hij herhaaldelijk terug aan de periode waarin zijn buurmeisje werd vermoord en aan zijn afschuwelijke ervaringen in de gevangenis. En dan ontdekt hij dat iemand met zijn naam identiteitsfraude pleegt. Niet alleen leidt zijn onderzoek naar de dader naar een persoon uit zijn jeugd maar hij ontdekt ook dat er een aantal moorden op jonge meisjes worden gepleegd die vergelijkbaar zijn met de moord uit zijn jeugd. Op de moorden op te lossen, is Will Trent als adviseur van de GBI c.q. CAT toegevoegd aan het rechercheteam van Atlanta, en als zodanig dient hij samen te werken met agent Michael Ormwood. Langzaam maar zeker ontdek je de verbanden tussen de gebeurtenissen in het verleden en heden, de rollen van de verschillende personages en hun onderlinge verhoudingen. De personages zijn mooi uitgediept, de spanning wordt opgevoerd door telkens weer een nieuwe â€“verrassende- aanwijzing en verhaallijnen komen prachtig samen. Een spannend, goed opgebouwd boek!