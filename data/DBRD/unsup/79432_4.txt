David John Moore Cornwell, beter bekend onder zijn pseudoniem John le Carré (1931) is een Britse schrijver van thrillers en spionageverhalen. Na zijn studie en lesgeven aan het Eton College solliciteerde hij bij MI6. Voor deze organisatie werd hij begin jaren zestig in West-Duitsland gestationeerd. Veel van de thrillers van John le Carré gaan over de Koude Oorlog. Tinker Tailor Soldier Spy (Edelman, bedelman, schutter, spion), een van zijn bekendere werken, is vorig jaar verfilmd en draait momenteel in de Nederlandse bioscopen. Prima reden dus voor een heruitgave van deze klassieker, maar nu onder de originele Engelse titel.
Het zijn de hoogtijden van de Koude Oorlog. Door een kolossale blunder van de Engelse geheime dienst MI6 in Tsjecho-Slowakije is de hele dienst op de schop genomen. Spion George Smiley, een van de slachtoffers van deze rigoureuze reorganisatie, wordt met vervroegd pensioen naar huis gestuurd. Als een nieuwe operatie ogenschijnlijk door verraad getorpedeerd wordt, is George Smiley de uitgelezen persoon om een onderzoek naar zijn voormalige collega's in te stellen. Gaandeweg raakt hij ervan overtuigd dat de dienst niet alleen is geïnfiltreerd, maar dat er in de hoogste regionen van MI6 zelf een Russische mol genesteld zit.
Edelman, bedelman, schutter, spion wordt terecht gezien als een klassieker onder de spionageverhalen. Het geeft een prachtig sfeerbeeld van de hoogtijdagen van de Koude Oorlog. Het verhaal bevat geen superhelden of overdreven actiescènes. Het gaat voornamelijk over doodnormale hardwerkende ambtenaren, die net als iedereen hun twijfels en tekortkomingen hebben. Dit maakt het natuurgetrouw maar ook saai. Hoofdstuk na hoofdstuk wordt het onderzoek van George Smiley gevolgd. Veel actie komt hier niet bij kijken. Het betreft vooral het doornemen van oude dossiers en het interviewen van (oud-)medewerkers. Toch blijft het boek intrigeren en wil je absoluut weten wie nu de mol is die zoveel ellende op zijn geweten heeft.
Persoonlijk houd ik van wat meer actie, maar ik moet toegeven dat dit boek (uit nostalgische overwegingen) een aanrader is. Ook voor het wat jongere lezerspubliek dat opgegroeid is met James Bond en Jason Bourne, is dit boek een aanrader, al was het maar om te zien dat het spionagevak niet alleen maar uit glitter en glamour bestaat!