De titel is heel goed gekozen omdat het verhaal bestaat uit conflicten.
Soms een conflict tussen een paar mensen, dan weer binnenin één persoon.
Een heel spannende thriller in een bijzonder prettige schrijfstijl.
De gebeurtenissen in en rond Ravenstein worden zo beschreven dat je op het eind van het verhaal het idee hebt dat je het stadje zelf daadwerkelijk kent. Heel knap gedaan. Bovendien zul je zien dat het een goed opgebouwd verhaal is met een geweldige plot !
De hoofdpersonages zijn duidelijk neergezet en goed uitgewerkt. Zowel het personage van Eva als van de moordenaar zijn in ik-vorm geschreven. De gevoelens van alle betrokkenen zijn duidelijk
beschreven. Je weet waar ze onzeker over zijn, waar ze bang voor zijn en wat ze voelen.
De delen waar de moordenaar aan het woord is, zijn cursief gedrukt. Je zult ervaren dat het
prettig leest op deze manier.

Vanaf het begin genoot ik van deze fantastische thriller ! Ondanks het feit dat ik op een gegeven
moment dacht te weten wie de dader was, deed het niets af aan mijn nieuwsgierigheid
omdat aan het eind van het verhaal pas zekerheid gegeven wordt. Steeds weer wordt de lezer
op het verkeerde been gezet. Je zult zien dat het een heel knap geschreven verhaal is.

De moordenaar is een vreselijk akelig en angstaanjagend persoon. Dat is vanaf het eerste hoofdstuk
duidelijk. Hier merk je al hoe krankzinnig hij is, wanneer een gedachte van hem beschreven wordt:
'Haar ogen schieten van links naar rechts, het klamme vocht laat haar voorhoofd glanzen. De dorre bladeren rond haar gezicht vormen een contrast met haar zachte huid. De schoonheid raakt me, het lijkt een olieverfschilderij met diepe kleuren en aardse geuren van olie en lijnzaad. Dit beeld wil ik nooit meer vergeten, het plant zich in mijn hersenpan in dat ene vakje waar ik mijn speciale herinneringen bewaar'.
Deze manier van denken hoort niet bij een normale geest, maar bij een abnormaal persoon die enorm veel met zichzelf bezig is. Bijzonder hoogdravend.
Een heel verschil is de manier van denken van de andere betrokkenen, die is heel levensecht.

Zoals gebruikelijk zal ik ook in deze recensie verder niets over de inhoud vertellen. Je moet zelf het boek lezen. De samenvatting hierboven zegt al genoeg naar mijn mening.
Maar de rillingen lopen over mijn rug als ik er over nadenk dat iemand zoals deze moordenaar, gewoon bij jou of bij mij om de hoek kan wonen.