Het Godinnenoffer

Door de ongelooflijke cliffhanger waarmee deel 2: De Godinnenwraak eindigde kon ik mijzelf niet inhouden en begon onmiddellijk met het laatste en waarschijnlijk het spannendste deel van deze serie.

In plaats van dat Kate met Ava op zoek gaat naar Titaan Rhea wordt ze door Calliope voor 9 maanden vastgehouden op het eiland, met dank aan Ava. Zwanger van Henry, wordt haar een ultimatum gesteld door Kronos: Als Kate bij hem blijft en zijn koningin wordt mag ze haar kind houden maar zal de raad alsnog omkomen. Als ze weigert zal hij, naast de raad, alle goden en de hele mensheid vernietigen. Kate staat voor een ontzettend groot dilemma en het lot ligt in haar handen.

Door de cliffhanger in boek 2 begon deel 3 onmiddellijk super spannend. Kate bevindt zich het hele boek door in benarde situaties en ik ben niet verrast dat ze zich ook hier sterk en staande heeft weten te houden, net zoals in de vorige delen. Ze is een ongelooflijk sterk personage die er altijd voor zorgt dat de mensen van wie ze houdt op nummer één staan. Ik had niet verwacht dat Ava tot de dingen in staat was die ze heeft gedaan maar ze had zo haar redenen, Aimée Carter heeft er dus een mooi verassingselement aan toegevoegd. Ook ben ik nu eindelijk overtuigd van de liefde die Henry voelt voor Kate. Vanaf het begin af aan vertrouwde ik hem niet 100% maar door de gevoelens die hij uitte en de beloftes die hij heeft gemaakt aan Kate is die twijfel weg. Omdat het steeds spannender en spannender wordt, de oorlog en het einde nadert en je bang bent of al de personages waaraan je gehecht bent geraakt het wel overleven kun je ook dit deel niet laten liggen. Carter heeft een heel mooi einde kunnen breien aan de serie, al zal ik me erg kunnen verheugen op een deel 4. Ik ben bijvoorbeeld erg benieuwd of er tóch nog iets zou kunnen gebeuren tussen James en Kate, ik bedoel, hun relatie lijkt op meer dan alleen een vriendschappelijke, hoe het leven van Milo eruit komt te zien en of het Erik en Kate lukt om een nieuwe godin te vinden.

De Godinnentest was een fantastisch, spannend én leerzaam avontuur waar ik me met plezier in heb verdiept. Aimée Carter heeft me meegenomen naar haar eigen wereld waar mythes en legendes een grote rol spelen en heeft me doen verlangen naar meer.