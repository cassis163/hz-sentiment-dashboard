Allereerst wil ik beginnen met te zeggen hoe mooi de cover van dit boek wel niet is. Wauw! Dat was voor mij echt wel een blikvanger als het gaat om dit boek en zorgde ervoor dat ik het sneller op wilde pakken om de achterkant te lezen.

De achterkant van het boek, waar je een stukje over de inhoud van het verhaal kan lezen, is kort maar krachtig. Echter maakte het me zodanig nieuwsgierig naar het verhaal, dat ik het boek heb meegenomen. Zelf heb ik namelijk ook tatoeages en als je dan leest dat de hoofdpersoon in een wereld zonder geheimen leeft, waarin alles wat je meemaakt in je leven als tatoeages op je huid worden weergegeven, ga je gelijk nadenken over het feit waarom je zelf tatoeages hebt laten zetten.

Zelf kwam ik een beetje moeilijk in het verhaal. Er wordt namelijk gesproken over een wereld waarin mensen hun ervaringen, mijlpalen en misstappen als tatoeage op hun huid markeren, maar ook bestaan er de zogenaamde 'blanco's', mensen zonder tatoeage. Echter na enige tijd weet de schrijfster Alice Broadway me toch mee te nemen in haar sprookjesachtige verhaal, waarin alles op het eerste gezicht zwart en wit lijkt. Er zijn duidelijke paden die je hoort te bewandelen. Zo wordt je meegenomen in de wereld van Leora die graag inkter wil worden. Echter bleek haar overleden vader geheimen te hebben, waarvan ze nooit op de hoogte was. Je ontdekt samen met Leora, die op onderzoek uitgaat, welke gebeurtenissen ervoor zorgen dat haar leven en haar identiteit compleet op z'n kop komen te staan. Het laat een wereld zien die ook dingen uit de echte maatschappij reflecteren; normen & waarden, het maken van 'juiste' beslissingen en wat maakt iets tot een juiste beslissing?

Zodra je eenmaal goed in het verhaal zit, leest het boek erg vlot weg. Mede dankzij vrij korte hoofdstukken en een schrijfwijze die ervoor zorgt dat je 'toch dat ene hoofdstuk' nog wilt lezen, zorgt het ervoor dat je het boek in een mum van tijd uit hebt. Wat ik  jammer vind is dat ik soms het gevoel heb gehad dat ik grote stukken verhaal miste. Grotendeels sluiten de hoofdstukken namelijk goed op elkaar aan en vloeien gebeurtenissen in één stuk over in elkaar, echter lijkt er soms een klein gat in het verhaal te ontstaan, alsof je een sprongetje vooruit maakt, zonder alle informatie te hebben.

Echter weet de schrijfster je bij het lezen van het verhaal je mee te nemen in een wereld vol mysterie, geheimen,  familie en vriendschap, maar ook verbazing, verdriet en een stukje herkenning. Ondanks de aparte wereld waarin mensen zich voor alles laten merken, zijn er ook voldoende normale gebeurtenissen die plaatsvinden; een meisje dat afstudeert, naar een examenfeest gaat, maar ook die doodgewoon haar vader verliest.

Ik vond het zeker de moeite waard om het boek te lezen. Het maakt me ook zeker nieuwsgierig naar een (mogelijk) vervolg.