Stephen King woont in Bangor, Maine (USA) en studeerde Engels aan de universiteit van Maine. Reeds vanaf zijn debuut is King immens populair bij het grote publiek. Eenmalige zonde is een kort maar krachtig verhaal over moraliteit, aangevuld met een mooi bonusverhaal: Blockade Billy.
Voor Chad en Nora is 'The American Dream' verre van wat ze er zich van hadden voorgesteld. Door de wereldwijde kredietcrisis is het voor hen net zoals voor vele Amerikanen op het einde van iedere maand een verhaal van weer net geen geld genoeg. Chad is ontslagen als leraar en verdient wat bij door op diverse scholen in te vallen voor leerkrachten die tijdelijk ziek zijn. In zijn vrije tijd werk hij aan een boek maar voorlopig is het manuscript verre van af, en dus zal het nog even duren vooraleer hij hiervoor een mooi bedrag zal ontvangen. Gelukkig is er nog het gewaarborgde salaris van Nora, die als thuisverpleegster 36 uur per week hulp biedt in het huishouden bij dominee Winston, die hersteld van een beroerte. De dominee, die heel zijn leven in dienst heeft gesteld van de mensen uit zijn parochie, heeft nog één grote wens: hij wil voor de eerste keer in zijn leven een zonde begaan. Maar aangezien hij bedlegerig is, stelt hij Nora voor om in zijn plaats eenmalig een zonde te begaan. Hij biedt haar hiervoor 200.000 dollar. Kan Nora weerstaan aan de lokroep van het geld of kiest ze toch voor de zonde, het is immers toch maar voor één keer, niet?
In het bonusverhaal Blockade Billy vertelt King ons het verhaal van een jonge honkballer die eind jaren 50 de kans krijgt om in een groot team te spelen. Bill Blakely is een sensatie en hij groeit uit tot de grote vedette van het team. De fans geven hem de bijnaam Blockade Billy omdat hij er telkens weer in slaagt de tegenstanders van het honk te houden. Hoe komt het eigenlijk dat Blakely niet eerder werd ontdekt door de talentscouts, wat is zijn echte achtergrond?
Ondanks dat het boekje inclusief bonusverhaal slechts 144 paginas telt, slaagt King er toch weer in zijn naam alle eer aan te doen. Niemand kan een alledaags verhaal zo vertellen als hij. Na amper enkele regels in Eenmalige zonde word je meegezogen in het verhaal van Chad en Nora. Nog maar eens blijkt dat de mens voor geld tot veel in staat is. Moraliteit is dan ook het centrale thema in dit kortverhaal. King maakt ook een duidelijk statement naar de kerk als instituut. Nog steeds geldend als één van de machtigste en rijkste organen ter wereld, worden de kerk en haar gelovigen door King stevig onder handen genomen.
In Blockade Billly vertelt King met passie over zijn favoriete sport, honkbal. De sport komt in veel van zijn boeken en verhalen voor maar in Blockade Billy vertelt King als een gepassioneerde fan het verhaal van een jongensdroom die uitkomt. Subtiel schetst hij het verhaal van de ietwat timide Bill Blakely, een zonderling die eindelijk een kans krijgt in de maatschappij van het naoorlogse Amerika.