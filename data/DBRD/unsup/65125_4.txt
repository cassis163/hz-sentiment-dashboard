Ik heb me verwonderd over dit boek. Eerst las ik Het boek Eva en dat was ook zo in meerdere psychologische lagen geschreven als deze. Het blijkt dat de schrijfster in deze periode psychotherapie kreeg en daar zou haar wijsheid gevoed kunnen zijn. Het lijkt wel alsof ze ons collectief onbewustzijn het woord geeft. Het verhaal over Kaïn en Abel uit het boek van Genesis over broedermoord is wel bekend, maar dit verhaal gaat over hoe het nu verder gaat met Kaïn. Ik heb ook het idee dat het volk uit Eden, die geen geweten heeft, bestaat uit Neanderthalers en het uitverkoren volk van Adam en Eva richting Homo Sapiens. Kaïn verlangt enerzijds terug naar een herinnering aan het Paradijs, waarin het leven nog simpel was zonder angst, schaamte- en schuldgevoelens of pijn. Anderzijds ervaart hij ook zijn gespleten leven, waarin hij heen en weer geslingerd wordt door gevoelens van macht en liefde. Voornamelijk voelt hij zich uitgesloten en wordt hij overmand door een machteloze woede. Binnen dit gevoelskader speelt er in dit boek ook daadwerkelijk een aangrijpend verhaal af. Een bijzonder boek, dat ik graag las.