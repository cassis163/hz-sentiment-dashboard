Mark van Dijk is een veelzijdige auteur. Naast thrillers, vertalingen van Charles Dickens en enkele non-fictie boeken, schreef hij ook een kinderboek, ‘Het mysterie van de Poldergruwel’, een meeslepend verhaal over de kracht van fantasie, vriendschap, de macht van angst en verbeelding
‘De Poldergruwel’ heeft een speciale plaats in het werk van Van Dijk. De auteur heeft een fascinatie voor plaatselijke geschiedenis en verwerkt dit in het verhaal, zoals hij eerder deed in ‘Bloeddorst’ (2012). En er is een overeenkomstig motief met ‘Kwade geest’ (2010), waar de auteur in dit boek een neo-romantische invulling aangeeft, waardoor het meer lezers aanspreekt en minder eng is dan zijn debuut. Af en toe deed dit gegeven mij denken aan ‘The ghost pirates’ (1909) van William Hope Hodgson, maar Van Dijk is er in geslaagd om het de juiste kindvriendelijke invulling te geven.
Het verhaal gaat over vier meiden die in Poleeria belanden, een fantasiewereld met pratende dieren. Dit land gaat al een tijdje gebukt onder de tirannie van de Poldergruwel. Samen met de beesten gaan Kim, Inge, Zoë en Esmee de strijd aan tegen de Poldergruwel en zijn leger.
Het verhaal bestaat uit vijfentwintig korte hoofdstukken, met een hoog tempo en een hoge spanningsboog. Het verhaal heeft een herkenbare opening, waarin de meiden voorbereidingen treffen voor de logeerpartij en een sterk afgerond einde waarin nog een leuke twist aan bod komt, die de lezer niet ziet aankomen.
De auteur maakt ook gebruik van uitermate grappige personificaties in de vorm van pratende dieren. Er worden drie aspecten gecombineerd: kleur, dier en een menselijke karaktertrek, wat de fantasie naast humoristisch ook heel herkenbaar maakt. Een uitermate grappig voorbeeld daarvan zijn de kippen, die rood zijn en ook de felheid hebben, waar deze kleur naar verwijst. De kleuren die in het boek terugkomen associeerde ik met de kleuren van de regenboog.
Daarnaast wordt de thematiek van het boek sterk onder de aandacht gebracht. Van Dijk laat op creatieve manier zien hoe sterk en mooi de kracht van fantasie is, door ook de leegte en verlammende kracht van angst aan bod te laten komen. Deze combinatie maakt het tot een krachtig en complementair geheel.
De manier waarop de fantasie werkt binnen Poleeria is prachtig en heel sprookjesachtig. Alles is mogelijk door er alleen maar aan te denken. De auteur laat hiermee zien dat de combinatie van wilskracht met verbeelding in staat is om bergen te verzetten.
Angst wordt op de juiste wijze beschreven in het verhaal. Door de invloed van de Poldergruwel op de bewoners te beschrijven wordt er al een spannende sfeer gecreëerd, die vervolgens langzaam maar zeker steeds meer versterkt wordt. De climax is krachtig en levert voor dit verhaal het perfecte einde op. En Van Dijk vult niet alles in omtrent het monster in dit verhaal en dat geeft de fantasie van de lezer mogelijkheden om zelf een antwoord te vinden voor deze leegte.
Kortom, ‘Het mysterie van de Poldergruwel’ is een grappig boek over fantasie, angst en een aanrader voor alle fans die van meeslepende kinderboeken houden. Persoonlijk hoop ik dat de auteur de inspiratie krijgt om een belangrijk motief uit dit boek te gebruiken in een verhaal. Waarom? Omdat Mark van Dijk de mogelijkheid heeft een verhaal te schrijven dat de klassieker van William Hope Hodgson kan evenaren. #hetmysterievandepoldergruwel #markvandijk #uitgeverijnimisa