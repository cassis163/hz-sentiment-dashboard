De Nederlandse journalist en buitenlandcorrespondent Mike is in Senegal om verslag te doen van een ontmoeting tussen de presidenten van Senegal en Mauritanië. Het was vooraf niet bekendgemaakt, maar ook de presidenten van Rwanda en Burundi zijn aanwezig. Tijdens een rondrit van de presidenten vindt een ongeluk plaats. Of was het geen ongeluk?
Later is Mike getuige van de afschuwelijke moord op Michelle, de vrouw waar hij net mee uit geweest is. Hij kan de beelden niet vergeten en heeft vaak nachtmerries.
Een jaar later vliegt Mike naar Tel Aviv om verslag te doen van het bezoek van een aantal Afrikaanse bisschoppen aan Jeruzalem. Onderweg in een taxibusje maakt hij kennis met Ayala. In Jeruzalem ziet Mike de moordenaar van Michelle, vlucht voor hem, maar wordt door hem achtervolgd. Ayala helpt hem. Zij blijkt voorlichtster bij het Israëlische leger te zijn en kent de moordenaar. Hij is kolonel in het Rwandese leger en verantwoordelijk voor de bouw van een opleidingskamp van Al-Qaida in Rwanda. Als Ayala Mike vraagt of hij mee wil werken het opleidingskamp te vernietigen, stemt hij toe en krijgt een zware training.
Daarna vertrekt hij naar Rwanda en samen met mensen van de Israëlische en Franse geheime dienst poogt hij het kamp te vernietigen. De codenaam van deze missie is Operatie Hanokmin.
Dan wordt een vliegtuig met de presidenten van Rwanda en Burundi uit de lucht geschoten. Opzet of vergissing? Dat is nooit opgehelderd. Maar als gevolg daarvan laait de strijd tussen Hutu’s en Tutsi’s op en worden tussen de 500.000 en 1.000.000 Tutsi’s en gematigde Hutu’s vermoord.

Het boek begint wat traag, maar gelukkig komt daar na ongeveer twintig bladzijden verandering in. Daarna is er een goede afwisseling tussen wat tragere stukken en delen waarin de spanning opgebouwd wordt. De tragere stukken hebben een duidelijke functie. Hierin vinden veelal dialogen plaats waarin achtergrondinformatie wordt gedeeld. Dit is heel nuttig om een goed beeld te krijgen van de situatie in Rwanda en de werking van de geheime diensten. Ook wordt een mooi beeld geschetst van Jeruzalem, het trainingskamp in Israël en het oerwoud van Rwanda.
De naam Hanokmin is een Bijbelse verwijzing naar de wrekende engelen van God. Na WOII werd door de Mossad in Israël een geheim commando opgericht onder de naam Hanokmin dat honderden SS’ers gevangen genomen en aan de autoriteiten overgedragen heeft.
Het boek heeft een prettige en ook gedetailleerde schrijfstijl, mede door de afwisseling in snelheid en spanning leest het vlot. Opmerkingen die haast terloops gemaakt worden, maken nieuwsgierig naar het vervolg. De opbouw van Operatie Hanokmin zit goed in elkaar en werkt duidelijk naar het plot toe.
Een minpuntje is dat een aantal keer de achtergrondinformatie herhaald wordt, soms al op de volgende pagina.

Ronnie Rokebrand (1954) is reisondernemer en schrijver van reishandboeken. Operatie Hanokmin is zijn thrillerdebuut. Het fictieve verhaal is doorweven met feiten en in de epiloog wordt hier enige uitleg over gegeven.