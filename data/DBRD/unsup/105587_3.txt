Genre: Waargebeurde Avonturenroman
Uitgeverij: NAU
ISBN: 9789491535673 en 9789491535826
Uitvoering: paperback
Aantal pagina’s: 224 en 212
Verschijningsdatum: oktober 2017 en december 2018

Met grote dank aan NAU Uitgeverij voor beide recensie-exemplaren.



Inhoud
Raymond K. zit in een Braziliaanse gevangenis, hij is veroordeeld voor diverse criminele activiteiten gerelateerd aan drugssmokkel. Vanuit deze cel schrijft hij zijn waargebeurde memoires en gunt hij de lezer een blik in het criminele circuit.

Mijn mening
Zelden romans in handen gehad die op deze kwaliteit papier zijn gedrukt en gepubliceerd. Het lijkt wel fotopapier, zo prachtig. Op de site van auteur Raymond K. staat een breed scala aan foto’s ter visuele ondersteuning van zijn boeken. Het had extra mooi geweest wanneer enkelen hiervan op dit prachtige papier zouden zijn meegeleverd.

De twee boeken kunnen uitstekend los van elkaar worden gelezen. Het is geen chronologisch vervolg dus het eerst lezen van Kapitein Coke, die na zijn release in oktober 2017 inmiddels al aan zijn vierde druk toe is, is geen randvoorwaarde. Verhaaltechnisch was er dan geen meerwaarde, het is wel spannend en vermakelijk om ook het eerste verhaal te lezen.

Als kind ben ik opgegroeid met de boeken van W.E. Johns over Biggles en de boeken van Willy van der Heide over Bob Evers. Zo’n veertig jaar later, heb ik hier bij het lezen van deze twee boeken veelvuldig aan gedacht. Een spannend jongensboek voor volwassenen die lezers van de boeken van bijvoorbeeld Peter R. de Vries enorm zal aanspreken. Dit zijn boeken die uitstekend in de smaak zullen vallen van mensen die gewoonlijk niet of nauwelijks geduld of zin hebben, een boek te lezen.

Eindoordeel
Raymond K. is een begenadigd verteller en weet je van het ene spannende moment mee te nemen naar het volgende. Ik heb er enerzijds van genoten en de keerzijde was dat ik halverwege het tweede boek het gevoel heb ontwikkeld het allemaal al eens eerder te hebben gelezen.
Het eerste boek speelt zich later in de tijd af dan het tweede boek. Een relatie die in Kapitein Coke is beëindigd, is nog van groot belang in De Surinaamse Connectie. De eerste helft van De Surinaamse Connectie was voor mij meer van hetzelfde. Pas in het tweede deel van dit verhaal kwam voor mij de spanning weer terug. De beloofde schokkende onthulling bleef hier ook uit. Daarnaast werd ik overspoeld met zeiljargon, waardoor ik zo nu en dan inhoudelijk de boot miste.

Over Raymond K. als personage in zijn boeken vallen mij een aantal zaken op. In Kapitein Coke is hij een soort Superheld. Hij weet telkens weer een oplossing te vinden, wanneer anderen het al hebben opgegeven. Onaantastbaar en een tikkeltje snoeverig en pocherig. In twee boeken wordt Raymond K. dan ook niet een keer door de politie in staat van beschuldiging gesteld. Pas in de laatste pagina van het tweede boek geeft hij aan dat criminaliteit ook nadelen kent. In mijn optiek wordt te lang alleen de spannende en lonende kant van de criminaliteit getoond. Van berouw is dan ook geen sprake. Na deze boeken ben ik een boek gaan lezen over het afkicken van tieners van hun cocaïneverslaving. Een even zo waargebeurd relaas van de tol die velen betalen en die direct of indirect is voortgekomen uit de criminele activiteiten van Raymond K. Het gaat niet louter om geld verdienen, er zit een morele kant aan die niet wordt erkend.

Ik heb dan ook geen sympathie voor deze man ontwikkeld tijdens het lezen en heb ruim vierhonderd pagina’s gehoopt op zijn ontmaskering en arrestatie. Ik hoop dat dit in een volgend deel aan bod komt. Een volgend deel dat ik zeker zal lezen. Want zoals al eerder vermeld: vertellen kan hij.
Ik geef Kapitein Coke drie sterren en ik geef De Surinaamse Connectie twee en halve ster.

Peter van Bavel - recensent De Perfecte Buren

Mijn persoonlijke songtekst
‘If you want to hang out,
You've got to take her out, cocaine
If you want to get down,
Get down on the ground, cocaine
She don't lie, She don't lie,
She don't lie, cocaine’

(J.J. Cale – Cocaine)