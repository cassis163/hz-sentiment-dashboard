￼Supernova - Peter Römer
Genre; Moordroman
Uitgever; Uitgeverij De Fontein
ISBN; 978 90 261 3587 3
Uitvoering; paperback
Aantal pagina’s; 317
Uitgave; 2015

Met dank aan Uitgeverij De Fontein voor dit recensie-exemplaar.

Over de auteur;
Peter Römer begon zijn carriere als acteur voor toneel en televisie. Daarnaast werkte hij jarenlang als televisieproducent, scenarioschrijver en regisseur. Na ‘Chantage’ en ‘Bedrog’ is ‘Supernova’ zijn derde moordroman.

Wanneer het dode lichaam van Youri Paardekoper wordt gevonden komt rechercheur Hanna Vermeer er al snel achter dat het niet om een natuurlijke dood gaat. Wie wilde deze in zichzelf gekeerde jongen dood hebben, en waarom eigenlijk? De zaak krijgt veel media-aandacht als blijkt dat Youri de zoon is van Hans Paardekoper, een vermaard dj en tieneridool in de begintijd van de commerciële tv. Hoe dieper Hanna in de zaak duikt, hoe meer onfrisse zaken er boven tafel komen en hoe meer mensen onderling verbonden blijken te zijn door een verleden waarin grenzen straffeloos overschreden werden en in de roes van drank en drugs bewonderende tienermeisjes een makkelijk slachtoffer vormden.

Samenvatting;
1990 - Hans Paardekoper alias Prince Vince is de oprichter van radio Nova. Het zondagnamiddagprogramma ‘Van de Prince geen kwaad’ is erg populair, evenals de DJ himself. Op de feestjes waar drank en drugs in overvloed aanwezig zijn, heeft Vince aan elke vinger wel tien dames of meisjes, want ook daar is Prince Vince niet vies van en hoe jonger ze zijn, hoe liever hij ze heeft.

Rietje, die samen met haar broertje in een pleeggezin woont is een van de meisjes die maar wat graag op de feestjes van Hans aanwezig is. Voor haar een wekelijkse uitspatting op zondagavond. Een stiekeme vlucht, weg van haar pleegvader met zijn losse handjes en weg van haar pleegmoeder die niets ziet. Als haar broertje op een zondagavond volgt, kan hij zijn ogen niet geloven.....

2014 - Als het lichaam van Youri gevonden wordt in een antikraakpand, gaat Hanna Vermeer op onderzoek uit. Voor haar ambitieloze collega Remco staat het vast dat het om een junk gaat met een overdosis. Al snel komt Hanna erachter dat er meer achter zit. Het feit dat hij de zoon is van de beroemde en beruchte Hans Paardekoper maakt het er niet makkelijker op.

In de vijventwintig jaar na datum is er van playboy Vince niet veel meer over. Zijn vrouw Ester verblijft het meerendeel in hun buitenverblijf in Mallorca en Hans zit thuis in Amsterdam met als grote vriend, de drank. Als hij tergelegenheid van 25 jaar commerciële televisie uitgenodigd wordt voor een talkshow, een jubileumprogramma over Radio Nova, ￼besluit hij daar niet op in te gaan. Zijn oud collega Carlo doet dit wel. Tijdens de show doet die een boekje open over de goede oude tijd; Sex, drugs en rock-’n-roll, over de jonge meisjes die als bijen rond een pot honing rond Hans zwermden en de moord op Robbie, hun technicus, die nooit is opgelost. Daarna gaan de poppen pas goed aan het dansen........

Mijn mening;
De kwalificatie ‘Moordroman’ is precies hoe je dit boek kan noemen. Het verhaal is ook niet echt ‘spannend’. Sommige zaken geeft de auteur redelijk vroeg prijs, maar toch weet Römer het verhaal zo op te bouwen dat het boeiend blijft en dat er steeds vraagtekens bijkomen.

Naast het onderzoek op de moord rond Youri loopt een tweede verhaallijn, namelijk die van een moordenaar. Ook hier is van het begin af aan duidelijk wie hij vermoordt heeft en waarom, maar als lezer tast je compleet in het duister. Wie is deze moordenaar? Als ik dit uiteindelijk te weten kwam, was ik verrast. Ik zag het op een bepaald moment wel aankomen, maar toch! Het gekke is dat ik er sympathie voor kon opbrengen. Ik kon de redenering en het handelen begrijpen. Zo speelt dat infeite in het hele verhaal. Ik voelde meer sympathie voor de ‘slechten’, die uiteindelijk de ‘slachtoffers’ waren van een verleden, waarin gedacht werd dat alles kon en mocht.

Heel mooi en waar is de uiteenzetting op pagina 23 hoe de auteur een beschrijving geeft over ‘hoe-word-je-crimineel’. Van tasjesdief tot de harde kern! Iets om over na te denken!

De hele verhaallijn zit vernuft in elkaar. Over de plot is goed nagedacht. Mede door de eigentijdse schrijfstijl van Römer is het boek toegankelijk voor iedereen. Je raast er doorheen en leest het in één ruk uit. Dit is onder meer te danken aan het feit dat de auteur erg beeldend schrijft. Niet verwonderlijk als je weet dat Römer zowel auteur, producent, regisseur maar ook scenarioschrijver is. Bovendien laat hij de lezer meedenken, want het bleef me bezig houden hoe het nu zat met die tweede verhaallijn. Wie was deze mysterieuze moordenaar? Waarom werd Youri vermoordt? Houdt het één met het ander verband? En zeg nu zelf, wat is er mooier in een boek als je dit geleidelijk ziet samenkomen naar de plot toe?

Ook de titel is ingenieus bedacht, dubbele betekenis, maar past helemaal bij de sfeer van het verhaal; ‘Een ster explodeert in stalend licht en verdwijnt daarna in een zwart gat’. De cover zelf vind ik niet spectaculair, iets te druk naar mijn mening. Een jong meisje in blauw licht dat staat te dansen, terwijl haar lange haren in het rond draaien. Haar jurk overschreven door de titel Super Nova in grote witte letters. Na het lezen van dit boek begreep ik waarom hiervoor gekozen is. Toch geef ik de cover een 6(je)

Na deze eerste kennismaking met Peter Römer heeft hij me overtuigd van zijn schrijfstijl. Met vlotte pen geschreven neemt hij je mee in een filmisch geschreven verhaal met goed uitgewerkte karakters. Een aanrader voor wie niet echt van thrillers houdt, maar toch een ‘spannend’ boek wil lezen, waarvan de plot zeer goed in elkaar zit.

Vier sterren!
Karin Team DPB
￼