Vanaf het begin is het duidelijk, er is iets flink mis met de wilde dieren. De jonge bioloog ziet het om zich heen gebeuren en vertrouwt het niet. Maar de officiële instanties nemen hem niet serieus. Zijn vriendin ook niet. Oz vertrekt naar Afrika omdat een vriend hem nodig heeft maar komt daar midden in een nachtmerrie terecht. Het is echt heel benauwend geschreven als hij en zijn vriend aangevallen worden door leeuwen. In Afrika redt hij het leven van de knappe Chloe, een ecologe die hem wel serieus neemt. Samen gaan ze het gevecht aan tegen de wilde dieren en de regering die een heel ander idee heeft om dit op te lossen.
Als blijkt dat de mensen een offer moeten brengen om de mensheid te redden lijkt de oplossing heel dichtbij. Het probleem kán opgelost worden, De vraag is of de mensen er iets voor over hebben.

Ik dacht dat ik het verhaal kende, ik had de serie gevolgd. Genietend van de mooie personages en de goede verhaallijnen verheugde ik me op dit boek. Maar zoals zo vaak blijkt het boek veel beter dan de film. Het verhaal loopt helemaal anders. Maar als lezer geniet ik van de boeken van deze auteurs. De beschrijvingen zijn heerlijk gedetailleerd en vanuit diverse perspectieven beschreven. Geen verhaal waarin de held op stoere wijze de vijand verslaat maar een gewone man met idealen, twijfels en een verkeerde keuze van huisdieren. Een lieve vader en de innerlijke strijd als hem de mogelijkheid wordt geboden om weer bij zijn familie te zijn als hij de regels overtreedt. Zo mooi zo natuurlijk. Zo spannend! Dat is ZOO.