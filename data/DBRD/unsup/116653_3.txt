Welkom in Virgin River is het tweede deel in de succesvolle ‘Virgin River’-boekenserie van Robyn Carr. Vrijwel ieder boek van deze Amerikaanse auteur wordt een groot succes en ze heeft al meermaals in de New York Times bestsellerlijst gestaan. In de serie ‘Virgin River’ maakt de lezer kennis met de bijzondere inwoners in het gelijknamige Californische dorpje.  

In Welkom in Virgin River maken we kennis met Preacher, die in de lokale bar werkt. Op een avond komt er vrouw de bar in. Ze heeft een jongetje bij zich en ze is duidelijk op de vlucht. Preacher biedt haar direct een slaapplek aan. Al snel ontdekt hij dat Paige op de vlucht is voor haar gewelddadige man en hij wil niet anders dan haar beschermen. Langzaam maar zeker krijgt hij gevoelens voor haar, maar is Page wel veilig in Virgin River?  

Mensen die het eerste boek van de serie hebben gelezen, herkennen direct een aantal personages. Het verhaal gaat duidelijk verder waar het gebleven was en als lezer kruip je direct in de huid van de bewoners van Virgin River. Het voelt haast aan als een soort thuiskomen. Mensen die de serie nog niet kennen hoeven echter niks te vrezen. Belangrijke gebeurtenissen worden uitgelegd, waardoor je niks mist.  

De situatie waarin Preacher en Page zich bevinden is interessant en roept een hoop vragen op. Het is niet moeilijk je als lezer in te leven in de gevoelens en het dreigende gevaar. Dit heeft Robyn Carr prima gedaan.  

Een groot nadeel is echter dat het soms wel erg snel gaat. Met regelmaat worden er weken en zelfs maanden overgeslagen en tussendoor is er soms niet meer dan een korte dialoog die weinig toevoegt aan het verhaal. Andere belangrijke gebeurtenissen lijken juist wat afgeraffeld en kort te zijn. Van sommige stukken zou je best wat meer willen lezen.  

Ook opmerkelijk is dat het vrij snel niet meer over Preacher en Paige gaat. In de eerste hoofdstukken lijken dit de hoofdpersonages van het boek te zijn, maar al snel lezen we over Mel en Jack, die we nog kennen uit deel één. Het lijkt vooral hún verhaal te zijn. De gevoelens tussen Preacher en Paige, de mishandelingen en de vervelende ex zakken allemaal naar de achtergrond. En dat is jammer, want het was juist zo’n intrigerende verhaallijn. De verhaallijn van Mel en Jack is een stuk minder interessant en er lijkt weinig te gebeuren. Hoewel het erg leuk is om verder te lezen over deze personages, is de hoeveelheid wellicht een overkill.  

Het einde van het boek is op een leuke manier verweven met enkele situaties uit deel één in de reeks. Ook is er duidelijk nog genoeg ruimte voor volgende boeken in de serie. Welkom in Virgin River is een prima tweede boek in de ‘Virgin River’-reeks, maar mist helaas wel wat diepgang.