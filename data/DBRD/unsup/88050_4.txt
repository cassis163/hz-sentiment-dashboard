Na het succes van het boek Comptoir Libanais kon het niet uitblijven dat Tony Kitous en Dan Lepard met een tweede boek zouden komen. Op het eerste gezicht lijkt Comptoir Libanais Express aan de buitenkant erg op het eerste boek en de vluchtige kijker zal wellicht niet zo snel in de gaten hebben dat het hier een nieuw boek betreft. Daarom is het altijd goed om op te letten, want het zou jammer zijn als je dit boek zou missen. Tony Kitous timmert nog altijd stevig aan de weg met zijn zeer populaire restaurants waar de Libanese keuken centraal staat.  

De Libanese keuken is één van de populairste uit het Mediterrane/Arabische deel van de wereld. Een gezonde keuken met veel verschillende smaken die het gevolg zijn van de ligging van het land. De nomaden en handelaren waren talrijk in het gebied en hebben met hun gerechten en ingrediënten veel invloed gehad op de Libanese gerechten.  

De indeling lijkt veel op het eerste boek. De achtereenvolgende hoofdstukken zijn: ‘Groenten & Salades’, ‘Vlees & Vis’, ‘Eieren, Granen & Peulvruchten’, ‘Wraps & Brood’, ‘Sauzen, Dips & Bijgerechtjes’, ‘Zoetigheden & Desserts’ en als laatste ‘Cocktails & Drankjes’. In het voorwoord zegt Tony Kitous dat het boek veel express-recepten bevat die je in een handomdraai op tafel zet. Dat is zeker waar, maar niet alle recepten staan binnen tien minuten op tafel en zeker als je, zoals Tony dat adviseert, een tafel vol met mezze wil zetten sta je toch heus een dagje in de keuken. Bij een Libanese maaltijd tref je vrijwel altijd 'zuur' op tafel aan. Fermenteren en lang goedhouden van voedsel door het inmaken in zuur is een oude traditie in Libanon.  

Vlug ingemaakte kool
Voor 6 - 8 personen  

100 ml rodewijnazijn
1 eetlepel zout
1/4 kleine rode kool
1/4 kleine witte kool
3 eetlepels olijfolie
2 theelepels sesamzaad
handje gehakte bladpeterselie  

Giet de azijn in een kom, roer het zout erdoor en zet de kom opzij om het zout te laten oplossen terwijl je met de kool bezig bent.  

Snijd om te beginnen de harde kern uit de stukken kool en gooi die weg. Snijd de kolen in dunne plakjes, doe ze in een grote kom, giet de azijn erover en roer goed. Dek de kom af en zet hem minstens acht uur, maar liefst een hele nacht in de koelkast. Roer om de paar uur.  

Giet de azijn af en roer de olijfolie door de kool. Rooster de sesamzaadjes in een droge koekenpan - olie is niet nodig - tot ze net goudbruin zijn, roer ze met de peterselie door de kool en zet de kom op tafel.  

Een makkelijke te maken salade die er heel smakelijk uitziet. De rode kool wordt iets minder rood en de witte kool wordt rose en dat samen met de groene peterselie maakt dit tot een vrolijke en smakelijke salade.  

Het boek staat vol met mooie foto's die je doen watertanden. Een index van de recepten treffen we aan het begin van ieder hoofdstuk en aan het einde van het boek een uitgebreider register. Door het gehele boek staan pagina's met leuke tips. Hier en daar treffen we recepten die je in vrijwel ieder kookboek uit deze regio tegenkomt, zoals kruidige geroosterde kikkererwten of pikante olijven, maar het grootste deel van de recepten is nieuw en verrassend. Zeebaars met dadelpuree, Zwartoogbonen met spinazie en tomaten, Tahin-tomatensaus, Gegrilde pruimen met kaneelvla, Gegrilde aubergine met een smeersel van komijn en knoflook of de Warme salade van artisjok, tuinbonen en erwten. Allemaal even uitnodigend. Wie van het eerste boek heeft genoten zal ook zeker dit tweede boek willen hebben.