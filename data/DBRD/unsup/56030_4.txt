De cover laat vier blije meiden op het strand zien, handen in de lucht en genieten! Dit geeft heel goed het gevoel weer dat je krijgt tijdens het lezen; vrolijkheid overheerst!

In 'Opvliegers! de roman' maak je kennis met Sas, Keet, Lydia en Ellen, vier gewone vrouwen waarvan ieder op haar eigen manier bijzonder is. Maar je beseft hierdoor ook weer dat ieder mens dat heeft; dat bijzondere en speciale dat hem of haar anders maakt dan de rest.

Deze vrouwen kennen elkaar al dertig jaar en delen lief en leed met elkaar en de lezer kan meegenieten in de wisselende verhaallijnen.
Er is volop humor aanwezig maar ook de serieuze dingen uit het leven worden niet uit de weg gegaan. Zo komen overspel, de overgang met al zijn besognes en het gevoel iets heel anders te willen in het leven aan de orde.
'Werk. Ik wil ander werk. Werk dat iets betekent.' 'Maar jouw werk is toch verschrikkelijk zinvol?' 'Ja, voor de patiÃ«nten en voor de maatschappij misschien wel, maar voor mij betekent het niets.' 'Ik wil iets doen wat mij iets geeft.'

Dit boek is op een luchtige toon geschreven, waardoor je heerlijk ontspannen door kunt lezen. De personages zijn zo goed beschreven dat ze tot leven komen; in gedachten zie je zelfs de haarkleur van ieder van hen. Je mag ze niet allemaal even graag, maar dat is ook vaak het geval in het werkelijke leven. Dit verhaal heeft bijna voortdurend gezorgd voor een glimlach op mijn gezicht tijdens het lezen. Hier en daar gingen mijn wenkbrauwen even omhoog, maar ik kan met overtuiging zeggen:
'Graag gelezen!'