Ik was één van de gelukkigen die mocht deelnemen aan de Sterrenthriller-leesclub van Luitingh-Sijthoff. De korte inhoud van dit boek trok me aan. Ik hou van Engelse thrillers en dit boek heeft me zeker niet teleurgesteld!

Het boek start met een heftige proloog vanuit het standpunt van een moordenaar. Hierdoor besef je als lezer dat je een boek zal lezen waarin een rechercheur jacht maakt op een moordenaar. Mijn ideale thriller!

Het verhaal draait rond 4 hoofdpersonages met als spil rechercheur Elizabeth (Liz) Black. Zij kent de andere 3 personages: Adrian is een mede-agent die veroordeeld werd voor moord, Gideon is de zoon van het slachtoffer van Adrian en Channing is het slachtoffer uit de laatste zaak van Liz.
Op het moment dat het boek begint, zit Liz in de problemen. Tijdens het redden van Channing heeft ze de 2 daders doodgeschoten, maar was het nodig om 18 kogels te gebruiken? Ondertussen komt Adrian na 13 jaar gevangenis weer vrij en is Gideon vastbesloten om wraak te nemen op de moordenaar van zijn moeder.
Maar dan gebeurt er een nieuwe moord identiek aan de moord die Adrian pleegde. Is hij opnieuw begonnen zodra hij de gevangenis uitkwam? Of had Liz gelijk om al die jaren in zijn onschuld te geloven?

Het verhaal leest als een sneltrein en je wilt weten wie nu de dader is. Is het toch Adrian? Of heeft hij al die jaren onschuldig in de gevangenis gezeten?
Doorheen het verhaal worden af en toe tips gegeven naar de identiteit van de moordenaar. Ikzelf had het niet vlug door. De eigenlijke dader is eventjes door mijn hoofd gegaan, maar John Hart schrijft zo ingenieus dat ik aan mijn eigen vermoedens twijfelde. Zat ik niet op een dwaalspoor?
Ik hou van dergelijke thrillers. Je wilt de moordenaar vlug vinden, maar eigenlijk wil je verrast worden door de schrijver. Hierdoor blijft het boek spannend tot het einde.

Naast de zoektocht naar de moordenaar zijn er nog enkele nevenverhalen. Ik wil niet teveel weggeven, maar deze werden perfect in het hoofdverhaal geweven. Het zorgde ervoor dat de personages meer diepgang kregen. Ik kon met iedereen meeleven en hoopte dat er een goed einde voor iedereen kwam.

John Hart is een begenadigd schrijver. Het was mijn eerste kennismaking met hem, maar dit boek zorgt ervoor dat ik al zijn boeken wil lezen.

Hou je van een goede thriller waarbij men naar een moordenaar zoekt?
Hou je van doorleefde personages met de nodige diepgang die een snaar kunnen raken?
Lees dan dit boek en geniet met volle teugen!