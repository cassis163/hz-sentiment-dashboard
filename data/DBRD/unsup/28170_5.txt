Yvonne Franssen (1969) heeft al van jongs af aan een grote liefde voor schrijven. Iets waarmee ze dan ook verschillende prijzen in de wacht sleepte bij schrijfwedstrijden. In 2011 verscheen haar eerste thriller Talio, gevolgd door Genius een jaar later. In 2018 verscheen Schaduwen, haar 4e thriller.

Schaduwen begint het verhaal met Norbert. Een man die heel fout bezig is en direct antipathie oproept bij de lezer.
In de volgende hoofdstukken maken we kennis met Ellen, Liesbeth en David en via hun met Rogier, de aanstaande ex-man van Ellen.
Elk karakter verteld zijn eigen verhaal en direct wordt al duidelijk dat een ieder zijn geheimen heeft. De spanningen lopen vanaf het begin al op en door het hele boek is een onderhuidse spanning aanwezig.
Wie was degene die de hond van Ellen zo koelbloedig doodschoot? Wat was zijn motief en waarom is hij daarna als vermist opgegeven? Wie stuurt Ellen dreigmailtjes en waarom? Heeft dit alles met elkaar te maken? Allemaal vragen die vanaf het begin door je hoofd spoken. Yvonne weet met haar vele plottwisten haar lezers aan het boek te binden. Het zijn korte hoofdstukken en als lezer heb je de neiging om nóg een hoofdstuk te lezen, en nóg één, en nóg één.......het is bijna onmogelijk om het boek weg te leggen. Daarbij komt dat iedere keer als je als lezer het idee hebt dat je weet hoe het allemaal in elkaar steekt gooit Yvonne de boel weer op zijn kop. Niets is wat het lijkt, behalve dan dat je als lezer weet dat Norbert een "slechte" man is die ondanks zijn liefde voor zijn vrouw en kinderen niet in staat is weerstand te bieden aan zijn foute acties.
De schrijfstijl is makkelijk en als lezer vlieg je door de bladzijden. Het verhaal, de vele geheimen, het telkens veranderende plot en het tot het einde toe niet te weten waar je als lezer aan toe bent zorgt ervoor dat je aan het boek gekluisterd zit.
Schaduwen is een thriller die van het begin tot het eind spannend is, het houdt de lezer bezig en geboeid en is een echte aanrader.