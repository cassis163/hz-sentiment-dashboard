De bijna dertig jaar oude serie Heugenis, smart en het sterrenzwaard van bestsellerauteur Tad Williams is door uitgever Luitingh-Sijthoff opnieuw uitgegeven in vier dikke delen. Oorspronkelijk telde de reeks slechts drie delen, maar het laatste deel is om reden van overmatige omvang in tweeën gesplitst. De Groene Engeltoren, de Belegering vormt deel 1 van het afsluitende boek en telt ruim 800 pagina’s. De gehele serie Heugenis, Smart en het Sterrenzwaard is opnieuw uitgegeven omdat in juni Het Hart van Steen verschijnt, waarmee Tad Williams terugkeert naar deze door hem zo ingenieus verzonnen wereld van Osten Ard. Door de liefhebber wordt hier met smart naar uitgekeken en met de heruitgave wordt eenieder de kans geboden om op tijd aan te haken en kennis te nemen van dit lijvige meesterwerk. (De twee voorgaande delen heten De Drakentroon en De Steen des Afscheids).

De manier waarop Tad Williams zijn wereld heeft opgebouwd en de liefde waarmee hij ieder detail beschrijft, maken deze bestsellerreeks uit de jaren ’90 van de vorige eeuw ook voor de hedendaagse lezer tot een must. Zijn boeken zijn een blauwdruk van hoe epische fantasy wordt opgebouwd en vormgegeven. Het verhaal wordt traditioneel vanuit veel perspectieven beschreven waardoor het hele verhaal uitgebreid wordt verteld. Niet de rode draad is leidend maar het scheppen van een bijna filmische sfeer waar de lezer zich maandenlang in kan onderdompelen. Landkaarten, ontelbare personages, bloemrijke gedichten en een uitgebreide Appendix vormen een integraal onderdeel van de worldbuilding en tezamen maken zij de wereld van Osten Ard compleet. Door de wollige taal die is doorspekt met ontelbare bijvoeglijke naamwoorden en fantasie-benamingen creëert Williams een unieke fictieve ambiance waaruit je niet meer wilt ontwaken. Gelukkig leeft de wereld verder op zijn website waar Osten Ard tot in het kleinste detail is uitgedacht.
Het verhaal is door de alomvattendheid zeer complex waardoor iedere samenvatting tekort schiet. Simon, die we ooit leerden kennen als onhandige tiener die als hulpje werkte in de keuken, is ondertussen uitgegroeid tot een veel meer volwassen jongeman. Hij heeft nog geen masculiene trekken en zijn spierballen kan hij – bij aanvang van het verhaal – tot zijn teleurstelling niet vinden, maar door getoonde moed wordt hij verheven in de ridderstand. Simon is erg vereerd maar verveelt zich al snel en is blij als hij spionagewerk mag doen voor Jozua. Toch is dit niet zozeer het verhaal van Simon maar een duizelingwekkend verslag van een ophanden zijnde veldslag die wordt ingezet door de volgelingen van Ineluki, de Stormkoning. Het kost prins Jozua en de zijnen veel kracht en inspanning om de vijand van zich af te houden. Het einde van de strijd is nog niet in zicht, dat volgt ongetwijfeld in het afsluitende deel, De groene Engeltoren, het Ontzet.

Als er zoveel pagina’s nodig zijn om een aankomende veldslag te beschrijven wil dat zeggen dat er bij-personages en parallelle verhaallijnen zijn, die ook uitvoerig aan bod komen. Personages die tot leven komen zoals prinses Miriamele (mens en behorend tot de Erkynlanders), dochter van Elias, die onder de schuilnaam Marya aan boord van het schip van Aspitis reist en meer volwassen problemen heeft dan de jonge Simon. Als de kapitein met haar wil trouwen weet zij, met behulp van Cadrach, te ontsnappen en gezamenlijk zetten zij hun tocht voort. Ondanks dat veel van de ellende die zij beleeft haar min of mee overkomt, maakt zij een interessante karakterontwikkeling door en groeit zij, net als Simon, door het avontuur heen. Aan het einde van dit deel kruisen opnieuw de wegen van Simon en Miriamele en trekken zij samen verder. Simon is niet meer de slungelige jongen van hun vorige reis naar Naglimund… Een mooi gegeven voor het afsluitende deel.

Mooie fantasy die meesterlijk is vertaald door icoon Max Schuchart en vakkundig is uitgegeven door Luitingh-Sijthof, de ongekroonde uitgeefkoning van de epische fantasy in Nederland.