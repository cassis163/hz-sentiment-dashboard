Een tijdje geleden kreeg ik een mail van VRG Publishing met de vraag of ik misschien een duologie van eigen bodem wilde lezen en recenseren. De samenvatting en de cover van het eerste boek, Observant, sprak me meteen aan dus ik zei volmondig ja. Bovendien geef ik op mijn blog graag een podium aan auteur van eigen bodem, dus vandaag staat het boek van Ole Nyland centraal.

In de wereld van Observant woont de rijke opperklasse in Kernen, terwijl het minderbedeelde Uitschot in Nederzettingen ver buiten deze Kernen leeft. Vita behoort tot het Uitschot en werkt als huisbediende van de familie Rae in Kern 1. Een verkeerde beslissing zorgt er echter voor dat er haar een doodsvonnis boven het hoofd hangt. Gelukkig is er Kalle, de Observant van de zoon des huizes (lees: bodyguard met een speciale gave die hem alert maakt).

Kalle helpt Vita ontsnappen en samen beginnen ze aan een reis die hen de Wereld inleidt. Het einddoel van de twee is het eiland Arran, een onherbergzaam stuk rots in de zee, waar meester Bak eeuwen geleden alle Observanten met een speciale gave liet afslachten. Opeens is het leven van Vita niet meer uitzichtloos, maar heeft het richting. Het leven van Kalle wordt juist compleet overhoop gegooid. Of is deze reis ook voor hem een redding? Om het eiland te bereiken, moeten ze uit handen zien te blijven van de Strijders, die een klopjacht inzetten in opdracht van meester Rae.

Ik vond de geschetste dystopische wereld met de Kernen, het Uitschot, de Observanten en de Strijders erg interessant en origineel. Wel had ik graag meer achtergrondinformatie gekregen - want hoe is deze bijzondere wereld ontstaan? Of is het altijd zo geweest? Is het een toekomstige versie van onze wereld of toch meer een fantasy wereld? Dat werd me helaas niet zo duidelijk.
Observant is een vlot lezend verhaal. De schrijfstijl neemt je vanaf begin af aan mee in de actie en de personages voelen levensecht. In het begin moest ik een beetje wennen aan het feit dat er niet vanuit de ik-vorm geschreven wordt, maar na een aantal pagina's viel me dat niet langer op. De perspectiefwisseling tussen Vita en Kalle maakt dat je het verhaal van twee kanten ziet en geeft extra inzichten in bijvoorbeeld de rol van Observant of het opgroeien in een Nederzetting. Ik vond het stiekem wel wat gek dat Kalle als Observant zo'n slechte conditie heeft, dat blijft voor mij een vreemde combinatie met de functie die hij vervult.

De romantiek in Observant voelde realistisch aan en tegelijkertijd ook een beetje onverwacht. Het lukte Ole Nyland om buiten de stereotypering te blijven en me keer op keer te verrassen - en dat niet alleen op het vlak van de liefde. Het einde van dit boek maakt me zeker nieuwsgierig naar meer, dus ik kan niet wachten om in het volgende boek, Manipulator, te beginnen.

Observant is een vlot lezend dystopisch verhaal van eigen bodem. Ole Nyland weet een originele wereld te scheppen, maar mag wat mij betreft met iets meer achtergrondinformatie over de brug komen. De personages zijn levensecht en het verhaal vol actie smaakt naar meer. Ole Nyland wist mij aangenaam te verrassen met Observant.Deze recensie verscheen ook op Oog op de Toekomst.