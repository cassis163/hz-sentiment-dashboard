Soms lijkt het alsof er iedere week wel een nieuw kookboek over gezond eten verschijnt. Wanneer is de markt verzadigd? (Om maar meteen een eetwoordgrapje te maken). Nog niet dus, blijkbaar. Want met Kickstart voegt Lisa Steltenpool toch weer een net ander boek toe aan de groeiende collectie. Jong, fris en met een ondeugende knipoog.  

Lisa Steltenpool kennen we van al van De vegarevolutie, een boek met praktische tips, voedingsadviezen en recepten voor een veganistische levensstijl. Ook de recepten in Kickstart zijn veganistisch, maar het is geen pleidooi geworden voor veganistisch eten. Dat geeft al meteen de toon van Kickstart aan: het zit boordevol (onderbouwde) adviezen, maar wordt nergens moralistisch. Gezond eten moeten ook leuk zijn om het vol te kunnen houden, lijkt het idee. Zondigen mag af en toe, zegt Steltenpool. Wel geeft ze tips om dat zondigen tegen te gaan (lach, luister naar muziek, wees dankbaar).   

Net als veel andere boeken over gezond eten combineert Kickstart een theoretisch deel met een collectie recepten. Dit eerste deel is af en toe wat te populair geschreven (Eet junkfood als experiment) en soms te kinderachtig (Wist je dat…? is een populair frase), maar dat maakt het wel toegankelijk. Zoals wijlen Johan Cruijff zou zeggen: ieder voordeel heb zijn nadeel.  

Kickstart onderscheid zich in zijn recepten van andere kookboeken door zijn toegankelijkheid. Je hoeft niet eerst de (dure) natuurwinkel te plunderen om een gerecht te maken. Dat is in tijden van xanthaangom en boekweitmeel een verlichting. Er staan recepten in voor ontbijt, smoothies, lunch, salades, soepen, hoofdgerechten en desserts (alles dus). De foto’s zijn fris en licht, en geven het gevoel van gezond eten in de zomer, met het bord op schoot in de zon in de tuin. Ze nodigen uit tot koken, evenals de recepten zelf. Deze zijn kort en duidelijk geschreven, met voldoende instructies voor de beginnende kok (Zet de waterkoker aan). Als op de lijn letten toch moet, dan maar met Kickstart…    

Recept: Wortel-kokossoep met dadelroom
Aantal kommen: 4
Bereidingstijd: 30 minuten  

Ingrediënten:
1 ui
2 teentjes knoflook
1 el kokosolie
400 g bospeen
500 ml groentebouillon
2 tl kerrie
2 tl kaneel
1tl komijn
1 tl kurkuma
2 medjooldadels
250 ml light kokosmelk  

Bereidingswijze:
Snipper de ui en snijd de knoflook fijn. Verwarm 1 el kokosolie in een soeppan en fruit hierin de ui en knoflook. Snijd de bospeen in de lengte doormidden en daarna in dunne halve maantjes. Voeg deze samen met de bouillon en specerijen toe aan de soeppan. Doe de deksel op de pan en kook 10 minuten op hoog vuur.  

Ontpit de dadels en meng deze met 100 ml kokosmelk in een maatbeker. Mix met een staafmixer tot een gladde room. Zet deze dadelroom op kamertemperatuur apart totdat de soep klaar is.  

Gebruik nu de staafmixer om de soep glad te mixen. Voeg tenslotte de overige 150 ml kokosmelk toe en laat de soep 5 minuten zacht koken. Serveer in soepkommen en roer de dadelroom erdoorheen.   

Zelfgemaakte soep is de ideale manier om veel groenten binnen te krijgen en met een beetje slim koken heb je altijd een voorraadje in de vriezer. Het geheime ingrediënt van deze heerlijk gekruide soep is misschien wat ongewoon, maar absoluut het proberen waard! Het is namelijk de kaneel die deze wortel-kokossop een bijzondere smaak geeft. En de simpel te maken dadelroom geeft een geweldige finishing touch.