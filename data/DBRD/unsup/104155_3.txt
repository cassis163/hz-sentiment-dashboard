Dennis Lehane schreef vijf thrillers rond privé-detectives Patrick Kenzie en Angela Gennaro. Tenger en blond is voorlopig de hekkensluiter van de reeks. Karen Nichols, een jonge vrouw, wordt lastig gevallen door een man van de fitnessclub. Kenzie en boezemvriend Bubba peperen de man hardhandig in dat de dame niet van hem gediend is. Hun afschrikmethode lijkt te werken. Maar zes maanden later pleegt Karen zelfmoord. Haar geregelde leven veranderde in die tijd tot een hel. Dat vindt Kenzie op zijn zachtst gezegd merkwaardig. Hij besluit het zaakje uit te zoeken en stoot daarbij op een psychopaat die er genoegen in schept iemands leven zo te verzuren dat het slachtoffer nog maar één ding wil: eruit stappen. Kenzie gaat achter de psychopaat aan en dat is best wel spannend. Bloedstollend wordt het als Kenzie merkt dat hij het wild is geworden. Gelukkig heeft hij zijn vrienden: Bubba die opleeft in extreem gevaarlijke situaties en Angela die door grootvader-de-maffiabaas beschermd wordt.

Dit is mijn kennismaking met Lehane. Ik wou graag iets van hem lezen omdat hij als succesvolle Amerikaanse misdaadauteur in één adem genoemd wordt met Pelecanos, Coben en Connelly. Die heren vielen mij niet tegen, dus ging ik er van uit dat Lehane ook mee moest vallen. Dat is ook zo. Al vind ik dat er meer verschillen dan gelijkenissen tussen genoemde schrijvers zijn. Het triootje Patrick Kenzie, Angela Gennaro en Bubba deed me aan de figuren Spenser, Susan Silvermann en Hawk van Robert B. Parker denken. De plaats van het gebeuren, Boston, heeft Lehane ook met Parker gemeen. De zekerheid dat Lehanes hoofdpersonages nooit alleen komen te staan, is een geruststelling bij het lezen. Van die samenhorigheid heb ik genoten, net als van de vele rake typeringen, gevatte dialogen en het van de paginas druipende cynisme. Sommige uitweidingen vond ik dan weer overbodig en vergezocht. Ze droegen niet bij aan de lijn in het verhaal. Enige twijfel over drie of vier sterren. Het werden er drie voor een goed boek, dat garant staat voor zowel spanning, afgrijzen als amusement!