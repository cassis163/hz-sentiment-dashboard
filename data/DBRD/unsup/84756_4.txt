Keep your hands visible.
No sudden moves.
Only speak when spoken to.

Dat was het advies dat er door Starr Carter's ouders ingepompt was. Zo moet je je gedragen bij een politiecontrole en al helemaal wanneer je zwart bent de de politie is blank. Starr is zestien, puber, wil iets van het leven maken. Haar vader is een ex-crimineel die nu een winkel heeft. Hij heeft het goed voor met al zijn kinderen. De ouders werken hard om hun kinderen naar een blanke school te kunnen laten gaan want ze willen hun kinderen weg uit de slechte buurt waar ze zelf opgegroeid zijn. Een buurt waar bendes elkaar afmaken en waar drugs gebruiken en dealen normaal is, bij het leven hoort.
Op een dag rijdt Starr met haar vriend Khalil mee en ze worden aangehouden. Alhoewel er niets is om zich druk om te maken, er is geen drugs in de wagen, geen wapen, niets, loopt het fout af. Khalil wordt doodgeschoten door een blanke agent. Starr is getuige. Nog dezelfde dag breken er rellen uit.
Starr wordt door haar ouders afgeschermd, mag niet zeggen dat ze een getuige was bij het incident.
Al snel komen er verhalen over Khalil naar buiten, dat hij bij een bende zat en drugs dealde en dat hij het dus wel verdiende om zo te sterven. De politieman beweerde dan weer dat hij voor zijn leven vreesde omdat hij dacht een wapen te hebben gezien.
De familie krijgt het zwaar te verduren, zowel van de politie als van de bende waar Khalil zogezegd deel van uitgemaakt zou hebben, een bende waar de vader van Starr ook al mee overhoop lag.

Het gebeurt jammer genoeg veel te vaak, bijna dagelijks zelfs in de VS vooral dat blanke agenten kleurlingen doodschieten voor niets, voor dingen waar een blanke nooit voor neergeschoten zou worden. Eigenlijk puur racistische motieven. Het loopt helemaal fout met opstanden en rellen wanneer de daders zich niet moeten verantwoorden of vrijgesproken worden.
Dit boek is een lange aanklacht tegen racisme, tegen vooroordelen, tegen overdreven en ongeoorloofd politiegeweld.
Het is een boek voor jongeren, maar veel volwassenen kunnen hier ook nog iets uit leren.