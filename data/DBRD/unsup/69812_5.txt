'Niet zomaar een verhaal. Niet zomaar een boek.' Dat staat er achteraan in de korte inhoud (die ik trouwens bijzonder goed vind, er is net genoeg en net de goede informatie gekozen). En dat klopt natuurlijk ook.
Dit boek is een pareltje, een prachtstuk.
Je zou het zo op het eerste zicht niet zeggen als je de cover ziet - tot je 'm oppakt, want dan merk je dat er iets speciaals aan de hand is met dat kaartje rechtsonder... Dat plakt er namelijk echt op!
Bij dit boek vervaagt de grens tussen fictie en realiteit - toen ik dit boek voor het eerst las, weet ik nog, ben ik nadien een hoop dingen gaan opzoeken omdat ik dacht dat ze écht gebeurd waren. Dat is wat dit boek zo sterk maakt. Alles is fictie, maar het wordt zó geloofwaardig gebracht dat je op den duur denkt dat er dingen inzitten die echt gebeurd zijn. En dat is dus niet.
Dat gevoel van realiteit komt ook zeker door wat dit boek zo speciaal maakt: het is niet enkel tekst, oh nee. Er zitten tekeningen, dagboekfragmenten, kaarten (ja, zelfs uitvouwbare kaarten!!), kanttekeningen, achtergrondinformatie en zo veel meer in.
De twee hoofdpersonages - en alle andere trouwens ook - zijn echt superaangenaam om te lezen, ze komen heel reëel over. Doug en Becca (broer en zus) hebben een goede relatie, en doen niet zo irritant tegen elkaar, zoals in andere boeken wel eens voorkomt. Ze plagen mekaar wel eens, maar wat mij opvalt is dat ze echt altijd voor elkaar klaarstaan en opkomen, dat ze elkaar steunen en helpen, en dat wordt echt prachtig neergezet.
Het boek leest vlot en heeft een goede stijl - die de vertaler goed behouden heeft, zo te merken. Er zit hier en daar een onopvallende grammaticafout in, maar in een boek van dit kaliber kan zelfs mij dat echt niks schelen.
Het boek ziet er ook gewoon aangenaam uit; het enige nadeel is misschien dat je wat problemen hebt om te beslissen welke dingen je eerst leest, omdat die kaarten en zo allemaal informatie bevatten recht door de tekst, maar na een tijdje geraak je daar wel wijs uit.
Een héél erg grote aanrader!
PS Opvallend detail: de naam van de auteur staat niet op de kaft. En die van de uitgeverij ook niet (wat ik altijd leuk vind)!