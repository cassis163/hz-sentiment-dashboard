Door het vrolijke omslag en de tekst ‘Feelgoodroman over drie zussen en hun Amsterdamse stadstuin’ werd ik meteen erg enthousiast over dit boek. Maud is het eerste deel van De stadstuin-trilogie en ik had helemaal zin om in de wereld van de drie zussen te duiken.

Ik verwachtte een heerlijke roman over drie zussen, maar welke rol de stadstuin daarin zou spelen, was voor mij niet helemaal duidelijk. Na het lezen kan ik zeggen dat mijn verwachten helemaal zijn waargemaakt. In dit eerste deel staat Maud centraal en maak je kennis met haar. Ze verlangt naar een promotie en werkt keihard aan haar carrière. Zo hard dat haar relatie onder druk komt te staan, omdat haar vriend liever gister dan vandaag aan een gezinnetje wil beginnen. Anne West heeft met Maud een ijzersterk personage neergezet, waar je je goed in kunt verplaatsen. Daarnaast is het ook nog eens een probleem die veel vrouwen vandaag de dag ervaren. Want het combineren van een gezin met een drukke carrière is nog steeds een behoorlijke uitdaging. En wat als je niet zo’n sterke kinderwens hebt? Dat wordt, in mijn ogen, nog steeds gezien als een taboe. Knap hoe West Maud die rol heeft gegeven. Ook jongere zus Yara komt veel voor in dit boek. Een totaal ander persoon dan haar zus, maar ook heel menselijk. Ze heeft andere keuzes gemaakt in haar leven en doet haar best om er het beste van te maken voor haar en haar dochter. Daarnaast zijn er ook kleine rollen weggegeven voor bijpersonages die toch een grote indruk maken en van wie we hopelijk in de volgende delen ook nog zullen horen.

West gebruikt een prettig opbouw in haar verhaal. Afwisselend komen Maud en haar zus Yara aan het woord waardoor je goed inzicht krijgt in het verhaal en de personages. De dialogen zijn goed te volgen en geven een meerwaarde aan het verhaal. Het opvallendste element van het verhaal vond ik de rol van de stadstuin en de tuinman. Ze zorgen voor een verbindende factor tussen de zusjes en dat is bijzonder om te zien. Daarnaast maken we door de tuin ook kennis met de ernstige zieke jongen Joep. Hij zorgt voor een bijzonder element in het verhaal. Maar meer vertel ik daar niet over, dat mag je zelf ervaren.

Dit eerste deel van de trilogie heeft wel een andere opbouw dan ik had verwacht. Ik had verwacht dat dit boek zich vooral op Maud zou concentreren, maar dat was niet het geval. Ook is het duidelijk geen afgerond verhaal en zullen we in de volgende delen nog meer over Maud horen. Niet zoals ik had verwacht, maar dat maakt heeft verder geen invloed op mijn leeservaring.

Maud is een geslaagde eerste deel van de De stadstuin-trilogie. Met innemende personages en een fijne schrijfstijl is dit een heerlijk boek om te lezen. Ik kijk uit naar het volgende deel!