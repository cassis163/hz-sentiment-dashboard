Het e-book ‘Hellevanger’ van Jack Lance heeft een misleidende, wat neutrale cover.
De titel zelf is na het lezen van het boek nog steeds een beetje een raadsel voor mij. Dus ofwel miste ik een belangrijke link, ofwel staat deze redelijk los van het verhaal.
Ik zou het boek eerder onder het thriller/horror genre plaatsen (ik vind het persoonlijk iets te zwaar om enkel ‘suspense/mysterie’ te zijn).
Het boek bestaat uit 44 hoofdstukken die aangenaam zijn qua lengte en die een onderbreking van het verhaal toelaten.

Ikzelf begon na de ietwat verhullende korte inhoud, vol enthousiasme aan het boek maar bleef in de eerste 5 à 6 hoofdstukken een beetje op mijn honger zitten. Persoonlijk denk ik dat het deze hoofdstukken nogal ‘los’ van elkaar staan. Naarmate je echt in het verhaal verstrikt raakt en je van het genre houdt natuurlijk, is dit een boek dat moeilijk aan de kant te leggen is.

Lance begint het verhaal met heel wat losse eindjes. Een vrouw, verdwaald en verdwaasd, alleen in een bos. Met geheugenverlies dan nog. De vriend Jonathan op zoek naar die verloren gewaande vrouw, … . De grote weldoeners die de vrouw opvangen, maar ook heel wat andere personages passeren de revue. Hierdoor blijf je als lezer steeds actief op zoek tijdens het verhaal.
Je gaat mee op zoek met Rachel naar die vergeten dagen, met Jon naar de ‘verloren Rachel’, maar ook naar de dader. En hebben die omstaanders er nu meer mee te maken of niet?
Want dat er een ‘dader’ moet gezocht en gevonden worden, voel je al van in het begin.

Ondanks de goed uitgewerkte ‘zoeksporen’ die de schrijver uitzet voor zijn lezers doorheen zijn verhaal, blijf ik ook op het einde wat op mijn honger zitten. Niet dat dat einde niet goed geschreven is, of weinig verrassend is. Maar net zoals in het begin blijven ook hier iets teveel losse eindjes over.

Af en toe stoorde ik me als ‘Belgische’ lezer aan de overduidelijk Nederlandse ‘tongval’ van Lance. Gelukkig stuitte dat me niet al te vaak tegen de borst.
Het is niet het beste boek dat ik ooit las, maar het is zeker een boek dat voor enkele beklijvende lees-uurtjes zorgt.