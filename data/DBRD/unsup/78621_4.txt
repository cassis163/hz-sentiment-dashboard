Jørn Lier Horst is in 1970 in Bamble, in Noorwegen geboren. Hij woont en leeft nu in de kustplaats Stavern. Hij is van beroep Hoofdcommissaris van Politie bij het korps van Vestfold en werkt daar als onderzoeker. Jørn Lier Horst schrijft realistische verhalen met de robuuste, stoere en gewetensvolle commissaris William Wisting in de hoofdrol. Door de enorme achtergrondkennis van de schrijver en de vele eigenschappen van hemzelf die hij aan de hoofdpersoon meegeeft, hebben de spannende verhalen een hoge geloofwaardigheid. Zowel de stijl en vorm van de beschreven onderwerpen komen erg dicht bij de kille werkelijkheid.
Zijn specialiteit, onoplosbare raadselen, detailrijk en ingewikkeld, weet hij naadloos in zijn verhalen te verweven. Zo ook in Als de zee zwijgt.
William Wisting wordt bij een apotheek geroepen, waar een zwaargewonde man ligt. Kort daarna wordt in een afgebrand huisje een lichaam gevonden waarop een gouden plaatje wordt gevonden. In de plaatselijke baai ligt een verlaten zeilschip waar bloedsporen op achter zijn gelaten. Deze drie gebeurtenissen kunnen volgens Wisting niet op zichzelf staan maar moeten een verband hebben met elkaar. Met de collegas Finn Haber, Torunn Borg en Nils Hammer, opent hij het onderzoek. De enige die geen verband wil zien tussen de drie gebeurtenissen is de adjunct Hoofdcommissaris Gunn Jernbekk.
Als enkele dagen later ook nog, na een inbraak in een benzinestation, de bewakingsvideo wordt vermist, is het voor William Wisting duidelijk; hier probeert iemand sporen uit te wissen. Dit geeft hem voldoende inspiratie om het onderzoek te intensiveren.
Als de zee zwijgt, is een realistisch en transparant verteld verhaal. Natuurlijk, een Scandinavische thriller is een voorbeeld van volledigheid en nauwkeurigheid. De kennis die Horst bezit van de criminele wereld weet hij op een bijzondere wijze te gebruiken. Zelfs de kennis van de betrokkenheid van Nederlanders in de drugswereld krijgt een plaatsje in het verhaal.
Wanneer uiteindelijk alle eindjes aan elkaar lijken te passen, blijkt het toch anders te zijn dan gedacht. Weer een geslaagde poging om de lezer op het verkeerde been te zetten.
Jørn Lier Horst is een schrijver die een heldere schrijfstijl bezit. Hij weet de lezer te verrassen met een volledig verhaal waar alle ingrediënten voor een goede thriller in voldoende variatie en hoeveelheden zijn gemixt. Een nauwkeurig uitgebalanceerd verhaal!