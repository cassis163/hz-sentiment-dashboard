Upgrade Remi verse 1.0 - Lara Reims.

Het boek draagt een prachtig motto:
Logica brengt je van A naar B,
maar verbeelding brengt je overal!
En dat klopt, dit boek neemt je mee naar een onvoorspelbare wereld vol spannende geheimzinnige situaties.
Remi, die nog laat zit te gamen, vangt een gesprek op tussen zijn zus Roos en zijn vader:
”Wil je dan dat hij op een dag zelf de la vindt waarin jullie alles hebben verstopt, dat hij zelf ontdekt waarom mam …. jullie moeten met hem praten…”
Zo eindigt het eerste hoofdstuk. Al direct in het begin wordt de spanning opgebouwd. Heel rustig door geregeld een deel op een cliff-hanger te laten eindigen. Of door een vraag op te werpen. Wat moeten mijn ouders me vertellen? Wat moet ik zo nodig weten? Wat weet Roos wel en ik niet?
Het verhaal is verdeeld in korte hoofdstukken met een eigen titel. Het is vlot leesbaar en de lay-out van de tekst is ruim en overzichtelijk. Veel situaties, personen en plaatsen worden beeldend beschreven. Het is sciencefiction, maar tegelijkertijd een thriller en een avonturenroman. Het leest als een trein, vooral door die vragen die zo terloops worden gesteld, juist die ‘dwingen’ je tot doorlezen.
Remi wordt door Thot meegenomen naar het Creodroom, een prachtig bouwwerk, een futuristische samenleving met hoogstaande technische snufjes en met onvoorstelbare ict-toepassingen. Op de universiteit worden sublieme talentvolle jongeren opgeleid. In onder andere telepathie, bio-technologie, DNA-technologie, robotica, geschiedenis en wiskunde, sport.
Maar deze samenleving is in gevaar. Wat is de rol van Remi in dit gevaar? Remi leert in het Creodroom Emma kennen en Jérôme. Emma de tegenpool van Remi; actief, primair reagerend, opstandig, direct actie. Met haar besluit hij op zoek te gaan naar allerlei vragen. Ze gaan naar Johannes Thot, het hoofd van Creodroom. Wat is het gevaar, waarom is er gevaar? “Waarom grijpen we ze niet, dit is toch een prachtige plek?” zegt Emma. Thot antwoordt: Jullie kunnen een rol spelen. We hebben jullie nodig voor bescherming, maar nu is het nog te vroeg. De vragen worden alleen maar groter. Remi en Emma gaan met behulp van Jérôme steeds verder op onderzoek uit. Ze komen in benarde situaties terecht, maar redden het steeds weer om op tijd terug te zijn in het Creodroom, zodat niemand hun afwezigheid opmerkt.
Bij hoofdstuk dertig gaat het verhaal draaien, scharnieren. Het drietal gaat ontdekkingen doen, legt verborgen bronnen bloot!.
Het verhaal blijft boeien, tot het allerlaatste hoofdstuk. Het eindigt met een prachtige cliff-hanger …. Je zou direct willen doorlezen….. maar je moet nog even wachten, want het volgende boek komt pas in oktober 2019 uit!
Upgrade wordt getypeerd als een Yong Adult roman, maar dat kan heel ruim worden opgevat. Ook de ‘Old Adults’ zullen van dit boek smullen!
Een aanrader, een ik-wil-doorlezen-boek!
juni 2019.