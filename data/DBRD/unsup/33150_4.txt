John Corey en zijn echtgenote Kate Mayfield gaan op terroristenjacht. Dit is het derde boek, dat ik lees van Nelson Demille. Die andere twee zijn wel al een tijd geleden, maar na het lezen van "Code Vuurstorm", weet ik weer waarom ik zijn boeken zo goed vind. Allereerst spreken zijn onderwerpen me aan: terrorismebestrijding en conspiracies. Hetgeen ik echter geweldig vind is zijn schrijfstijl. Een spannend verhaal neerzetten, maar dan met een hoofdpersoon die zijn serieuze rol helemaal niet zo serieus neemt en zijn werk bij de politie doorspekt met een flinke dosis ironische en cynische humor. Hoewel je als lezer een happy end al vanaf een kilometer aan ziet komen, waardoor het een voorspelbaar einde is, staat dat het leesplezier geenszins in de weg en blijkt niet de afloop, maar het verloop de spannende factor.