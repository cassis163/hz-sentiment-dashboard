‘Kleine hellen’ is de debuutroman van Anne Moon Disko (pseudoniem Martijn Couwenhoven). In ‘Kleine hellen’ vertelt hij het verhaal van Vera en Max, broer en zus en beide kunstenaar. Een grote rol in hun leven speelt de verdrinking van broertje Menno toen Vera 5 jaar was en Max nog niet geboren. Beide gaan hier op hun eigen manier mee om. Als Max voor een korte vakantie vertrekt naar Dieppe, een plek waar ze vroeger met opa en oma op vakantie gingen, wordt hij gebeld door Vera. Zij vertelt dat ze ongeneeslijk ziek is en Max keert direct terug naar huis. In de laatste periode van het leven van Vera wil Max er voor haar zijn.
In deze korte, maar 120 pagina’s tellende novelle, weet Couwenhoven verschillende zware thema’s op een dusdanige manier te beschrijven dat het boek nergens zwaar wordt om te lezen. Door het wisselende perspectief tussen Max en Vera krijgt de lezer het verhaal en de betekenis van de gebeurtenissen van verschillende kanten aangereikt. Dit maakt het verhaal voller.
Dat niet bij ieder hoofdstuk meteen duidelijk is wie aan het woord is, is in het begin even wennen maar zeker niet storend.
Ook kunst en muziek komen uitgebreid aan bod en voegen zeker wat toe aan het verhaal. Dat de schrijver ook kunstenaar is kun je tussen de regels doorlezen.
Dit debuut, dat de schrijver zelf uitgegeven heeft, smaakt zeker naar meer.