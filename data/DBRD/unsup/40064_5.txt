Een klein gebaar door Lucy Dillon

Ik was dol op Lucy’s vorige boek: ‘Honderd stukjes van mij’ vandaar dat ik niet kon wachten om dit boek te lezen. Toen bleek dat ‘random acts of kindness’ één van de thema’s was, was ik helemaal enthousiast. Zelf probeer ik met mijn Geluksvissen en Geluksplanten de wereld een beetje mooier te maken, Dillon doet dat met haar boeken, en in dit boek komen de mooie dingen die mensen voor elkaar doen op de bedankboom in het ziekenhuis te hangen.

In een klein gebaar verandert de wereld van Libby en Jason enorm als ze uit Londen wegtrekken om het hotel van Jason’s ouders nieuw leven in te blazen. (Na het overlijden van haar man ziet de moeder van Jason het namelijk even niet meer zitten.) Als er dan ook nog eens een vrouw vlak voor de deur van het hotel wordt overreden, komt er een vloedgolf van gebeurtenissen op gang die maakt dat je aan de bladzijden gekluisterd bent.

Dillon heeft de gave om haar verhalen spannend, ontroerend, grappig en aangrijpend in één te maken. Haar personages spatten van het papier, de dialogen zinderen en klinken levensecht. Je gaat zo op in het verhaal dat je het boek (bijna) niet kan wegleggen. Een Dillon boek is de hemel voor mij en ferm afzien voor mijn man, omdat ik continu over de gebeurtenissen wil praten ;) De verhaallijn is zo meeslepend, de thematieken zo boeiend dat je heel de tijd de neiging hebt om mensen te vragen wat zij in die en die situatie zouden doen.

Een klein gebaar leest supervlot maar is nooit oppervlakkig, het is een boek dat een plaatsje in je hart krijgt. Ik wil dolgraag in het hotel van Libby en Jason gaan logeren en zie in Libby al een nieuwe beste vriendin; zo een soort boek is dit.

Geniet er van, ik kijk vol goesting uit naar een nieuwe Dillon!