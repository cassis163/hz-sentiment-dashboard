Sterf twee keer is het elfde deel in de populaire boekenreeks van Tess Gerritsen met in de hoofdrollen Jane Rizzoli en Maura Isles. In Boston wordt het lijk van de wereldberoemde preparateur Leon Gott gevonden. Jane en Maura gaan op jacht naar de dader en stuiten op allerlei lugubere aanwijzingen, die Jane zelfs helemaal naar Afrika leiden.

Tess Gerritsen is in deze nieuwe Rizzoli en Isles thriller weer ouderwets goed op dreef. Het boek begint met het verhaal van Millie Jacobsen die samen met haar partner en vijf anderen op safari is in Botswana. De safari begint voorspoedig, maar na twee dagen wordt de spoorzoeker dood aangetroffen. Hij lijkt te zijn aangevallen en opgegeten door een roofdier. Dit is het begin van een aantal gruwelijke gebeurtenissen, waarbij Millie niet weet wie ze wel en niet kan vertrouwen.

Daarnaast wordt er in Boston het ontzielde lichaam van Leon Gott gevonden. Het lichaam van Gott is ontweid wat erop duidt dat dit het werk kan zijn van een jager. Wie heeft deze gruwelijke daad op zijn geweten en welk verband bestaat er tussen de moord op Gott en de vermissing van zijn zoon Elliot in Afrika zes jaar geleden? Tijdens het onderzoek, dat geleid wordt door Jane, komen er aanwijzingen van andere moorden naar boven die mogelijk een verband houden met de moord op Leon Gott. Vooral Maura denkt dat er verbanden bestaan tussen de moord op Leon Gott en de moorden die in het verleden zijn gepleegd en start hierdoor een eigen onderzoek.

Zoals in al haar boeken geeft Tess Gerritsen door haar werk als internist een gedetailleerd beeld in welke staat Jane en Maura het lichaam aantreffen en hoe Maura te werk gaat tijdens de autopsie. Dit geeft de gebeurtenissen een nog gruwelijker beeld.

Na elf delen met Jane en Maura in de hoofdrol, zijn de karakters van de hoofdpersonen al erg bekend bij de trouwe lezers. In Sterf twee keer hebben Jane en Maura naast het onderzoek ook nog persoonlijke strubbelingen, waardoor de vriendschap tussen de twee onder druk komt te staan. Jane heeft zorgen over haar familie en Maura heeft het moeilijk met tragedies uit het verleden, die ze niet van zich af kan zetten.

Tot het einde toe kent het boek verschillende plotwendingen, waardoor de lezer een paar keer op het verkeerde been wordt gezet. Als de dader ontmaskerd is, komt alles in een stroomversnelling, waardoor het verhaal al vrij snel een eind heeft. Een erg spectaculair eind zoals in vorige boeken van Tess Gerritsen kent dit boek niet. Maar dit is dan ook het enige minpuntje van dit zeer spannende verhaal over een jager en zijn prooi.