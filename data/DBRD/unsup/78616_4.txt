"Gillen? Je wilt gillen? Goed hoor, gil maar. Ik geloof niet dat er hier iemand is die je kan horen. Behalve ik. En ik wil je wel horen. Krijs maar nu het nog kan. Het duurt niet lang meer. Nog eventjes."

Wanneer de zevenenveertigjarige Nederlandse Thijs Jongmans, vermoord wordt gevonden in zijn Franse restaurant Bonton, wordt Pankat Sokda, commissaris van de Bangkokse politie, op de zaak gezet. Thijs is onder verdachte omstandigheden, op brute wijze vermoord. Ondanks dat dit niet de eerste moordzaak van dit jaar is, krijgt hij toch prioriteit. Aan Pankat en zijn team, bestaande uit de allerbeste mensen, Tasanee en Neung, de taak om de zaak tot een oplossing te brengen.

"Leegte. Geen paniek, geen verdriet, alleen onwerkelijkheid. Thijs is vermoord."

Het toeval wil dat de moord op Thijs plaatsvond op dezelfde dag, dat er 's ochtends een artikel over succesvolle Nederlanders in Bangkok in de krant verscheen. Heeft reisjournalist Richard van Dam een gevoelige snaar geraakt met zijn artikel? Hij besluit op onderzoek te gaan en vliegt halsoverkop naar Thailand. Of dat nou zo'n verstandige keuze was...

"Sindsdien ken ik alleen maar gisteren, morgen en mensen om me heen, die van alles willen en moeten."

Sharon van Bijsterveld woont samen met haar jeugdliefde, Robert Jan, de Nederlandse ambassadeur in Thailand. Ze groeide op in het beschermende milieu van haar ouders en werd al vroeg klaargestoomd voor het leven als vrouw van een diplomaat. Samen hebben ze de afgelopen twintig jaar overal op de wereld gewoond. Het leven als vrouw van... valt haar erg zwaar, alle dagen gevuld met talloze plichtplegingen. Het expat leven is niet zo rooskleurig als het in eerste instantie lijkt. Ze voelt zich alleen en worstelt met haar gevoelens, ze mist intimiteit en warmte.

"Mijn hart is blij met hem, hoewel niet met mijn leven met hem – mijn lichaam en mijn hoofd schreeuwen om meer. Ik schreeuw om meer. Ikzelf. Vroeger fluisterend, toen hardop en nu voluit."

Het overlijden van Thijs slaat in als een bom. Sharon's leven staat volledig op zijn kop, ze is er kapot van. Twee levens die in eerste instantie niks met elkaar te maken lijken te hebben. Wat heeft Sharon met Thijs te maken? Het moordonderzoek wil niet vlotten, Pankat en zijn team tasten volledig in het duister, de enige houvast die ze hebben, lijkt te leiden naar de duistere Thaise onderwereld.

Thijs was eigenaar van het populaire Franse restaurant Bonton, in het Thaise Bangkok, een goedlopende zaak. Had met niemand mot, was gelukkig getrouwd met zijn vrouw Raise en was erg geliefd bij zijn medemens. Had Thijs vijanden? Wie had zo'n hekel aan hem dat hij op deze afschuwelijke wijze is omgebracht? Wie had het op hem gemunt? Of was het slechts domme pech dat juist hij slachtoffer werd?

"Op een of andere manier had ze het gevoel dat zij nu opeens de spil was in een web waar van ze niet wist hoe de draden liepen."

De vrouw van de ambassadeur is het thrillerdebuut van René Brouwer.
René Brouwer is ook bekend als Renee van Amstel, auteur van de Floor trilogie.

Op de cover van De vrouw van de ambassadeur zien we een vrouw waarvan de handen vastgebonden zijn. De cover heeft donkere, duistere kleuren en past goed bij het verhaal. De titel past er ook perfect bij. De tekst op de achterkant van het boek maakte mij benieuwd naar de rest van het verhaal, dit in combinatie met de positieve ervaringen met René's andere boeken, maakte dat ik dit boek moest lezen.

De vrouw van de ambassadeur bestaat uit 40 hoofdstukken geschreven in wisselend perspectief vanuit het rechercheteam, reisjournalist Richard van Dam, Sharon van Bijsterveld en vanuit Robert Jan van Bijsterveld.
Het boek start met een spannende proloog.

Mijn eerste kennismaking met René's fijne schrijfstijl was tijdens het lezen van De overgave van Floor. Toch is dit boek weer een totaal andere ervaring, daar dit een literaire thriller is. René heeft een beschrijvende schrijfstijl en maakt gebruik van mooie woorden waardoor er mooie zinnen ontstaan. Tijdens het lezen proef je de sfeer in Thailand en leert daardoor Bangkok een klein beetje kennen. In het begin moest ik even in het verhaal komen en mijn aandacht er goed bijhouden en een beetje in het verhaal groeien, maar daarna zat ik er helemaal in en wilde het liefst door blijven lezen. De vrouw van de ambassadeur moet je lekker op je gemak lezen en ervan genieten.

René geeft in De vrouw van de ambassadeur een kijkje in het expat leven, een leven wat niet zo mooi is als het misschien lijkt. De karakters zijn menselijk en uitgebreid beschreven, als lezer kon ik me inleven in hun gevoelens en emoties. Sharon de vrouw van de ambassadeur die zich al jarenlang ongelukkig voelt in haar huwelijk, als vrouw van... staat zij in de schaduw van haar man, wat zij wil is niet belangrijk, het enige wat telt is de verantwoordelijke baan van haar man en het enige wat zij hoeft te doen is te doen wat haar wordt opgedragen en handjes schudden. Dit was niet het leven wat zij voor ogen had, als zij het voor het zeggen had zou haar leven er heel anders uitzien. De coming-out van haar beste vriendin Allison maakt veel in haar los en laat haar zien wat ze zo mist in haar leven, ze hunkert naar intimiteit en overgave, ze voelt zich heel erg eenzaam.

De verhaallijn is spannend, de toenemende onrust en spanning zijn goed voelbaar. Het verhaal is schokkend, gaandeweg komen er gruwelijkheden aan het licht die het daglicht niet kunnen verdragen. Brouwer neemt je mee in de duistere Thaise onderwereld. Stukje bij beetje komen we steeds dichterbij de waarheid en het einde is erg spannend. De vrouw van de ambassadeur bevat wat mij betreft de ideale combinatie; spanning, erotiek en een vleugje humor.

Zoals ik al schreef ben ik erg onder de indruk van de erotische Floor trilogie van René's hand, houd je van dit genre dan moet je deze boeken echt gelezen hebben. Met De vrouw van de ambassadeur heeft Brouwer bewezen dat hij ook dit genre machtig is. Wat mij betreft is De vrouw van de ambassadeur een geslaagd debuut.

De vrouw van de ambassadeur, een kijkje in het expat leven, de ideale combinatie spanning, erotiek en een vleugje humor, een geslaagd debuut, aanrader!