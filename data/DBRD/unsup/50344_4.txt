Een prachtig geschreven boek waar het voornamelijk gaat over het plotselinge verdwijnen van de 5 jaar oude Jens Davidsson en de levenslange zoektocht naar hem door zijn moeder Julia. Uiteraard heeft zij zijn verdwijning nooit kunnen accepteren en verwijt ze haar ouders, bij wie Jens op het moment van de verdwijning op visite was, onachtzaamheid. Al snel wordt zijn vermissing in verband gebracht met de alom beruchte Nils Kant. Zit hij achter de verdwijning en is Jens uberhaupt nog in leven? Een vraag die de schrijver heel mooi weet vast te houden gedurende het hele boek. Het verhaal is prachtig gecombineerd door aan de ene kant de zoektocht te laten zien en tegelijkertijd het levensverhaal van Nils Kant te beschrijven. Pas kort tegen het einde van het boek komen beide verhaallijnen bij elkaar en wordt de daadwerkelijke ontknoping bloot gelegd. Het einde heeft een heel verrassend plot. Is de verdwijning van Jens opzet of berust het op een vervelende samenloop van omstandigheden?

Ondanks dat het verhaal soms wat langdradig is blijft de spanning er in en weet de schrijver de spanning bij de lezer goed vast te houden. Door de manier van schrijven kan je je heel goed verplaatsen in de emotie van de hoofdrolspelers. Ondanks dat ik dit verhaal minder goed vind dan het tweede boek van Theorin, Nachtstorm, is dit zeker ook de moeite waard!