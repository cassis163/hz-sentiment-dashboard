Na rijp beraad geef ik 'Bloed op sneeuw' drie sterren. Voor een thriller een te dun verhaal (**), als novelle goed (****).

'Bloed op sneeuw' is in feite een novelle en geen (spannende) roman. Op de middelbare school zijn de verschillen erin geramd. Neerlandicus H.J.M.F. Lodewick onderscheidt (met dank aan Wikipedia voor de finesses):
1. De novelle toont de hoofdpersoon direct op een beslissend moment van zijn leven, de roman beschrijft ook de ontwikkeling naar de crisis.
2. De novelle kent een enkelvoudige intrige, waar de roman meerdere conflicten beschrijft, ook die tussen minder belangrijke personages.
3. De novelle kent geen ontwikkeling van karakters, de roman wel: soms is die ontwikkeling zelfs het thema van de roman.
4. De novelle kent doorgaans minder personages dan de roman.

Het verhaal van huurmoordenaar Olav Johansen is niet spannend. Geen verrassingen, geen verdieping. Het is zoals het is, daar wordt nergens aan getornd.
Olav moet de vrouw van zijn baas 'expediëren'. Dat stuit hem tegen de borst, want hij houdt van haar. Bij voorbaat staat vast dat hij in problemen komt als hij haar redt. Maar als hij haar doodt, is hij zijn liefste kwijt. Hoe ontworstelt Olav zich aan dit dilemma?

Jo Nesbø heeft de situatie waarin Olav zich bevindt stijlvol beschreven, maar o zo minimaal. Het slechts 185 pagina's tellende boekje bevat zeer weinig tekst en kent ook nog eens een flink aantal halfvolle en volledig blanco bladzijden. (Praktisch bekeken betaal je een fikse prijs voor amper een paar uren leesplezier, maar dit terzijde.)
'Bloed op sneeuw' levert ontegenzeglijk leesplezier op, het magere verhaal knaagt echter. Alleen het perspectief van Olav wordt belicht. Hoe zijn Hoffmann en diens vrouw Corina op zo'n dood spoor belandt dat zij opgeruimd moet worden? Wat gaat er in Corina om, hoe slim c.q. achterbaks is ze?
Daar komt bij dat het thema huurmoordenaars en hun persoonlijke dilemma's niet bepaald origineel is en dat dit door collega-auteurs - o.a. Malcolm Mackay - aanmerkelijk beter uitgewerkt is.

'Bloed op sneeuw' stelt al met al teleur.

[spanning 2, plot 3, leesplezier 4 schrijfstijl 4, originaliteit 2, psychologie 2]