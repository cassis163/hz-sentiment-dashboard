‘Smeulende waanzin’ vertelt het verhaal over Lore Bossuyt. Wanneer de lokale kunstvereniging een event plant rond het overlijden van een bekende kunstschilderes, keert Lore terug naar Sint-Idesbald. De overleden kunstenares was haar grootmoeder; haar ‘memeetje’. Slechte jeugdherinneringen liggen ten grondslag aan Lore’s weerstand jegens haar terugkeer.

Samen met haar trouwe metgezel, Duitse dog Bouca, trekt Lore in een huurhuisje. Al snel maakt ze kennis met buurvrouw Gitte en haar gezin. Tussen Gitte en Lore ontwikkelt zich een vriendschap. Bovendien loopt Lore haar jeugdfascinatie Patrick Verbist tegen het lijf. Deze ontmoeting blijkt echter niet de enige verrassing te zijn. Nare herinneringen uit de tijd dat Lore, als elfjarig meisje met haar moeder in het vakantiehuis verbleef, komen als realiteit boven. Is haar moeder door de brand in het vakantiehuis om het leven gekomen of was het een misdrijf?

“Had hij die persoon aangereden en lag die nu onder de wielen van zijn wagen? Hij had geen impact geregistreerd, wel? Paniek maakte zich van hem meester. Haastig deed hij zijn gordel uit en smeet het portier open.”

Lore probeert uit te vinden wat er vijftien jaar geleden nu werkelijk is gebeurd. Is het overlijden van haar moeder een ongeluk geweest of was er sprake van opzet? Haar onderzoek heeft echter de nodige roddels tot gevolg. Achterhaalt Lore de waarheid en komt ze in het reine met haar gevoelens voor Patrick? Je leest het in ‘Smeulende waanzin’.

“Die laatste reflectie bracht hem terug bij Lore. Terwijl hij in zijn woonkamer het licht aanstak, nam hij zich voor zijn connecties aan te wenden om haar eigenzinnige kleisculpturen meer renommee te geven.”

Mulder hanteert een toegankelijk en vlotte schrijfstijl die gelardeerd is met het nodige Vlaamse taalgebruik. Sommige lezers zal dat wellicht afschrikken; persoonlijk vind ik het uiterst charmant. Een bijzonder fraai taalgebruik completeert het geheel. Een enkele keer werd ik tijdens het lezen van dit fijne boek, geconfronteerd met een vreemde woordkeuze. Een schone taak voor een redacteur alvorens er een volgende druk van de persen rolt.

“Gedurende haar relaas had Patrick gezwegen. Maar de expressie in zijn donkere ogen had boekdelen gesproken, mijmerde ze, terwijl ze een slok nam van haar rode wijn. Pas nadat ze uitgepraat was, had hij zijn mond opengedaan. Waarom had ze hem niet gebeld toen ze vaststelde wat er gebeurd was?”

De auteur laat haar personages, met name hoofdpersonen Lore en Patrick, uiterst geloofwaardig acteren en haar sfeerschetsen zijn van hoog niveau. Het verhaal zelf is een fijne combinatie van spanning en romantiek. In eerste instantie overheerst de romantiek maar allengs krijgt het verhaal een duistere en spannende twist.

Dat klinkt wellicht als een ‘vrouwenboek’, maar ik ben er van overtuigd dat ook menig mannelijk lezer genoegen zal scheppen in het lezen van ‘Smeulende waanzin’.

Over de auteur
Lizi Mulder (1967) debuteert eind 2014 met 'Zinsbedrog'. Mulder woont met haar man en 15-jarige dochter in Mortsel bij Antwerpen en is werkzaam in Brussel.

Uitvoering
Uitgever: Aquazz
ISBN 9789491897702
Paperback, 329 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/