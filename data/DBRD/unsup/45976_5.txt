In dit boek wordt het verhaal niet door middel van de tekst verteld, dit zijn namelijk alleen de welbekende sinterklaasliedjes. Wat dit boek bijzonder maakt is dat de platen het verhaal vertellen en de liedjes dit verhaal ondersteunen. Tijdens het luisteren naar de cd kun je meekijken in het boek. Je kunt ook makkelijk alleen het boek erbij pakken en met je kind bespreken wat je allemaal ziet en hierover praten. En dan is het boek natuurlijk ook geschikt voor een kind om alleen te bekijken en de cd is ook op zichzelf te gebruiken om in de sinterklaasstemming te komen.

De liedjes worden gezongen door een volwassene. Dit maakt dat je ontspannen kunt luisteren en meezingen in tegenstelling tot veel cd’s waarop je piepende kinderkoren hoort zingen. Zelfs mijn dochter vindt deze cd naast leuk ook rustgevend en vraagt regelmatig of ik deze aan wil zetten.

De platen in dit boek zijn prachtig. Het kleurgebruik zet een magische en warme, doch winterse sfeer neer. Op de platen valt ook veel te zien en samen met de fijne sfeer zorgt dit ervoor dat je in het boek blijft kijken.
Het vosje is de rode draad door het boek. Hij ziet bijvoorbeeld de stoomboot aankomen en zit in zijn huisje ‘Sinterklaas kapoentje’ te zingen. Naast het vosje komen er nog veel meer dieren uit het bos aan bod. Ze zijn allemaal even aandoenlijk en worden soms erg grappig getekend (let maar eens op de eekhoorn op de kaft van het boek!)

Een heerlijke manier om het sinterklaasgevoel te krijgen. Een bakje pepernoten erbij, gordijnen dicht, de kachel aan en wees er klaar voor om je mee te laten voeren door dit mooie boek dat 5 warme sterren krijgt.