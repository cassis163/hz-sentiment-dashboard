De twee vorige boeken (Misbruik en Wraak) van de Deense broer en zus Lotte & Søren Hammer waren wereldwijde successen. Met nummer drie in de rij (Verraad) hopen ze de succestrein op snelheid te houden.

De norse maar deskundige hoofdinspecteur Konrad Simonson keert na een lange afwezigheid vanwege een zware hartaanval terug op het bureau, zij het dat zijn werkzaamheden op therapeutische basis hervat mogen worden.
Hij krijgt een zaak die eigenlijk geen zaak is maar alleen een nette afwerking behoeft. De dood van Jørgen Kramer Nielsen, die door een priester onder aan de trap wordt gevonden. Maar Konrad zou zichzelf verloochenen als hij dit zo maar zou accepteren. Hij doet het onderzoek nog eens uitgebreid over en ontdekt een relatie die Nielsen heeft met een jong meisje, dat tientallen jaren geleden spoorloos is verdwenen.
Het therapeutische werk van Simonson ontaardt snel in een diepe speurtocht naar de werkelijke doodsoorzaak van de ongelukkige postbeambte, Jørgen Kramer Nielsen.

Deel drie gaat verder waar deel twee is gestopt. Simonson krabbelt weer overeind en met de Freule en de recalcitrante Pauline Berg gaan alle remmen weer los voor een goed verhaal. Het koppel Hammer is een ijzersterk team in het neerzetten van karakters waardoor iedereen gaat leven. Ook de dode Juli Denissen is zo briljant beschreven dat zij in gedachten zelfs bijna weer gaat leven. Het leuke van Wraak is dat er voor Konrad Simonson nog gelegenheid is om een terugblik in zijn interessante leven te geven.
Dat alles opgeteld maakt dat beide auteurs met hun derde boek weer een waardevolle aanvulling hebben gegeven op hun snelgroeiende serie, al is het iets minder dan beide voorgaande.


Eindoordeel: 3 sterren

Spanning: 3 sterren
Plot: 4 sterren
Leesplezier: 4 sterren
Schrijfstijl: 4 sterren
Originaliteit: 3 sterren
Psychologie: 3 sterren