Ik heb maanden, nee jaren, uitgekeken naar dit boek! Nadat Tahereh vorig jaar bekend maakte dat er nog drie boeken gingen verschijnen in de Touching Juliette-reeks, kon ik m’n geluk niet op. Deze serie heeft er ooit voor gezorgd dat ik verliefd werd op YA en weer in die wereld duiken was een grootse droom die uitkwam.
Tahereh Mafi heeft me niet teleurgesteld, al was ik daar wel héél erg bang om. Het was jaren geleden dat ik voor het laatst deze wereld had bezocht en ik was heel erg bang dat ik er niets meer aan ging vinden. Maar het was precies alsof Tahereh Mafi dit verhaal had laten groeien met de tijd én met haar lezers, want wat Tahereh hier heeft geschreven had ik nooit in mijn stoutste dromen kunnen meemaken.
Ik schuif het nooit onder stoelen of banken dat Tahereh Mafi mijn aller- aller- liefste schrijfster is. Heel me lezen heeft er dan ook voor gezorgd dat ik weer precies weet waarom. Het voelde precies als thuiskomen toen ik weer die eerste zinnen las én ik moet daarom echt de vertaalster bedanken omdat het zo’n prachtige vertaling was.
Maar voor het eerst was het hier anders, Tahereh heeft dit boek geschreven vanuit twee perspectieven: Warner en Juliette. En dat was fenomenaal. Het boek neemt de draad weer op ongeveer twee weken na de val van het Herstel. Juliette is opperbevelhebber en je merkt meteen al dat dat niet zo goed werkt. Ze is onervaren, weet niets over de wereld van buitenaf én Warner heeft nog meer geheimen dan verwacht.
Dat allemaal, dames en heren, zorgt voor de apocalyps van de eeuw. De ene gruwelijke onthulling na de andere, de ene plottwist na de andere. Zoveel nieuwe personages! En zo’n grote wereld die plots voor je als lezer opengaat. Wauw, hoe kan dat. Hoe kan het dat Tahereh Mafi het weer zo goed kan? Hoe kan het dat ik nu plots nog meer ben gaan houden van deze serie? (En geloof me: ik hield er al héél veel van…)
Het was eeuwen geleden dat ik een boek in zo weinig tijd heb uitgelezen, maar het is dan ook altijd Tahereh Mafi die ervoor kan zorgen dat ik weer helemaal van lezen ga houden. Ik las dit boek uit en had meteen weer het gevoel dat ik het boek opnieuw wou lezen, gewoon omdat ik de wereld en Taherehs woorden alweer mistte. En dat dames en heren, zegt genoeg. Dit boek is niet zoals gevreesd een verlengstuk van een serie die al lang had moeten zijn afgerond, maar het is een volwaardig vervolg die me helemaal heeft omvergeblazen en doet verlangen naar meer. Héél veel meer!