Dit boek kreeg ik toegezonden van Karakter Young Adult – Karakter Uigevers B.V.
Het is voor het eerst dat ik een Young Adult boek recenseer, en hopelijk niet het laatste.

Het boek heeft twee verhaallijnen.
De eerste verhaallijn gaat over Amber die zit opgesloten in de jeugdgevangenis van Aurora Hills en de tweede verhaallijn gaat over de veelbelovende ballerina Violet.

Op een nacht springen alle sloten open van de cellen in de streng bewaakte jeugdgevangenis. Niemand weet wat er aan de hand is, maar enkele meisjes trachten te ontsnappen terwijl anderen niet weten wat te doen nu de celdeuren openstaan.

Violet is een ballerina die op het punt staat om door te breken en het te maken in de grootstad New York City en daar mag studeren aan het prestigieuze Juilliard.
Orianne – ook Ori genoemd – de vermoordde vriendin van Violet blijft haar leven echter beheersen.
Tot het noodlot haar trof, had Ori ook een heel erg grote toekomst als ballerina voor zich en was zelfs een groter talent dan Violet.
Twee collega ballerina's worden vermoord en Ori wordt hiervan verdacht. Zij wordt een tijdje opgesloten in de jeugdgevangenis van Aurora Hills.

Ook al kennen ze mekaar niet, door Ori zijn Amber en Violet nauwer met elkaar verbonden dan eerst lijkt.

De twee verhaallijnen lopen mooi door elkaar en als lezer krijg je gaandeweg meer duidelijkheid over het boek en over het verhaal.
De plot is toch wat verrassend.

Het boek gaat naast relaties, vriendschappen en persoonlijkheid, ook over hoe om te gaan met schuld en onschuld.
De relaties tussen de opgesloten meisjes binnen de jeugdgevangenis en tussen de ballerina's zijn mooi weergegeven.
Het verhaal op zich mist wat diepgang en de personages mochten wat dieper uitgewerkt zijn, toch leest het boek prettig weg, mede door de korte overzichtelijke hoofdstukken.

De kaft van het boek oogt wat mysterieus, aan de ene kant zie je een zittend meisje op de vloer en daarboven in een lichtsluier een ballerina.

Het boek geef ik graag 3 ½ sterren.

Dank aan Karakter Young Adult en Karakter Uitgevers B.V. voor het ter beschikking stellen van dit YA-boek.