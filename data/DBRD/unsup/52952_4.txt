"Kleine helden" van Almudena Grandes is een caleidoscopische roman die een jaar lang de bewoners volgt van een doorsnee woonwijk in Madrid. Het is het begin van de huidige recessie, een periode waarin steeds meer mensen hun baan verliezen en onzekerheid en wanhoop kelen beginnen dicht te knijpen. Maar liefst meer dan twintig personages treden op in wat je misschien wel het beste kleine verhaaltjes kunt noemen. Alle verhaallijnen waaieren door elkaar op het ‘strijdtoneel’ voor het behoud van hun buurtzorgcentrum dat dreigt te worden wegbezuinigd. Het persoonlijk leed varieert, is soms pijnlijk en confronterend, maar draait steeds uit op een moment waarin men oog krijgt voor de kleine dingen in het leven en daar voortaan kracht en hoop uit put. Grandes neemt de lezer bij de hand en troont ons door de knusse Madrileense samenleving. Haar fijne, laconieke stijl van vertellen brengt ieder uniek personage sprankelend tot leven, hoewel het soms even op de hoofd krabben is wie ook al weer precies wie van wat was. Deze tragikomische roman is een fantastische aanrader voor iedereen die behoefte heeft aan een opsteker, aan wat minder zwaardere kost met toch meer dan voldoende inhoud.