De verwachtingen zijn hoog na het lezen van de synopsis - voor mij althans. Deze gids zou je kunnen helpen bij het maken van een keuze. Spoiler: na deze gids zijn je twijfels niet per se weggenomen, wellicht dat er zelfs meer zijn bijgekomen! Wat erg wordt benadrukt is het feit dat er geen foute keuze is. Allerlei verschillende aspecten, zoals carri√®re, overbevolking van de aarde en het ontbreken van een partner worden vanuit verschillende invalshoeken beschreven. Ik voelde inderdaad geen vooroordeel voor welke invalshoek dan ook, dat is erg prettig.
Heeft het mij geholpen om een betere keuze te maken? Nee. Herken ik veel aspecten uit het boek? Ja. In die zin zijn mijn twijfels (en die van andere) als het ware in een boek(je) gegoten.

Ik denk overigens wel dat het goed is dat zo'n boek op de markt is, om het taboe rond het niet hebben van kinderen te doorbreken. Dit kan een bewuste keuze zijn, maar ook niet bewust. Erg pijnlijk is het om opmerkingen vanuit je omgeving te horen als: 'Wanneer gaan jullie eraan beginnen?' of ' Wanneer krijg ik een neefje of nichtje?', terwijl jullie al jaren aan het proberen zijn. Ik denk dat 90% van de mensen die dit soort dingen zegt niet doorheeft wat voor impact het kan hebben. Alleen al daarom zou ik willen dat iedereen dit boek leest, zodat kwetsende woorden kunnen worden bespaard. Dat heeft dit boek zeker mij gebracht: meer begrip voor zeer uiteenlopende situaties.
Het krijgen van kinderen is niet vanzelfsprekend, maar de keuze om voor kinderen te gaan ook niet.

Er is een aspect wat mij nog steeds tegen de borst stuit, maar dat heeft persoonlijke redenen.
Het gaat dan met name om het bewust krijgen van kinderen van bijvoorbeeld een terminaal zieke man. Van te voren kies je er dus bewust voor dat je kind zonder vader opgroeit. Zo'n keuze kan ik zelf niet begrijpen, als kind die zonder vader opgroeide. Ik vind het dan ook jammer dat aan dat aspect volledig voorbij wordt gegaan in dit boek. De focus ligt op de kinderwens van de ouders en niet op de eventuele consequenties voor het kind (die hier niet per se voor kiest!).

Zeker geen verkeerd boek om te lezen, het is geen dikke pil of te wetenschappelijk benaderd boek. Toch ben ik er persoonlijk niet laaiend enthousiast over. De talrijke interviews - waar in de synopsis over gesproken wordt - mis ik enigszins, het is allemaal vrij beknopt. Dit boek heeft daarentegen wel belangrijke boodschappen, die je dwingen om bij jezelf te rade te gaan. Daarom beoordeel ik dit boek 3 sterren!