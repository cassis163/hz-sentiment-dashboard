Annemarie Jongbloed heeft met Jantje een verhaal geschreven gebaseerd op het leven van de nu 88-jarige Jantje Zwaansdijk. Dit verklaart direct de titel van dit prachtig ogende boekje.
Hoe was het om als jong meisje op te groeien in het jappenkamp en in een kindertehuis? Annemarie neemt de lezer mee in dit verhaal met in totaal 18 korte hoofdstukken. Hierdoor is het verhaal goed te volgen. De illustraties maken het verhaal verder compleet. Afsluitend vertelt Annemarie welke bronnen zij heeft gebruikt voor het verhaal, naast het verhaal dat Jantje Zwaansdijk haar verteld heeft.

Illustratie: Ingrid van der Knaap
De dan 16-jarige Jantje heeft het niet makkelijk thuis. Haar vader zit in het leger en kijkt niet naar haar om. Moeder leeft niet meer sinds haar derde jaar. Verdere familie is er niet meer volgens vader. Uiteindelijk helpt een buurvrouw Jantje om de harde hand van haar vader te ontlopen. Jantje draait als jong meisje het huishouden en heeft nooit echt kind kunnen zijn. Haar plezierige momenten beleeft ze samen met het aapje Armijn.
Door de hulp van Pa van de Steur, de man waar de buurvrouw haar heen brengt, komt ze bij de nonnen terecht. Ze vinden haar maar anders en raar. Toch ontpopt Jantje zich uiteindelijk als een meisje dat opkomt voor de ander, en geregeld de regels aan haar laars lapt.
Uiteindelijk keert Jantje terug naar huis waar vader met een andere vrouw woont, Paula. Deze vrouw zorgt goed voor Jantje en geeft zelfs scholing. Het harde leven met vader is niet veranderd. Uiteindelijk neemt Paula een drastisch besluit voor het gezin. Jantje gaat met de boot naar Holland. Daar wonen de ouders van vader en is het veilig voor haar.
Annemarie en Ingrid hebben samen een prachtig compact verhaal geschreven met Jantje. Het is een verhaal dat qua inhoud misschien wat langer had mogen zijn, maar de boodschap komt zeker over in dit 40 paginaâ€™s tellende boek. De illustraties zijn een waardevolle toevoeging en laten het geheel nog meer tot de lezer doordringen. De schrijfstijl is prettig, geen lange zinnen en begrijpelijk leesbaar, mede door de korte hoofdstukken.
Deze geschiedenis is er een die je niet heel vaak meer ter ore komt. Het is zeker een geschiedenis die belangrijk is om niet te vergeten. Heel fijn dat Jantje is uitgebracht om deze geschiedenis onder de jeugd meer bekendheid te geven. Jantje is geschreven voor kinderen vanaf 10 jaar.

Gerecenseerd voor het blog indeboekenkast