Na het doden van opperbevelhebber Anderson heef Juliette sector 45 overgenomen en heeft ze zichzelf benoemd tot de nieuwe opperbevelhebber. Het volk en de soldaten uit haar sector staan aan haar kant, maar zit de rest van de wereld ook te wachten op deze onrust? In het vierde deel van de ‘Touching Juliette’-serie zal Juliette proberen de rest van de sectoren ervan te overtuigen samen met haar de strijd aan te gaan, om te vechten voor hun mensen en de wereld waarin ze leven. Dit blijkt echter moeilijker dan gedacht. Wanneer de kinderen van de andere opperbevelhebbers op visite komen en ze nieuwe, schokkende informatie krijgt over haar jeugd, beseft ze pas hoe moeilijk het zal worden.
Tahereh Mafi staat bekend om de jeugdboeken die ze heeft geschreven. Vrees me was haar debuut en het eerste deel van de ‘Touching Juliette’-serie. ABC Signature Studio heeft de rechten opgekocht om de serie te mogen verfilmen. Lange tijd heeft de serie uit drie boeken bestaan, maar nu heeft de schrijfster besloten het verhaal verder te vertellen. Daarnaast is ze ook bezig met een andere serie: ‘Furthermore’. Mafi is getrouwd met een andere Young Adult-schrijver, Ransom Riggs. Hij staat bekend om de serie ‘Miss Peregrine’s Home for Peculiar Children’.
Tijdens de eerste delen van de serie maakte Tahereh Mafi gebruik van een speciaal format. Om Juliette’s verwarring en geestelijk pijn weer te geven, streepte ze woorden door of herhaalde ze woorden meerdere keren. In het vierde boek wordt dit helemaal niet meer gedaan. Dit duidt erop dat Juliette genezen is van de angst en pijn die haar eerst in hun greep hielden. Er worden wel oude dagboekfragmenten herhaald, wat dan weer betekent dat de nieuwe problemen haar oude angsten doen oplaaien.
Hoewel de serie wat vlak begon, zijn er in het vierde boek meer ontwikkelingen. De personages, die eerst geen groei lieten zien, veranderen nu. Vooral Juliette en Aaron maken een grote emotionele ontwikkeling door wanneer ze zich proberen aan te passen aan hun nieuwe leven. Juliette beseft dat ze sterk moet zijn wil ze deze oorlog winnen, zowel psychisch als fysiek. Warner zal moeten leren om zich open te stellen voor Juliette, maar ook voor de anderen met wie ze samenwerken. De plot van het boek is goed neergezet en er zit zelfs een hele goede plottwist in. Het boek eindigt met een cliffhanger die genoeg informatie biedt om het boek tevreden dicht te slaan, maar waarbij er voldoende spanning overblijft om het volgende boek op te pakken. Mafi heeft op Twitter aangekondigd dat dit boek in de lente van 2019 zal verschijnen in het Engels.