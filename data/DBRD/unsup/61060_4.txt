Prachtig: de manier waarop de schrijfster twee verhaallijnen met elkaar als een puzzel weet te verbinden, met geheimen die we stap voor stap ontrafelen. Het deed me geregeld denken aan een aantal boeken van Kate Mosse, waarin ook een heden en verleden elkaar op een schitterende manier tegenkomen.

Je leest mee vanuit het perspectief van Odelle, een jonge meid die samen met een vriendin van Trinidad naar Londen verhuisde, met de hoop op mooie kansen en een gelukkig leven. Ze wil graag schrijven en solliciteert op een baan als typiste bij een kunstinstelling. Als ze de baan krijgt, en tegelijkertijd verliefd wordt op een jongen die ze op het trouwfeest van haar vriendin ontmoet, breekt het avontuur los: de jongen heeft een schilderij van zijn overleden moeder, dat niet zonder geheimen blijkt te zijn - zo blijkt als hij het schilderij laat zien bij de kunstinstelling waar Odelle werkt.

Tegelijkertijd lezen we over een gezin dat dertig jaar eerder naar Spanje verhuist. Vader is kunsthandelaar, dochter schildert graag, net als de jongen die zij daar leert kennen. Beide verhalen wisselen elkaar af, en stap voor stap leren we steeds beter hoe de 'waarheid' in elkaar steekt.

Het boek leest vlot, en is heerlijk om een lang weekend mee op de bank te kruipen. Absoluut een aanbeveling!