De boeken van auteur Allison Joseph zijn nog niet bekend in Nederland. Maar Schaduw van de dood is wel al het negende deel in de Zuster Agnes serie. Deze opmerkelijke serie, uitgegeven door Uitgeverij Librion, valt onder de Nartex Crime reeks. Deze reeks bestaat uit boeken die zich afspelen op of rondom het kerkelijke erf. Geen keiharde romans met veel seks en geweld maar intrigerende speurderromans met een vleugje spiritualiteit.
Hoofdpersonage in deze boeken is Zuster Agnes Bourdillon, een moderne en hedendaagse non. Zuster Agnes woont in een open congregatie in Londen en heeft haar eigen flatje. Ze heeft bewust voor het nonnen bestaan gekozen en doet haar werk nauwkeurig en vol toewijding. Ondanks deze toewijding denkt Agnes nog vaak terug aan haar tijd voor de kerk. Luxe etentjes met haar beste vriendin Athena, haar flatje, moderne autos, ze blijft haar vorige leventje toch wel erg missen.
Dit is de introductie die lezers van Zuster Agnes krijgen als ze Schaduw van de dood openslaan. Al na een paar hoofdstukken krijg je als lezer door dat je hier niet met de gebruikelijke non te maken hebt. Zuster Agnes is complexer en heeft zo haar eigen sterke visie op bepaalde (kerkelijke) zaken. Ze heeft in feite veel weg van de beroemde Miss Marple van Agatha Christie. Beiden vrouwen gaan zelfstandig op onderzoek uit en lossen ingewikkelde moordzaken op.
In Schaduw van de dood probeert Zuster Agnes de moord op een jonge vrouw op te lossen. Als het dochtertje van de vermoorde vrouw plotseling verdwijnt, is Zuster Agnes vastbesloten om het meisje veilig en wel terug te vinden.
In de uren dat Zuster Agnes niet op onderzoek uit is helpt zij mee met het uitruimen van een oud bibliotheek in een niet meer gebruikte klooster. Het is in deze bibliotheek dat Zuster Agnes een bijzondere collectie boeken vindt, het Hawker-archief. Niet alleen zijn deze boeken erg oud en interessant, ze lijken ook over magische krachten te beschikken. Zuster Agnes lijkt volledig in de ban van de boeken te zijn. Maar zij is niet de enige met interesse voor de collectie. In de boeken staat namelijk waardevolle informatie die uiteindelijk tot de oplossing van de moord op de jonge vrouw kan leiden. Vreemde geluiden, geesten, een gestoorde sekteleider, Zuster Agnes kijkt nergens van op.
Schaduw van de dood is een typisch Engelse speurdersroman die doet denken aan de boeken van Agatha Christie of een KRO detective-serie. De setting, de personages, de manier waarop zaken worden opgelost het past allemaal binnen het plaatje. Heel origineel is dit boek dus niet maar dat de personages niet al te standaard zijn, maakt dat je toch door wilt lezen. Zuster Agnes is ondanks haar voortdurende twijfels over het nonnenbestaan een boeiend personage. In het boek is daarnaast ook een aparte rol weggelegd voor religie. Dit geeft het verhaal een extra mysterieuze sfeer en maakt het boek interessant. Bovendien schrijft Joseph op een prettige, vlotte manier en lees je het boek zo uit.
Schaduw van de dood is geen super thriller maar een ouderwets detectiveroman vooral geschikt om op een vrije middag lekker op de bank te lezen.