Ik had dit boek vorig jaar tijdens mijn Erasmus al in Italië zien liggen, maar het uiteindelijk toch maar niet gekocht. Ik was dus redelijk enthousiast toen ik het hier opeens zag liggen - dit moest ik lezen!
De tijd dat Baeckens Books/Fantoom/Bakermat bijna aan de lopende band de ene na de andere Italiaanse boekenreeks voor de Lage Landen vertaalde, ligt tegenwoordig al lang achter ons (met uitzondering van de Geronimo Stilton-boeken natuurlijk). Dan denken we nostalgisch terug aan de tijd van vooral Pierdomenico Baccalario (Ulysses Moore, Century) en Licia Troisi (Het Drakenmeisje, De Verrezen Wereld), maar ook wel een aantal andere. Leuk dus dat er nog eens een boek als dit wordt uitgegeven. Het ademt wel een beetje die hele Ulysses Moore-sfeer, met de tekeningen bij het begin van elk hoofdstuk.
Ik was een beetje bang dat er veel typfouten zouden blijven staan, want dat was toch altijd een probleem bij die uitgeverij, maar daar is deze keer ook geen spoor van te bekennen. (Wel één, zo ergens rond blz. 35, maar dat overleven we natuurlijk.)
De cover is knap, de hoofdstukken zijn knap, en de titels van de hoofdstukken zijn ook erg origineel gevonden, geweldig!
Ook die hele onderverdeling van de personages is knap gedaan, en dat laatste hoofdstuk ook.
Op een aantal momenten miste ik een beetje spanning, dat kon beter, en er waren een paar stijlbreuken in de vertaling, waar de jonge personages toch wel redelijk chique woorden en uitdrukkingen gebruiken, maar dat stoorde niet heel erg. De plot op zich is intrigerend en goed uitgewerkt en het boek leest als een trein.
7,5/10