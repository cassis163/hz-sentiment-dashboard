De boeken van de Amerikaanse schrijfster Kathryn Mackel worden omschreven als 'Christian Chillers', suspenseverhalen waarin het christelijke geloof een centrale rol speelt. Dat Mackel weet hoe zij een boeiende 'christelijke' thriller moet schrijven, bewijst ze met haar nieuwste boek De geesten, een verhaal dat sterk doet denken aan populaire televisieseries als 'Medium' (in Nederland op NET 5, in Vlaanderen op VIJFtv), en 'Ghost Whisperer' (in Nederland op NET 5, in Vlaanderen op Vitaya).
Het verhaal gaat voornamelijk over beroepsgoochelaar Joshua Lazarus. Samen met zijn vrouw Maggie en zijn zus Geneva reist Joshua in een oude camper het land door om zijn goochelkunsten te vertonen aan het publiek. Maar het succes van Joshua's goochelshow begint af te nemen, en de drie moeten extra hard hun best doen om wat geld te verdienen. Op een nacht hoort Joshua op het strand een oud vrouwtje over haar overleden geliefde praten. De vrouw, een bekende ex-actrice, is van plan om zelfmoord te plegen. Joshua weet haar hiervan te weerhouden door te doen alsof hij een medium is dat met de geest van haar overleden geliefde heeft gesproken. Zo ontstaat het concept voor Joshua's nieuwe show, 'The Other Side'. Tijdens een van de eerste opvoeringen van zijn nieuwe show ontmoet Joshua het tienermeisje Tanya Roper. Tanya heeft net een abortus ondergaan en heeft het hier erg moeilijk mee. Onbedoeld geeft Joshua de emotionele Tanya tijdens de show een 'reading' waarop het meisje later eerst haar moeder vermoordt en vervolgens zelfmoord pleegt. Joshua is zich niet bewust van deze gebeurtenissen en terwijl zijn televisieshow tot een enorm succes uitgroeit, beraamt Penn Roper, de vader van Tanya, een plan om Joshua en alle mensen om hem heen ten onder te brengen. Roper is uit op wraak en zal niet rusten tot hij Joshua heeft kunnen laten boeten voor de dood van zijn dochter.
De geesten kent meerdere verhaallijnen en vele personages. Zo is er bijvoorbeeld het verhaal over Maggie en haar vriendschap met Amy Howland, de christelijke leidster van kinderdagopvang 'Save Haven'. Via Amy maakt Maggie kennis met het christelijke geloof. Ondanks de verschillende verhaallijnen en het groot aantal personages is De geesten toch makkelijk te volgen. Het is geen thriller van het hoogste niveau, en tegen het eind van het verhaal speelt zich opeens heel veel af binnen een korte tijd, maar het verhaal is wel prettig geschreven en leest vlot.

Hoewel het in het verhaal wel een centrale rol speelt, is het geloofsthema niet al te opdringerig uitgewerkt. De schrijfster maakt een duidelijk onderscheid tussen goed en kwaad en voegt daar een aantal Bijbelse visies aan toe, maar zonder haar lezers het gevoel te geven dat ze Bijbellessen krijgen. Het blijft natuurlijk wel een christelijke thriller, waarin dus geen expliciete (gruwel)scènes of grof taalgebruik voorkomen.
Al bij al laat De geesten zich lezen als een gewone thriller. Het is zeker een aanrader voor fans van het christelijke thrillergenre, maar ook lezers die niet zo bekend zijn met dat genre kunnen aan dit boek enig plezier beleven.