Noord, het debuut van Sien Volders, vertelt het verhaal van de Canadese zilversmid Sarah die op een kantelpunt in haar leven naar het noorden trekt, en daar in het afgelopen goudzoekersdorpje Forty Mile terecht komt. Daar leert ze een aantal mensen kennen die haar leven fundamenteel zullen veranderen.

Wat eerst en vooral gezegd moet worden is dat dit boek enorm vlot leest. Ik heb mezelf een beetje moeten intomen om niet alles in één keer uit te lezen, zodat ik alles goed kon laten doordringen. Volders schrijft zonder franjes in een rechttoe rechtaan stijl die ik zeer kan appreciëren. Haar zinnen en hoofdstukken zijn kort, wat alles behapbaar maakt. Tegelijkertijd zijn haar personages intrigerend genoeg om je van hoofdstuk naar hoofdstuk in het verhaal te houden.

Het boek is opgesplitst in verschillende delen, die gescheiden worden door sprongen in de tijd. Door deze aanpak blijven heel wat zaken ongezegd, en moet je als lezer zelf gaan aanvullen wat er zich in de tussentijd heeft afgespeeld. Heel wat emotie ligt verstopt in wat niet gezegd wordt. Zelf had ik het niet erg gevonden mocht het boek iets langer geweest zijn, en we bij bepaalde personages toch net iets meer inzage in de emotionele ontwikkeling hadden gekregen. Toch past de stijl volledig bij de setting: het afstandelijke, geïsoleerde en onaantastbare karakter van het Noorden en zijn inwoners wordt weerspiegeld in de geïsoleerde fragmenten die we van het leven van Sarah en haar vrienden uit het Noorden te zien krijgen.

Ik vond het bijzonder om Vlaamse auteur te lezen die me iets anders toonde dan de typische plattelandstaferelen en bijbehorende kleine levens, maar die me op een overtuigende manier naar een plek op de wereld katapulteerde die ik niet kende. Alleen al voor de mentale rondleiding die je krijgt doorheen de verbluffende Canadese natuur, zou ik je aanraden om dit debuut te gaan lezen.