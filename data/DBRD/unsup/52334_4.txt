Fantastisch boek! Tess Gerritsen heeft al enkele meesterwerken geschreven en dit boek hoort er voor mij zeker bij!
Koud hart is net als Alarmfase rood een boek zonder de gebruikelijke personages. Anatoom patholoog Maura Isles komt weliswaar even in het verhaal voor maar geen rechercheur Rizzoli of andere personen die we kennen uit eerdere verhalen.
Er zijn twee verhaallijnen: de eerste is gesitueerd in het heden en de ander in de 19e eeuw.
Julia Hamil is aan het werk in de tuin van haar pasgekochte huis wanneer ze een lugubere ontdekking doet: tijdens het graven stoot ze op een lijk. Haar interesse wordt gewekt wanneer ze te horen krijgt dat het om een moord gaat. Wanneer ze verder op onderzoek uitgaat, ontdekt ze een gruwelijk verhaal dat zich enkele eeuwen geleden heeft afgespeelt.
De verhaallijn die zich in Boston in de jaren 1800 afspeelt, is zo geschreven dat je de beelden voor je ziet terwijl je het boek leest. De beschrijving van personen, gebeurtenissen en decor zijn zo levendig dat je denkt dat je erbij was. Mooi verhaal, spannend, geloofwaardig en soms zelfs een beetje griezelig en macaber. Een aanrader!