Verwelken van Lauren DeStefano is een boek dat ik al meerdere keren heb gelezen en het behoort dan ook tot mijn favorieten. Een geweldig debuut over de jonge Rhine die samen met haar tweelingbroer Rowan probeert te overleven in een wereld waarin vrouwen niet ouder worden dan twintig en mannen niet ouder dan vijfentwintig. Dit alles is te danken aan een mislukt experiment om een perfect menselijk ras te creëren. Op een dag wordt Rhine ontvoerd en gedwongen om te trouwen met Linden, de zoon van de rijke Huismeester Vaughn. Ze besluit er alles aan te doen om te ontsnappen.

Dit boek is één van mijn favoriete boeken, mede dankzij de manier waarop Lauren DeStefano dingen omschrijft. Dit doet ze namelijk erg gedetailleerd, waardoor je je compleet waant in de wereld van Rhine. In het huis van Linden wordt ze overspoeld door luxe, denk aan het felst gekleurde fruit, de heerlijkste zepen en de zachtste kleding. En dat terwijl ze vecht tegen de enge Huismeester. De tegenstelling van het luxe leven en de dreiging van de Huismeester, is wat dit boek zo ontzettend goed maakt.