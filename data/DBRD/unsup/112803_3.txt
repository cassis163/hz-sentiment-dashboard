Fallon heeft het goed voor elkaar. Een leuke baan, ze deelt een appartement met haar beste vriendin Teagan en geniet van het leven. Dan komt ze Luca tegen en haar wereld staat op zijn kop...
Luca laat zijn ware gezicht niet aan de buitenwereld zien. Dat kan hij zich als onderbaas van het Chicago Syndicaat niet permitteren. Keihard en meedogenloos als het op het runnen van het syndicaat aankomt. Totdat hij Fallon tegenkomtâ€¦bij Fallon kan Luca zijn masker afzetten en zichzelf zijn, maar in hoeverre is dit echt zo?
Kan liefde tussen twee mensen bestaan als leugens de bovenhand voeren?

[Wanneer alles wat je wilt als zand tussen je vingers verdwijnt, verbaas je jezelf soms over hoever je gaat om het vast te houden.]

Vanaf het allereerste moment dat Luca zijn blik op Fallon laat vallen, is hij meer dan gecharmeerd van haar en vice versa. Hoe vaker ze elkaar zien, hoe meer gevoel er bij komt kijken en het duurt ook niet heel lang voordat ze verliefd op elkaar worden. Bij Fallon voelt Luca zich thuis, maar toch worstelt hij met zijn gevoelens voor haar. Wat als zij erachter komt wat hij daadwerkelijk in het dagelijks leven doet? Hoe sterk is haar liefde voor hem? Hoe lang kan hij zijn twee werelden gescheiden houden?

Fallon kan haar geluk niet op sinds Luca in haar leven is. Een mooie, sexy man die net zo verliefd op haar is als zij op hem. Maar toch klopt er iets niet. Fallon krijgt steeds meer het gevoel dat Luca iets voor haar verbergt. Haar liefde voor hem groeit, maar ook het wantrouwen.

Soraya Naomi weet de lezer moeiteloos onder te dompelen in de wereld van de maffia in Chicago. Ze hanteert een hele fijne pen en heeft een verhaal neergezet dat haar lezers zonder overbodig gezwijmel weet te boeien en te prikkelen. De personages komen levensecht over, hebben een duidelijke stem en je leeft mee met zowel Fallon als Luca. Je wil niet anders dan dat alles goed gaat tussen die twee, maar je weet ook dat ze nogal wat hindernissen te overwinnen hebben. Niet alleen is het spannend tussen Luca en Fallon, het verhaal om hen heen is ook spannend en blijft boeien tot het einde.
De ontknoping is onbevredigend. Onbevredigend omdat je na de cliffhanger eigenlijk gewoon verder wil lezen en dat kan niet, omdat het volgende deel er (in het Nederlands) nog niet is. Verdorie.

3,5 ster voor Fallon.