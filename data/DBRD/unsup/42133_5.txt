Niet knipperen! is een superleuk prentenboek waarin de auteur – en zeer talentvolle illustrator Tom Booth – het spelletje staren op originele wijze op papier heeft weten te zetten. Iedereen kent vast wel het gevoel dat een persoon op een schilderij je persoonlijk aan zit te staren, dit boek heeft hetzelfde effect, maar wel op een hele leuke manier. Opvallend vooral is dat het getekende sympathieke meisje in het boek het kind dat het boek bekijkt direct aanspreekt. Dit zorgt voor een leuke en unieke wisselwerking tussen kind en boek. De grappige illustraties van verschillende dieren en een energiek meisje zijn stuk voor stuk plaatjes waar je blij van wordt. Staren naar dit boek is dan ook zeker geen straf. Peuters en kleuters zullen dit boek zonder twijfel weten te waarderen en kunnen nu tot vervelens toe het spel Staren herhalen.

Pas op niet knipperen, misschien word jij dan wel de nieuwe kampioen Staren.
Niet knipperen! is een prettig boek om uit voor te lezen en nodigt uit om het staarspel na het lezen ook nog even samen te spelen.