Samenvatting van het verhaal
Max Rhode is een schrijver, ten minste zijn eerste boek ‘ De Bloedschool’ was een bestseller. Daarna is het bergafwaarts gegaan met zijn schrijven.
Doordat zijn echtgenote Kim een pilote is die lange-afstandsvluchten doet, houdt hij zich bezig met de opvoeding van Jola. Zij is hun pleegkind en sinds haar geboorte, nu tien jaar geleden, is zij het zonnetje in hun leven. Jola is heel pienter, een genie zou je wel kunnen zeggen en dat uit zich ook in haar gedrag op school en bij andere activiteiten waar zij haar mening niet onder stoelen of banken steekt. Dit veroorzaakt met tijden de nodige commotie.
Als Max Jola gaat afhalen van de zwemles krijgt hij een merkwaardig telefoontje. Hij moet dringend naar het ziekenhuis komen want de man aan de lijn heeft een merkwaardige boodschap voor hem.
Nieuwsgierig als hij is rijdt hij er meteen naar toe. De arts van de onbekende licht hem in hoe de man eraan toe is. Hij geeft echter geen naam prijs van de patiënt maar hij deelt Max wel mee dat hij niet lang meer te leven heeft.
Als Max de kamer binnen treedt schrikt hij heel hard als hij de patiënt ziet. Deze man heeft een duidelijke boodschap voor hem: “Het spijt me … maar Joshua heeft u uitverkozen”!
Max snapt er geen snars van wat de man te vertellen heeft en hoe hij aan al zijn privégegevens is gekomen. De man weet heel goed wie Max is en wil hem waarschuwen. Wie in godsnaam is Joshua en waarom heeft hij Max uitgekozen?
Dan volgt de ene na de andere gebeurtenis waar Max geen vat op heeft. En als zijn broer Cosmo dan ook nog op het toneel verschijnt, is hij stom verbaasd. Zijn broer is een gevaarlijk iemand en zou eigenlijk opgesloten moeten zitten in de gesloten instelling. In tegenstelling tot zijn broer is hij een brave burger die al zijn verplichtingen nakomt.
Door een onaangekondigd bezoek van iemand besluit Max dat hij met Jola moet vluchten. Hij belt naar zijn advocaat Toffi dat hij dik in de problemen zit. Maar dan gebeurt er iets en Jola is verdwenen.
Hij moet alles op alles zetten om zijn dochter te zoeken en het wordt hem heel duidelijk gemaakt dat de tijd tikt en dat hij Jola moet vinden voor het te laat is!

Conclusie
Fitzek weet als geen ander bij het begin van het boek de spanning al op te drijven. Je zit meteen in het verhaal en je nieuwsgierigheid wordt gewekt want je wilt per se weten hoe dit gaat aflopen.
Verschillende personages passeren de revue en een voor een hebben ze zo hun eigen geheime agenda. Het is een kwestie van weten voor Max wie nu wel of niet aan de ‘goede’ zijde staat. Hier lopen ook de emoties hoog op voor een vader die alles doet wat in zijn macht ligt om zijn dochter te redden. Het personage Jola is ook zeer goed weergegeven: ze is immers een pientere meid en door haar slimheid en doorzettingsvermogen kan ze veel dingen doen waar een andere tienjarige niet aan zou denken. Jola heeft bij mij veel sympathie gewekt.
Ook al heeft dit boek een hoge psychologische factor, toch heb ik om een bepaald personage hartelijk gelachen en dat is zijn advocaat Toffi. Wat een heerlijke humor heeft die man en Fitzek heeft dit goed neergezet. Ook bij zijn dankwoord zit de nodige humor erin.
Dit boek gaat voornamelijk over vier aspecten die in onze samenleving voorkomen. Ik ga niet prijsgeven wat deze zijn, daarvoor moet je het boek lezen. Terwijl je het boek leest denk je wel aan bepaalde dingen maar het is pas in zijn nawoord dat Fitzek hierover uitweidt en dat je nog eens goed aan het denken zet. Hij heeft veel research gedaan en de cijfers die hij weergeeft zijn ontzettend hoog. Hij geeft gewoon zijn mening maar wel eentje die je echt doet nadenken en ook hoe je het zou kunnen aanpakken. Dat wil zeggen, help je mee of kijk je gewoon de andere richting uit alsof alles je koud laat. Dit zowel voor de lezer als voor sommige ‘profielen’ die zich kunnen laten helpen door bevoegde instanties.
Hij legt haarfijn wat hij over dit alles denkt en geeft dan ook ongezouten zijn mening. Hij deelt dit gewoon mee met zijn lezers en dan heb je niet zomaar een thriller geschreven maar een boek met een duidelijke boodschap!
Als je denkt dat het goed gaat aflopen weet Fitzek in de plot er toch weer een draai aan te geven die je niet ziet aankomen. Dit is een boek dat een echte aanrader is!
Denk eraan als je op het World Wide Web zit dat Big Brother naar je kijkt!
Een uitmuntende thriller die van mij 5 sterren krijgt