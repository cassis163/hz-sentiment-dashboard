Philip Kerr’s succesvolle boekenserie over de dwarse Berlijnse rechercheur Bernie Gunther dendert maar door met alweer het achtste deel uit de reeks, ‘Prague Fatale’. Vorig jaar was ik over de delen 6 en 7 al positief, en ook nu werd ik weer zeer zeker niet teleurgesteld. Integendeel: het is gewoon zeer goed en weer een waardige loot aan de spreekwoordelijke stam.
Het sterkste punt van de serie blijft de setting in het Duitsland van rond de Tweede Wereldoorlog. Kerr weeft prachtig historische feiten en personages in zijn boeken, zoals in dit deel generaal Heydrich, misschien wel de grootste van alle nazistische schoften.
Bernie Gunther wordt bij de generaal geroepen in diens Praagse kasteel en raakt al snel betrokken bij een raadselachtige moord die hier plaatsvindt op één van de SS-officieren. Gunther moet natuurlijk het onderzoek leiden en doet dat op de bekende, maar nog steeds aanstekelijke, lompe en eigengereide wijze, waarbij hij er zelfs niet voor terugdeinst als dat zo uitkomt de vloer aan te vegen met een hoge SS-pief. Langzaam komt hij achter een omvangrijke intrige die zich afspeelt in de top van de nazistische geledingen, hetgeen leidt tot een ongedachte ontknoping. Een ontknoping precies zoals die hoort te zijn in de absolute topboeken: je ziet hem vooraf niet aankomen en als die zich aan je ontvouwt, kan je niet anders concluderen dat het ook wel zo moet zijn en dat alle puzzelstukken naadloos in elkaar passen. Kerr wist dit, in ieder geval bij mij te bewerkstelligen, en dat is knap, heel knap!
Het moge duidelijk zijn, Kerr toont zich met dit boek wederom de meester van de historische detective-thriller. Een topper! Ik ben benieuwd waar het allemaal gaat eindigen in de serie!