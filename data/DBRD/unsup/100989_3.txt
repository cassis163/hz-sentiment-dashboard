Hannibal Lecter is één van de beroemdste fictieve personages en het was dan ook lang wachten op het (verschillende keren uitgestelde) laatste boek over Hannibal the Cannibal. Ik heb uitgekeken naar dit boek en had tevens (naar wat bleek té) hoge verwachtingen.
De titel Behind the mask werd omgeruild voor Hannibal Rising en we krijgen het verhaal voorgeschoteld van de jonge Hannibal.
Ik kan me niet de mening ontdoen dat Thomas Harris dit boek enkel heeft geschreven omdat hij er contractueel toe was verbonden, want ik heb de indruk dat Harris wat inspiratieloos verderging met een (trouwens beklemmende) flashback die we te lezen kregen in Hannibal. Om toch een volledig boek te vullen krijgen we dan een wraakoefening te lezen, die wat mij betreft nogal ongeloofwaardig en uitgesponnen overkomt.
Toegegeven, het boek laat flitsen zien van de uistekende schrijfstijl van Thomas Harris (de eerste moord van Hannibal, de relatie met lady Murasaki) en ook de culturele bagage van Harris wordt meermaals geëtaleerd, maar andere delen zijn dan weer wat grotesk en vergezocht.
Er zijn ook enkele ongerijmdheden (met de eerdere boeken, die zich chronologisch later situeren) op te sporen. Er wordt in dit boek geen woord gerept over de (hoewel zeldzaamste vorm van) polydactylie waaraan Lecter lijdt, en het feit dat Franse studenten zijn naam scanderen en hij duidelijk in verband wordt gebracht met verschillende moorden zorgen ervoor dat het nogal ongeloofwaardig is dat iemand met zo'n verleden het in de VS kan schoppen tot beroemd dokter en later verschillende moorden heeft kunnen plegen zonder argwaan te wekken.
De tendens die werd gezet in Hannibal wordt duidelijk verdergezet. In het derde boek uit de reeks neemt Harris reeds de verdediging op van z'n geesteskind door hem enkel verdorven figuren te laten vermoorden (hoewel ook dit in tegenspraak is met het feit dat hij een argeloze verpleegster op brute wijze had aangevallen en haar tong verslond, zoals we in Silence of the Lambs lezen en in de film Hannibal te zien krijgen) en ook in het vierde verhaal wordt Hannibal Lecter opgevoerd als het slachtoffer van z'n jeugdjaren om het gedrag van Lecter te verklaren. Mijn inziens slaagt die poging maar half, en zorgt dit zelfs voor een (onterechte) afbreuk aan de bloeddorstigheid en de krankzinnigheid van de dokter zoals die in Red Dragon en Silence of the Lambs ten toneel werd gevoerd.
Ik kan niet anders dan besluiten dat Hannibal ontwaakt met voorsprong het slechtste boek is uit de reeks. Was de spanning nog uitermate hoog in Rode draak en De schreeuw van het lam, vergoelijkte de ultieme sfeerschepping en prachtige schrijfstijl het gebrekkige en ongeloofwaardige plot van Hannibal, dan faalt Hannibal ontwaakt schromelijk. Spanning is er heel weinig, de schrijfstijl is slechts bij (te zeldzame) momenten sprankelend en het vierde boek ondergraaft tevens de geloofwaardigheid van de andere delen.
Nu goed, toch nog drie sterren voor dit boek, gezien het feit dat in dit boek Hannibal Lecter nog eens terugkomt, toch één van de boeiendste fictieve personages in jaren. Ook blijf ik uitkijken naar de film "Hannibal Rising/Young Hannibal", daar Peter Webber de regie voert (hij maakte ook al het bijzonder oogstrelende en visueel verbluffende "Gearl with a pearl earring" ) en ook is Harris nauw betrokken geweest bij de verfilming.