Het verhaal speelt zich af in het jaar 1974 in het diepe zuiden van Amerika, de tijd van Nixon en zijn Watergate schandaal, de rassenhaat en de KKK, de rijke grondbezitters. Maar ook de Vietnamoorlog en zijn vele slachtoffers of ze nu sneuvelden of terugkeerden uit deze hel, de verliezen waren immens.
Ook krijgen we een terugblik naar 1954, het jaar dat Nancy verdween, door de ogen van haar vriendinnetje uit die tijd. Hierdoor krijgt het verhaal een extra dimensie.

John Gaines, oorlogsveteraan uit de Vietnamoorlog, komt thuis en door bepaalde omstandigheden wordt hij de Sheriff in het plaatsje Whytesburg in Breed County Mississippi.
Een rustig plaatsje waar nooit veel gebeurt maar de vondst van een lijk doet John's wereld op zijn grondvesten schudden.
Hij krijgt te maken met iets dat lijkt op een duivels kwaad, een macaber lijkend ritueel.
Is er überhaupt iemand die hem kan helpen deze oude puzzel op te lossen?
Gaandeweg het onderzoek wordt alles alleen maar vreemder in de ogen van Gaines en zijn kompanen. Wat voert de familie Wade in haar schilt en hoe ver reiken hun tentakels?
Op zoek naar de dader stuit hij ook op een andere oorlogsveteraan, eentje die echt van het padje schijnt te zijn.
De schrijver laat ons in de diepere lagen ronddwalen, vooral in de psyche van de twee oorlogsveteranen, de overlevers, de zogenaamde Lucky few die terugkwamen uit de hel.
Op bijna poëtische wijze vormt hij prachtige zinnen die diep raken en uitnodigen tot herlezen, alsof je dwars door de zinnen kijkt en jezelf verliest in de hoofden van de karakters en hun emoties.

Boordevol gebeurtenissen, geen moment dat je even inkakt qua spanning of zelfs maar leesgenot door de intrigerende schrijfstijl die rauw aandoet maar stiekem veel intenser en diepzinniger is dan je in eerste instantie denkt.
Indrukwekkend, als ik het in één woord moet samenvatten.

Maar als het wat uitgebreider mag van jullie zou ik zeggen: Een literair meesterwerkje dat ik zou bestempelen als een Must-Read voor de thrillerfan die wil worden geprikkeld door niet alleen de spanning maar vooral ook door Ellory's adembenemende schrijfstijl ….