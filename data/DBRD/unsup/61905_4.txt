50 jaar geleden in december 1968 schoten de Amerikanen hun eerste bemande Apolloraket naar de maan. De raket bereikte in 3 dagen de maan en bleef daar 20 uren rond de planeet draaien om na 10 rondes weer naar de aarde terug te keren.

*In RAKET NAAR DE MAAN gaat Kuifje met zijn vaste gezellen al in 1953 naar de maan. Het is erg indrukwekkend hoeveel achtergrondkennis Hergé heeft weten te verwerken in dit album. Het verhaal gaat over de voorbereidingen die moeten worden getroffen voor deze onbekende en hachelijke onderneming.

*Hergé had zich zeer goed ingelezen in de materie voor deze strip. De documentatie hiervoor kreeg hij van Bernard Heuvelmans. Bernard Heuvelmans was een wetenschapper (zoöloog) die Hergé wel vaker bijstond tijdens het creëren van Kuifje-albums. Een andere geleerde, de Fransman Alexandre Ananoff, stond Hergé in raad en daad bij met de tekeningen van de maanraket.

*De vorm van de raket had Hergé afgekeken van de raketten van Dr. Wernher von Braun. De Duitse raketgeleerde die de V1s en de V2s had ontwikkeld. Na de WOII hadden de Amerikanen hem naar de VS gehaald om voor NASA te werken. In RAKET NAAR DE MAAN wordt maanraket X-FLR6 door Prof. Trifonius Zonnebloem gebouwd. Ook de rood-witgeblokte buitenkant van de raket was geïnspireerd op de raketten van NASA.

*Op de cover van het stripalbum zitten Kuifje, Kapitein Haddock en prof Zonnebloem in een Jeep CI 2a uit 1946. Prof Zonnebloem zit achter het stuur. Hij is woedend en rijdt als een razende, maar waar is het stuur? Blijkbaar werd ook Hergé’s blik naar de kern van het beeld gezogen: De raket! En daardoor is hij iets essentieels vergeten.

*Uiteindelijk worden Kuifje en zijn vrienden de ruimte in geschoten. De plaats van de lancering is vrij goed te reconstrueren, ondanks dat Syldavië een fictief land is. Volgens de kaart op pagina 61 zou de ruimtevaartbasis Sbrodj in de buurt van Brno in toen nog Tsjecho-Slowakije moet liggen.