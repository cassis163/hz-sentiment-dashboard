Dans van de goden is het tweede deel uit de Cirkel-trilogie uit 2006 die nu voor het eerst in een Nederlandse vertaling is verschenen. De demon Lilith is meer dan duizend jaar oud, ze staat op het punt om de wereld zoals wij die kennen, te vernietigen met haar leger van vampyrs. De godin Morrigan probeert dat te voorkomen door haar eigen leger samen te stellen. Dit leger bestaat uit vijf mensen en een vampyr: de cirkel van zes.
In dit tweede deel bereiden Hoyt, Glenna, Larkin, Blair, Cian en Moira hun reis naar de wereld Geall voor. Geall is de thuiswereld van Larkin en Moira. Moira is voorbestemd om de nieuwe koningin van Geall te worden.
Om Geall te kunnen bereiken zullen ze door de ‘dans van de goden’ moeten reizen. Dat zal moeilijk worden omdat deze poort naar andere werelden niet toegankelijk is voor vampyrs. En dus niet voor Cian.
In Geall zal bovendien de finale strijd tegen Lilith en haar enorme leger plaats gaan vinden. Het zou fijn zijn wanneer de cirkel van zes en hun op te richten leger uit Geall bij daglicht die strijd aan kunnen gaan. Maar Cian kan als vampyr niet tegen daglicht…
Werk aan de winkel dus voor Hoyt de tovenaar en Glenna zijn vrouw en heks om deze probleempjes op te lossen.
De andere leden van de cirkel van zes bekwamen zich in vechtkunsten en delen af en toe plaagstootjes uit aan Lilith.
Intussen voelen Larkin, de gedaantenverwisselaar en Blair, de vampyrenjager zich steeds meer tot elkaar aangetrokken. Blair is ervan overtuigd dat het voor haar niet mogelijk is om haar beroep te combineren met een liefdesrelatie.
Zal Larkin haar kunnen overtuigen van het tegendeel?
Belandt de cirkel van zes ongeschonden in Geall om de strijd aan te kunnen binden met Lilith?
Nora Roberts beantwoordt deze vragen in het superspannende tweede deel uit de Cirkel-trilogie

Mijn mening: ‘Dans van de Goden’ is een karakteristiek boek van Nora Roberts. Zij verwerkt spanning, magie en ontluikende liefde in dit boek.
Het leest aangenaam en vlot weg, het verveelt nergens. Soms lijkt het een beetje voorspelbaar, zeker als het om de ontluikende liefde tussen Blair en Larkin gaat. Maar dan weet de auteur de verhaallijn toch te compliceren. Het voorspelbare is er dan af en het wordt weer heerlijk spannend.
Al met al voor mij wederom een dikke drie sterren, ik kijk uit naar het slotdeel van deze boeiende trilogie.