Sterker door strijd, de titel van de debuutroman van Julie van Mol, trekt onmiddellijk de aandacht van de Rotterdamse lezer. Niet alleen is de titel de wapenspreuk van Rotterdam en de leus van het Feyenoord legioen, samen met de groen witte cover, de kleuren van de Rotterdamse vlag, straalt het boek gewoon Rotterdam uit.

Sterker door strijd vertelt het verhaal van een 32-jarige vrouw, die in 2007 een nieuw leven in Rotterdam begint. Niet alleen in een nieuwe stad, maar ook in een nieuwe carri√®re, en met een nieuwe liefde moet zij weer een plek vinden. Ze raakt goed bevriend met haar oudere, en zeer Rotterdamse buurvrouw, leert via het toen hippe Hyves nieuwe vrienden kennen waarmee ze Rotterdam verkent en wordt dankzij datzelfde Hyves verliefd op een Amsterdamse clubeigenaar. Daarnaast moet ze zich bewijzen op haar werk, en heeft daarbij te kampen met een jaloerse collega.

Een heerlijk lezend verhaal, met mooie zinnen en aansprekende taalvondsten, dat extra leuk is door de beschrijving van Rotterdamse straten, kroegen en restaurants en de geschiedenis van de stad. Maar niet alleen over Rotterdam, ook over Nijmegen, Utrecht en Amsterdam wordt treffend geschreven. Julie van Mol heeft veel onderzoek gedaan voor het schrijven van dit boek. En dat blijkt! Alles klopt, van de beschrijvingen van de steden, het werk van de hoofdpersoon, het uitgaansleven en muziek in die tijd tot de gebruikte Rotterdamse taal en gewoonten.

Het boek is een must-read voor de Rotterdamse lezer, maar zeker ook voor de niet-Rotterdammer, die naast een verhaal over een stoere vrouw die haar weg in het leven vindt, ook meer over die stad aan de Maas te weten komt.