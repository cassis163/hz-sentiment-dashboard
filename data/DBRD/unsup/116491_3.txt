De New Yorker Daniel, getrouwd met de excentrieke ex-filmster Claudette, woont samen met zijn gezin in een afgelegen huis in Ierland. Hij heeft ook twee kinderen in Californië die hij nooit meer ziet. Op een dag hoort Daniel op de radio de stem van een vrouw die hij twintig jaar geleden voor het laatst zag. Vanaf die dag verandert de koers van zijn leven en besluit hij om een reis te maken naar Amerika, in eerste instantie om zijn vaders verjaardag te vieren, maar later om zijn kinderen, inmiddels pubers, weer een keer te zien. Dit doet hij echter zonder eerst zijn vrouw Claudette op de hoogte te brengen en hij laat haar achter met vele onbeantwoorde vragen. Is zijn huwelijk met Claudette sterk genoeg om de weg terug te vinden? En kan Daniel eindelijk de antwoorden vinden op de vele onbeantwoorde vragen in zijn leven?

De Ierse Maggie O´Farrell (1972) werkte als journalist bij de Sunday en The Independent. Tegenwoordig legt ze zich volledig toe op schrijven. Haar boeken zijn vertaald in verschillende talen en in het Nederlands verschenen Voorbij de liefde (2000), Het verdwenen leven van Esme Lennox (2007), De hand die de mijne vasthield (2013),  Als de regen niet valt (2013) en haar nieuwe roman Hier moet het zijn (2016). Het televisieprogramma VPRO Boeken schreef na de publicatie van deze laatste roman op hun website: "Waarom duurt het toch zo lang voordat Maggie O’Farrell doorbreekt in Nederland? Elke roman die ze aflevert, is nog beter dan de vorige."

Hier moet het zijn begint met een prachtige openingsscène die de toon van de rest van het verhaal zet. Je maakt direct kennis met hoofdpersonage Daniel en wordt meegesleept in de problematiek van zijn leven. O´Farrell weet in haar romans altijd op een authentieke wijze over families te schrijven. In deze roman voert ze de lezer op een ontroerende manier mee in het verleden van Daniel en toont ze de lezer hoe sommige gebeurtenissen in het verleden nog een grote rol in het heden kunnen spelen. Bovendien weet O´Farrell goed om te gaan met de verschillende emoties van haar personages. Het verhaal heeft momenten van liefde en verdriet, er wordt verslag gedaan van fragiele relaties, het verhaal reflecteert de humor van Daniel en er zijn momenten van hoop en liefde die op de volgende pagina worden ingewisseld met de onzekerheid van de toekomst.

De opbouw van het verhaal is echter enigszins chaotisch. De hoofdstukken worden aangeduid met een exacte tijdsaanduiding en het wordt duidelijk vanuit welk personage het verhaal wordt verteld, maar doordat de hoofdstukken op zichzelf staan en moeilijk met elkaar zijn te verbinden, wordt de puzzel voor de lezer wellicht te lastig. Het verhaal mist dus een duidelijke richting. Daarnaast bestaat het verhaal uit zo veel personages en persoonlijke verhalen, dat de lezer de grip op het verhaal makkelijk verliest. Ook de bijzonder stijl van de prachtige openingsscène is al snel verloren. Dit komt omdat er te veel sprongen tussen de verleden en tegenwoordige tijd worden gemaakt. De hoofdstukken uit het verleden bieden de lezer veel informatie, maar doorbreken ook de spanning van het verhaal en vervelen van tijd tot tijd.

Hier moet het zijn is een vermakelijk boek dat vanuit verschillende perspectieven de moeilijkheden van een gecompliceerde familie toont. Het verhaal heeft echter te veel personages en de hoofdstukken staan te veel op zichzelf. Dit neemt niet weg dat O´Farrell het verhaal vanuit haar hart heeft geschreven en de lezer verwent met de bijzondere levensverhalen van al haar personages.