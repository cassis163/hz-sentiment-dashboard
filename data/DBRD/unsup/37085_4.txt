biebmiepje.nl

Ik had echt weer zin in een lekkere thriller, dus het kwam goed uit dat ik Memento mocht lezen voor de blogtour van De Fontein Crime. Vandaag is het mijn beurt om mijn mening te geven over deze Scandinavische thriller (gaat goed met mijn voornemen er meer te lezen hè!). Wat vond ik ervan?

Het was even wennen aan de vele personages die aan bod en “aan het woord” komen in het verhaal, maar uiteindelijk bleek dat Officier van Justitie Jana Berzelius, een vrouw met een geheimzinnig verleden, Inspecteur Henrik Levin, een man die moeite heeft om balans te brengen in werk en privé, en rechercheur Mia Bolander, een dame met een gat in haar hand, de belangrijkste personen waren. Hen leerde je gaandeweg beter kennen en naar hun levens werd ik steeds nieuwsgieriger.

De cursieve fragmenten in het boek, die zich in het verleden afspelen, maken je razend nieuwsgierig naar wat er aan de hand is en met wie. Het verhaal is gruwelijk en hartverscheurend. Dat er zulke monsters bestaan…
En je vraagt je bij het verhaal in het heden natuurlijk meteen af wat een kind van een jaar of negen bezielt om een man neer te schieten. Een kind dat ook nog eens verslaafd was aan heroïne…

Memento is een spannend en afschuwelijk verhaal over mensensmokkel, kindsoldaten en mysteries uit het verleden. Spannend en intrigerend van begin tot eind. Ik hoop op meer boeken met Henrik en Mia in de hoofdrol, zodat we deze personages nog beter kunnen leren kennen. Of Jana nog terugkeert? Ze was in ieder geval wel een ontzettend interessant personage!