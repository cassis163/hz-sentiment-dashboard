‘Meedogenloos’ kent diverse verhaallijnen. Zo zijn er de zusjes Mandy en Lisa Peeters die op de vlucht slaan nadat hun ouders zijn vermoord. Hun vader weet de door hem verzamelde informatie over een wereldwijde organisatie in vrouwen- en kinderhandel op het allerlaatste moment aan zijn dochters te geven. Het feit dat zij over deze informatie beschikken, maakt echter dat zij hun leven niet meer zeker zijn.

“Aan het einde van het doodlopende straatje stond een vuilnisbak. Mandy rende ernaartoe en hielp haar zusje erin. Lisa mompelde, stribbelde tegen, maar zei geen woord. Zelfs nu weigerde ze dat te doen.”

‘Meedogenloos’ vertelt bovendien over de zeventienjarige Californische India Johnston die op haar dertiende spoorloos verdwijnt. Ze wordt gedwongen geprostitueerd in België totdat zij een klant krijgt die zich haar lot aantrekt.

“Hoe rook regen? India wist het zich niet meer te herinneren. Het was zo lang geleden. Zelfs die keer dat ze bovengronds voor straf in een hok was gezet, was het droog gebleven. Ze snakte zó naar die geur, en de vrijheid waar het voor haar symbool voor stond.”

Tim Bosman en Suzanne Meyer hebben ooit een relatie gehad. Nu, jaren later, brengen omstandigheden hen weer bij elkaar en richt de criminele organisatie New Order haar blik op hen.

“Op het moment dat hij vrede had met het feit dat hij dit niet ging overleven, hoorde hij een auto. Het beeld was schimmig door alle bomen, maar de auto reed bij hem vandaan.”

Hoe hebben al deze personages, ieder met hun eigen, gruwelijke verhaal, met elkaar te maken? Je leest het in ‘Meedogenloos’!

In ‘Meedogenloos’ nemen de auteurs, Sharpe en Skaye hun lezers mee in de wereld van prostituee en kinder-/vrouwenhandel. Een knap staaltje samenwerking. De auteurs weten hun ideeën en schrijfstijlen feilloos op elkaar af te stemmen en met vereende kracht én hun beider talent, een zinderende thriller af te leveren.

De plotwendingen en karakteriseringen van de vele personages zijn van hoge kwaliteit en de dialogen zijn volstrekt natuurlijk en (dus) geloofwaardig. Een prestatie van formaat om een dergelijke, complexe thriller met elkaar te schrijven. Aanrader!

De auteurs
J. Sharpe is het pseudoniem van Joris van Leeuwen (1986). Sharpe is een Nederlandse fantasy en thriller auteur. Zijn stijl wordt vergeleken met de werken van o.a. Stephen King en Peter Straub. Eerdere werken van zijn hand zijn: ‘Gevaarlijk spel’, ‘De kettingen van Amarath’, ‘Het Web van Senora’, ‘De Ring van Andor’, ‘Het meisje dat vlam kon vatten’, ‘Gebroken geheugen’ (samen met Jos Weijmer) en ‘Eden’.

Melissa Skaye (1972) is auteur van de VT-thrillerreeks: ‘Virtuele tango’, ‘Verboden tranen’, ‘Verleden tijd’ en ‘Verminkte toekomst’. Ook is zij auteur van de thriller ‘In onschuld’ en de fantasyreeks Jeremy Jago. Ze heeft in diverse bundels korte thrillerverhalen gepubliceerd.

Uitvoering
Uitgever: De Crime Compagnie
ISBN 9789461092861
Paperback, 300 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/