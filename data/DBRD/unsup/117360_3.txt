Een titel, illustraties en kleuren die een kind van deze tijd snel zal oppakken is het eerste dat je denkt als je Oma Ketter: Oud en Stout ziet liggen. Het boek komt letterlijk op je af.

Het boek bestaat uit drie delen. In het eerste ‘wat je moet weten’, vertelt Jet, de kleindochter van Oma Stout, dat ze 7 ¾ jaar oud is en wat haar hobby’s zijn, haar vriendinnen, familieleden enz. Oma Knetter wordt uitgebreid beschreven, met name de handtas vol met geheime zaken. Bij deze geweldige dwaze oma zijn Jet en haar broertje Jonas ook vaak na schooltijd.
In het tweede deel zijn ze met zijn drieën in het park en maken weer van alles mee omdat oma weer iets op haar creatieve manier aanpakt. In het derde deel gaat oma mee op schoolreisje met de klas van Jet. Het is saai in het museum en natuurlijk kun je verwachten dat oma de zaken ‘een handje gaat helpen’ met haar rare streken.

Veel kinderen zullen dit eigentijdse verhaal over de eigenwijze en grappige oma, die haar eigen zin doet, erg leuk vinden en stiekem zelf ook zo’n ondeugende oma willen hebben. Voor kinderen die houden van veel opvallende illustraties, op en neer springende lettertypes, drukke opmaak en knalkleuren ziet dit boek er uitnodigend uit. Het is humoristisch, fantasierijk, niet moeilijk te lezen, het past gewoon allemaal bij elkaar. En voor wie denkt ‘daar wil ik nog meer van lezen’: de laatste bladzijde zegt dat oma Knetter terug komt! Voor jonge lezers vanaf ong. 7 jaar voor de vlotte lezer i.v.m. langere zinnen.