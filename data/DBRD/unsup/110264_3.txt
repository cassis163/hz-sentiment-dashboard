Dipinto is het eerste deel van de trilogie Martelli, waarin de zestienjarige Devine betrokken raakt bij een strijd tussen een familie met een bijzondere gave en een hebzuchtige sadist. Dat is de samenvatting van dit boek zoals hij onderaan in de flaptekst staat. In het boek maken we kennis met Devine, haar vriend Olivier en haar vriendin Emily. Devine woont naast een huis dat mysterieus aandoet, in elk geval het raam. Ze heeft daar zo'n obsessie voor dat ze er tekeningen van maakt. Devine wil weten wat er zo bijzonder is aan het huis en in de nacht sluipt ze erheen. Wat ze dan meemaakt zet haar hele leven op zijn kop. Ze komt in een andere wereld terecht waar de sadist Vecci de macht wil hebben, maar die wereld is eigenlijk van de familie Martelli. Devine wordt meegesleept door die wereld en ontmoet verschillende personages. Het verhaal ontwikkelt zich, maar nog niet zo ver dat alles duidelijk wordt. Aan het eind van dit boek eindigt het met een plottwist die het begin in kan luiden van deel 2. Ik ben dan ook benieuwd hoe het verder gaat.
Door de combinatie van Nederlandse dingen en Italiaans en een middeleeuwse setting waarin eeuwenhandelaren zijn, zodat er soms ook voorwerpen uit andere eeuwen in deze wereld te vinden zijn, wordt de wereld gekleurd. De plaats waar Devine de andere wereld kan betreden is leuk bedacht, het concept dat gebruikt wordt voor de andere wereld is door de manier waarop het gebruikt wordt origineel. Ik vond het jammer dat de personages uit het begin haast niet meer in het verhaal voorkomen wanneer Devine verdwijnt, al is dat natuurlijk logisch want waar zij naartoe gegaan is, weten ze niet. Steeds weer moet je kennismaken met andere personages omdat Devine door de wereld reist en op verschillende plaatsen komt. Er is in dit boek nog te weinig schrijftijd om de personages goed uit de verf te laten komen. Slechts enkele mensen leer je wat beter kennen. De vraag die op de achtergrond speelt, is of de twee werelden in verbinding met elkaar kunnen staan, zodat Devines familie in Nilumarti kan komen wonen.