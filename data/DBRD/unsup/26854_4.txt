Recensie ‘Nooit meer te druk’ van Tony Crabbe (****)

Oorspronkelijke titel: Busy. How to Thrive in a World of Too Much
ISBN: 9789024572687
Uitgeverij: Uitgeverij Luitingh Sijthoff
Pagina’s: 368

De Engelsman Tony Crabbe is bedrijfspsycholoog en in die hoedanigheid gepokt en gemazeld in de hectische wereld van ‘steeds meer’, ‘steeds sneller’ en vooral ‘altijd maar doorgaan’. Tot hij om zich heen allerlei employés, zowel in het hoger echelons als het midden en lager deel van de werkende populatie, harder zag gaan lopen maar steeds meer achterstand met de kopgroep kregen. Dat verschijnsel is voor hem aanleiding geweest een stevige analyse op los te laten en niet alleen oorzaak en gevolg zichtbaar te maken maar oplossingen aan te bieden voor degenen die zich willen herkennen in de geschetste profielen.
Dit alles samengebracht in een praktische hulp onder de suggestieve titel ‘Nooit meer te druk’.

In deze hedendaagse snelle wereld waarin iedereen wordt overvoerd met informatie en sommige vaak bijna buiten zichzelf treden, is het aan de ontvangers om dit alles te managen. En dat niet iedereen dit goed onder de knie heeft, getuige de voorbeelden die Crabbe in zijn boek benoemd.
Precies zoals hij beschrijft zie je het om je heen ook gebeuren, vaak met desastreuse gevolgen voor mens en industrie. Hoeveel werknemers, in alle lagen zitten niet al maanden thuis, deels of volledig opgebrand?! Crabbe trekt dat ook door naar het gezinsleven omdat de gevolgen voor het een niet zonder schade blijft voor het ander.
Onderdeel van de bedrijfskundige opleiding van deze lezer die dat in de jaren tachtig heeft gevolgd, werd inderdaad Time Management als oplossing gedoceerd. Inmiddels heeft, onder invloed van de digitale ontwikkelingen, dit onderdeel alle glans verloren en is het niet meer dan een techniek die je in staat stelt om nog efficiënter en effectiever te worden waardoor je de berg problemen alleen maar ziet groeien.
Crabbe schetst ook wat het lange termijn denken voor bedrijven, groot en klein, kan betekenen. Iedereen kent zijn of haar voorbeelden wel, is het niet Nokia dan wel Black Berry of Kodak en onlangs in onze nationale omgeving een ‘instituut’ als Vroom & Dreesman.

Puttend uit talloze studies en onderzoeken van het merendeel psychologen en andere wetenschappers, probeert Crabbe inzichten onder de aandacht te brengen die al zo oud zijn als de weg naar Rome maar door iedereen al jarenlang worden genegeerd. Want ‘men’ moest maar eens een beetje informatie missen, je zou zo maar niet meer mee tellen. Maar datzelfde geldt ook als je langdurig door stress bent geveld en niet meer deel kunt nemen aan het maatschappelijke en sociale leven.
‘Nooit meer druk’ geeft handvatten voor veel hedendaagse problemen waar iedereen wel mee te maken krijgt. Toverwoorden zijn prioriteren, keuzes maken en elimineren of uitstellen. Of het ook door al deze lotgenoten met open armen zal worden ontvangen en een kentering teweeg zal brengen en het omgaan met informatie in relatie tot de tijd, valt nog zwaar te betwijfelen. Toch is de informatie waardevol en zou het boek direct als studieboek op een aantal opleidingen zijn introductie kunnen krijgen.
Doe er je voordeel mee, volledig herkenbaar en veel bruikbare adviezen en methoden.