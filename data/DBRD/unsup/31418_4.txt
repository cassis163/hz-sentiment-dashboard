Wat een heerlijk boek! Plaats van handeling is de Klein Karoo in Zuid Afrika, waar Tannie Marie recepten schrijft voor haar column in de plaatselijke krant de Klein Karoo Gazette. Op haar lijf geschreven, haar leven bestaat namelijk uit lekker eten, koken en recepten: haar troost en houvast bij alles wat ze doet. Door bezuinigingen bij deze krant is er echter geen plek meer voor deze column en moet Tannie Maria in een adviesrubriek vragen van lezers gaan beantwoorden. Tannie Maria maakt van de nood een deugd en probeert met haar recepten en toepasselijke gerechten de vragenstellers te helpen, te troosten en te inspireren.

De vragen van de lezers blijven niet alleen bij liefdesperikelen. Wanneer een lezeres hulp bij Tannie Maria zoekt omdat zij door haar man mishandeld wordt, treft dit Tannie Maria heel persoonlijk: ook zij heeft hiermee te maken gehad. Als Tannie Maria dan ontdekt dat een moord is terug te voeren op een van de brieven uit haar rubriek, gaat zij, samen met haar baas bij de Gazette, en vriendin, Hattie en de jonge, enthousiaste journaliste Jessie, op onderzoek uit. Eten speelt hierbij ook weer een grote rol: hierdoor weet ze verbanden te leggen die uiteindelijk leiden tot oplossing van een moord. Daarnaast weet Tannie Maria door haar recepten en kookkunsten uiteindelijk ook een mannenhart voor zich te winnen.

De Zuid Afrikaanse Sally Andrew heeft een makkelijk te lezen boek geschreven, waarin de beschrijvingen van de omgeving zorgen voor een mooi beeld van de natuur in de Klein Karoo in Zuid Afrika. De gebruikte Zuid Afrikaanse woorden zijn niet alleen grappig, maar zorgen ook voor een extra sfeerbeleving, evenals de achterin opgenomen recepten van de gerechten die Tannie Maria in het verhaal maakt. Een feelgood boek met wat spanning in het verhaal, dat en passant ook aandacht besteed aan maatschappelijke problemen in Zuid Afrika.