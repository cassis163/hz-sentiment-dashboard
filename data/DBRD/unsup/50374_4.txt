vermakelijk en spannend.,Als kind is Maire Marceau door haar ouders meegenomen naar AustraliÃ«. Na een eenzame jeugd zonder haar broer Pascal emigreert ze als jongvolwassene terug naar Frankrijk en trekt bij Pascal in. Hij woont samen met drie anderen in een verlaten huis in het bos. Na een tijdje heeft ze het aardig naar haar zin bij haar zachtaardige broer, de excentrieke Eris, de vriendelijke heks Cat en de geheimzinnige Radu. De vier leven op een bijzondere manier samen en maken eens per maand bij volle maan een mysterieus uitstapje. Maire voelt zich hierdoor een buitenbeentje en probeert erachter te komen wat de vier elke maand uitspoken.
Er is nog iets vreemds aan de hand. De terughoudende Radu gaat om de haverklap naar het buitenland om te zoeken naar een speciaal oud document en Maire komt er niet veel over te weten. Zolang ze geen antwoorden krijgt, voelt ze zich toch niet helemaal prettig bij haar huisgenoten. Hoe komt het toch dat er elke maand dode dieren opduiken in de omgeving van het erf en wat verbergen Maire's vier huisgenoten?

Jachtmaan is tegen de verwachting in een spannende literaire thriller die langzaam wordt opgebouwd. Hoofdstuk na hoofdstuk onthult Tisa Pescar het verschrikkelijke geheim die de vier al jaren bij zich dragen. Hoe onrealistisch het ook is om te geloven in het bestaan van weerwolven, Pescar maakt het, af en toe voorspelbare, verhaal erg geloofwaardig. De lezer groeit helemaal in het boek en pikt de aannemelijke uitleg over het ontstaan en het leven van deze wezens. De gebeurtenissen die af en toe voor de hand liggen, worden Pescar vergeven, vanwege de originele opbouw van het boek. Ook het verrassende slot, dat de lezer in twijfel achterlaat, mag er zijn.

Verder schrijft Pescar vanuit verschillende perspectieven. Maire's gedachten en overwegingen zijn de rode draad, die wordt afgewisseld met de daden van een mysterieus beest en de opvallende gedragingen van Eris. De fysieke spanning tussen de hoofdpersonen is bij de lezer voelbaar en de opofferingen die worden gebracht zijn zelfs begrijpelijk. Mooie krachtige beschrijvingen en goed opgebouwde zinnen maken dit boeiende verhaal tot een echte pageturner.