Simon is een man die het goed voor elkaar heeft. Een mooie vrouw aan zijn zijde, zojuist de huissleutels van een prachtige woning in zijn handen gedrukt gekregen en hij staat aan de leiding van een ICT-bedrijf dat eindelijk goede zaken doet. En dat laatste moet eens uitgebreid gevierd worden, vinden collega’s die tevens mee hebben geholpen aan het succes. Tijdens de feestavond worden Simons ogen getrokken naar zijn collega Nikki, een hacker die naast haar mysterieuze persoonlijkheid ook een oogverblindende verschijning is. Al gauw verliest Simon zich die avond in verschillende soorten drugs waardoor de avond aan hem voorbij glijdt als een droom.

Het is Nikki die hem besluit mee naar huis te nemen om hem enigszins bij zijn positieven te brengen. Die nacht is het begin van een buitenechtelijke affaire die Simon voor de keuze stelt of hij nieuw levensgeluk bij Nikki wil vinden of teruggaat naar zijn vrouw Laura. Tegelijkertijd wordt zijn bedrijf getergd door een lastige zaak van een laptop die gekraakt moet worden vanwege de gevoelige informatie die een journalist in Thailand vrij zou kunnen pleiten. Zelfs Nikki lukt het niet om de code te kraken die op de laptop staat. Wat Simon en zijn collega’s echter niet beseffen is dat de laptop het begin is van een netwerk waar ze niet betrokken bij willen raken. Nikki heeft zelfs het akelige gevoel dat ze in de gaten gehouden worden. Simon heeft na een tijd voor zichzelf duidelijk dat de affaire met Nikki einde oefening moet zijn, maar nadat hij enige telefoontjes van haar genegeerd heeft, knaagt er toch iets aan zijn geweten. Hij besluit haar thuis op te zoeken en treft haar zwaargewond in haar slaapkamer aan. Wie heeft dit op zijn geweten?

Tim Notten debuteert met Nikki in het Nederlandse thrillergenre en laat meteen zijn stempel achter. Na eerdere werkzaamheden als IT’er, journalist en zelf bergsportinstructeur, mag hij sinds kort ook een boek van 350 bladzijdes aan zijn CV toevoegen.

Nikki, de vrouwelijke hacker, heeft net dat laagje mysterie over zich heen waardoor de lezer niet goed weet of ze te vertrouwen is of dat ze zich in bochten wringt om niet ontdekt te worden. Vragen over haar verleden worden met een gebaar of smoes weggewimpeld waardoor hoofdpersonage Simon regelmatig aan zijn lot wordt overgelaten. Het is als een wisselwerking tussen hun personages waarin er continue een spel wordt gespeeld tussen elkaar aantrekken en afstoten. Daarmee creëert de auteur een gevoel bij de lezer dat de bladzijdes steeds sneller omgeslagen dient te worden.

Humor wordt goed afgewisseld met de spanning en vaart die in het verhaal voorkomen. Maar vooral het vraagstuk dat in deze thriller aan de kaak gesteld wordt, doet de lezer bij een volgende inlogsessie op een laptop wel twee keer nadenken. Het mysterie rondom de laptop met gevoelige informatie wordt intrigerender naarmate het verhaal vordert en kent een bloedstollende ontknoping.

Nikki is een zeer geslaagd thrillerdebuut dat zeker in de smaak zal vallen bij de lezers van de Millenium-trilogie van Stieg Larsson. De Zweedse Lisbeth Salander heeft er een concurrente bij in Nederland, want Nikki is net zo gevat en geniaal. Hoofdpersonage Nikki zal een verpletterende indruk bij de lezer achterlaten.