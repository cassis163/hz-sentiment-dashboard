De extravagante Franstalig Belgische schrijfster Amélie Nothomb zet met haar nieuwste boek De misdaad van Graaf Neville wederom een modern, maar eigenaardig sprookje neer. Het verhaal speelt zich af in het heden. Graaf Neville woont met zijn gezin in een kasteel, een erfstuk. Ze hebben geen geld meer om het kasteel te onderhouden en hij zal met pijn in het hart het kasteel moeten verlaten. Nog eenmaal zal hij doen waar hij goed in is; een ouderwets tuinfeest organiseren met alles erop en eraan, waar eenieder zich de eregast waant. Graaf Neville en zijn vrouw zijn de grip op hun puberende dochter Sérieuse kwijt. Ze leeft erg teruggetrokken en lijkt depressief. Wanneer Sérieuse wegloopt en daarna gevonden wordt door een helderziende (mevrouw Portenduère), doet deze ongevraagd een eigenaardige voorspelling: Graaf Neville zal op zijn laatste tuinfeest een gast om het leven brengen. Neville kan aan niets anders meer denken: hij een moordenaar? Zijn dochter komt al snel met de perfecte oplossing….
Het hele verhaal is typisch en flink over de top, het boek zit vol eigenaardigheden en verpakte humor. Het beschrijft een gezin die in hun omgeving volledig uit de toon valt, wat het sprookjesgehalte flink verhoogt. Ook de namen van de gezinsleden zijn niet alledaags en bepalen deels de vreemde fantasierijke sfeer van het tikkeltje sarcastische verhaal. Amélie Nothomb heeft een unieke schrijfstijl, dat misschien enigszins wennen is, maar het boek leest toch vlot weg. Het wordt literatuur is hier misschien niet helemaal op zijn plaats, het boek laat zich lastig meten met de bestaande genres.
De misdaad van Graaf Neville is een originele mix voor eenieder die openstaat voor een nieuwe leeservaring.