Lisa Jackson zette haar eerste stappen in een schrijverscarri√®re reeds in 1983, dit waren hoofdzakelijk romans. Vanaf de jaren 2000 begon ze op vraag van haar uitgeverij spannende boeken te schrijven. Sindsdien is Lisa Jackson niet meer weg te denken uit de bestsellers lijsten.
Dit boek is echter een kruising, het ene moment denk je in een zwoel romannetje te zitten en het andere moment is het spanning troef.
Vooral het eerste deel van het boek heeft een zeer hoog roman gehalte. Jackson positioneert haar karakters, maar dit wil nogal eens langdradig zijn. Als lezer moet je dan ook goed bij de les blijven om haar verschillende personages te onthouden en te plaatsen. Verwarrend af en toe. Langs de andere kant werpt ze genoeg intrigerende lijntjes uit zodat je betrokken blijft bij het verhaal.
Haar karakterschetsen voelen niet altijd juist aan. Zo stelt ze de nieuwe stalknecht nu eens zo voor en de andere keer krijg je dan weer een heel ander gevoel zodat je niet meer weet wat je ervan moet denken. Het klopt niet helemaal. Maar deze opmerking is eerder een detail. Meestal kun je je helemaal inleven in de verschillende personages en ze laat genoeg ruimte voor nuancering, het zijn geen zwart-wit personages.
Dit boek heeft echter vooral een zeer goede plot met heel wat verrassende wendingen. Jackson voert haar lezers mee in een eerst langzaam tempo dat ze echter gestaag opvoert om uiteindelijk bij een knallende finale uit te komen. Op sommige momenten is het echt wel al spanning wat de klok slaat.
De onwetende is een iets of wat ander spannend boek dan we van Lisa Jackson gewoon zijn. Een spannende roman is een meer juiste omschrijving. Door de sterke plot is het zeker de moeite om het te lezen. Vlot, goed en een aanrader.