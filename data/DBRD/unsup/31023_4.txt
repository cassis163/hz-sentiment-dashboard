Opvallend is, wat je niet vaak ziet, dat dit boek begint met een bericht van de schrijfster zelf. Ze vraagt oprecht om van het boek te genieten. Ze geeft kort weer hoe ze gecharmeerd is van Schotland met haar mooie witte stranden, de mysterieuze ruïnes en de weidse vlaktes. Het boek speelt op het eiland Mure. De schrijfster legt ook meteen uit dat de naam verzonnen is en dat ze hoopt dat dit eiland en het verhaal van Café Zon & Zee de essentie weergeeft van het mooie Schotse eiland en het leven van de mensen daar.

Flora, de hoofdpersoon, is werkzaam op een juristenkantoor in Londen. Ze heeft een leuke baan, leuke collega’s maar helemaal happy is ze niet. Het kantoor waar ze werkzaam voor is krijgt een opdracht van een rijke Amerikaan op het eiland Mure, waar Flora vandaan komt. De rijke Amerikaan, Colton, heeft een stuk grond gekocht op het eiland waar hij een groot hotel gaat bouwen. Voor het hotel zal een windmolen park geplaatst worden. Om dit te voorkomen huurt hij het kantoor waar Flora werkzaam is in. Hij heeft gehoord dat Flora van het eiland komt en wil dat zij de zaak gaat behartigen en dus afreist naar Mure.

Daar is Flora absoluut niet blij mee. Maar na wat morren reist ze af naar Mure. Ze logeert bij haar vader en broers. Ze voelt zich niet erg welkom op het eiland en is dan ook van plan om zo gauw mogelijk terug te keren naar Londen. Maar kan Flora weer terug keren? Zal ze de zaak voor Colton gaan winnen? En wat als haar baas ook naar Mure komt?

Café Zon & Zee is een heerlijke feelgood roman. Je waant je meteen in het leventje van Flora en zit al heel gauw voor je gevoel op een heerlijk zonnig eiland. Het verhaal leest heerlijk makkelijk weg en voor je het weet is het boek uit. Gedurende het verhaal lees je steeds meer over het verleden van Flora. Waarom wilde ze al die jaren niet terug naar Mure? Daarnaast worden ook de andere personages mooi uitgewerkt. Verleden en heden worden langzaam aan met elkaar verweven. Voorspelbaar is dit boek absoluut niet. Tot het laatste moment laat Colgan je gissen naar de afloop. En dan krijgt het toch nog een verrassende afloop.

Een heerlijk hartverwarmende en sfeervolle roman die even de sleur van alle dag doet vergeten.

Zeker een 4* waard!