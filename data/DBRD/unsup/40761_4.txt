Ik heb dit prachtboek voor jullie mogen lezen van uitgeverij Clavis. Een heerlijke dystopian waarin de wereld verdeeld is. Je hebt de Volmaakten. Mensen die uit een synthetische baarmoeder komen, geen navel hebben, en elke generatie is genialer dan de vorige. In je DNA is vast gelegd wat je talenten zijn, je sociale vaardigheden en het werk dat je de rest van je leven gaat doen.

Dan heb je de V-, oftewel de Volmaakten, maar met een ‘foutje’. Zij zijn toch ziek geworden of hebben een andere aandoening. Zij zijn hun status als Volmaakte verloren en staan een flinke trede lager op de sociale ladder.
Dan heb je de onvolmaakte mensen. Mensen die geboren zijn uit een liefdevolle moeder, die imperfecties hebben zoals een navel en geen aangeboren (erkende) talenten. Zij zijn het uitschot van de wereld en doen het smerigste werk.

Je volgt drie personen: Hera V, Maat V, en Adon V. Alle drie zijn ze Volmaakt en uitgekozen om mee te doen aan de Grote Talentenshow. Hier door vergaar je niet alleen eeuwige roem als je wint, maar je klimt langzaam naar de top van de sociale ladder en krijgt een baan bij de overheid.

Al snel lees je dat ieder van deze drie een geheim heeft. Ze zijn totaal verschillend, maar eigenlijk ook weer niet… en ze zullen samen moeten werken om hun geluk te kunnen vinden.

Het is een boek dat vlot leest. Je leest het verhaal vanuit de derde persoon, dus er is niet veel persoonlijke diepgang. Wat wel heel mooi is aan dit boek, dat ze personages (ondanks dat vanuit de derde persoon wordt verteld) een geheel eigen karakter hebben. Ik heb echt met Maat meegeleefd, en wat wilde ik Hera soms even een klap verkopen. Maar ik snapte haar ook wel heel goed…
Het verhaal gaat vooral om de geheimen die deze drie met zich meedragen en de achtergrond van deze drie jongeren. De opdrachten van de Grote Talentenshow zijn bijzonder, maar deden mij ook erg denken aan the Hungergames. Dit was echter niet vervelend. De sfeer en setting waarin de opdrachten zich afspeelden waren geheel eigen!

Ik heb dit boek in één dag uitgelezen. Echt, het boek leest zo vlot weg! Ik was echt weer even toe aan een goeie stand alone, en dat is deze zeker!