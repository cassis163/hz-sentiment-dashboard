Mijn recensie komt van mijn blog hillybillybeauty.nl

Complot is mijn eerste kennismaking met schrijfster Eva Burgers. Een jeugdthriller geschreven door een ex rechercheur kan natuurlijk niet anders dan héél vet zijn! Inderdaad Eva Burgers werkte jarenlang als rechercheur op de afdeling zware criminaliteit. Ik verwachtte dan ook zeker een hoop spanning en zeer realistische verhaallijnen in dit boek. Heeft de auteur dit waargemaakt?

Achterflap
“Abby is dolblij dat ze mag stage lopen bij de recherche. Thuis is ze minder gelukkig: haar ouders zijn gescheiden, haar moeder heeft een nieuwe vriend en haar vader krijgt opeens Tinder-berichten op zijn telefoon. Abby wil weg. Samen met vriendin Jane vertrekt ze voor een paar dagen naar Londen. Tijdens haar stage heeft Abby gehoord over Red Snake, een criminele organisatie in Londen. Ze kan haar nieuwsgierigheid niet bedwingen, en al snel zitten de criminelen hen op de hielen. Lukt het Abby en Jane om veilig terug naar Nederland te komen?”
Uitgeverij de Fontein heeft een flinke collectie YA-thrillers. Ik vind dat een zeer positieve ontwikkeling omdat ik uit ervaring weet dat de jeugd dit soort boeken nodig heeft om lekker te gaan lezen. Zo las ik eerder twee YA-thrillers van deze uitgever en beide zijn inmiddels door één van mijn dochters al verslonden. Deze hardcover ziet er ook weer zeer aantrekkelijk uit. (normaal zit er zo’n politie-elastiek om het boek heen. Een extra eyecatcher die de uitgever heel slim heeft toegevoegd aan de YA-thrillers).
Ik dacht eerst dat er een soort kermis op de achtergrond van de cover opdoemde. Maar natuurlijk zijn dat de London Eye en de Tower of London! (ik was even niet zo snel van begrip dit keer). Het verhaal speelt zich namelijk vooral af in London.
Complot leest als een trein. Eva Burgers heeft een zeer prettige schrijfstijl en bij elk hoofdstuk staat de naam van het personage vanuit wie dat hoofdstuk verteld wordt. Het aantal vertellende personages is ook overzichtelijk en doordat je uit verschillende perspectieven leest krijg je ook een mooi compleet beeld van het verhaal.
De spanning in het boek wordt langzaamaan opgebouwd en vanaf het moment dat Abby en Liz de adem van de criminele organisatie in hun nek voelen hijgen neemt de spanning alleen maar toe. Het aantal personages die in mijn ogen verdacht waren is precies genoeg om verwarring te zaaien. Je voelt bij sommige acties al dat het niet helemaal pluis is en dat geeft je als lezer een soort ‘taak’ om uit te zoeken hoe de vork in de steel zit. Maar ik kan alvast verklappen dat ik het niet helemaal bij het rechte eind had!
“Complot is een ijzersterke YA-thriller die zelfs de volwassen lezer nog op het verkeerde spoor kan zetten!”