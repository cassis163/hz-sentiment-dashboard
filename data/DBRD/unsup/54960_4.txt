Ook hier weer een uitzondering op mijn eigen regel: Dit is het vierde deel in een boekenreeks en ik las de eerdere delen nog niet. Toch intrigeerde het verhaal mij en ben ik gewoon begonnen. Dancer kan perfect als alleenstaand boek gelezen worden, wat heel fijn is. Je hebt geen “voorkennis” nodig om het verhaal te kunnen volgen.

In Dancer volgen we inspecteurs Sackley en McCool wanneer ze gedetacheerd worden naar Santa Cruz om het plaatselijke politiekorps te leiden in een moordzaak. Er is mogelijk sprake van een seriemoordenaar en door eerder geweldig speurwerk van het duo, krijgen ze de leiding over deze zaak. Dit valt echter niet in goede aarde bij het korps en dat steken ze niet onder stoelen of banken. Sackley en McCool zijn echter nuchter genoeg om dit niet in de weg te laten komen van hun werk, waardoor er toch grondig aan de zaak gewerkt kan worden.

Ondanks dat het boek zich afspeelt in de recherchewereld, gebruikt Christine geen termen die onbegrijpelijk zijn voor leken zoals ikzelf. Het verhaal is makkelijk te begrijpen en leest vlot weg.
Het valt op dat er uitgebreide research voorafgegaan is aan het boek, waardoor het verhaal veel wint aan geloofwaardigheid. De US is geen vanzelfsprekende regio om over te schrijven als je woonachtig bent in België (of Europa in het algemeen).
Er is een spanning op de achtergrond die bijna het hele boek aanhoudt, waardoor het boek moeilijk weg te leggen is.
De ontknoping van het verhaal heeft mij persoonlijk een kreetje doen slaken van verbazing en dat is een goed ding: je ziet de ontknoping echt niet aankomen.
Ondanks dat het boek op een vreemde manier eindigt, hebben Jude en Tim mijn aandacht weten te trekken en ik ga dus zeker de vorige drie boeken in de reeks nog lezen.

Wordt vervolgd, dus