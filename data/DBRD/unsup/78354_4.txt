Gwendy's knoppenkist, een novelle van Stephen King en Richard Chizmar.
Ik was erg benieuwd naar deze novelle. Het werk van Stephen King ken ik, van Richard Chizmar had ik nog nooit eerder gehoord. Een knoppenkist...wat zou dat nou zijn én, nog belangrijker, welke spannende, bizarre, bovennatuurlijke draai zou er aan het verhaal gegeven worden. Redenen genoeg om snel te starten in dit weliswaar dunne boekje, maar dikte zegtt niet altijd iets.

Het verhaal gaat over de 12-jarige Gwendy, woonachtig in Castle Rock. Nabij Castle Rock bevindt zich een uitzichtpunt, genaamd Castle View. Er zijn drie manieren om boven te komen, via Route 117, via Pleasant Road en via de Suicide Stairs. Elke dag klimt Gwendy via Suicide Stairs naar boven.
Op een dag wordt zij boven aangesproken door een man in een zwarte broek, een zwart colbertje, wit overhemd en een zwart bolhoedje. Zij had hem al vaker gezien, maar dit was de eerste keer dat hij haar aansprak.

"Hé meisje. Kom eens hier. We moeten even babbelen, jij en ik."

De man vertelt haar dat hij mensen in de gaten houdt en dat hij een geschenk voor haar heeft. Hij toont haar een mahoniehouten kistje. Gwendy voelt zich direct aangetrokken tot dit kistje. De man legt haar uit dat de knoppen op het kistje allemaal ergens voor staan.

Gwendy neemt de knoppenkist aan, al kan zij op dat moment nog niet bevroeden wat de gevolgen hiervan zullen zijn. Zij beseft wel dat zij de knoppenkist geheim moet houden en moet verstoppen. Langzaamaan raakt zij in de ban van de knoppenkist; de knoppen trekken zowel aan als stoten af (jagen angst aan).

Er veranderen de nodige dingen in het leven van Gwendy. Op een zeker moment kiest zij er voor de rode knop in te drukken. Dit heeft , zoals de man haar ook had verteld, gevolgen.

"Het was niet mijn intentie, maar het is wel mijn schuld."

Wat was de invloed van de knoppenkist en wat was de invloed van Gwendy zelf?
Wat zou je zelf doen als je in het bezit was van zo'n knoppenkist; zou je je kunnen beheersen of zou de verleiding om de macht te voelen te groot zijn?

Deze novelle zet je wel aan het denken hierover. Het is niet niks wat je eventueel in beweging kunt zetten door "simpelweg" een van de knoppen in te drukken...

De schrijfstijl is vlot, de hoofdstukken kort. Het boek is geïllustreerd met enige illustraties: geen meerwaarde, maar wel leuk.
De toon roept nieuwsgierigheid op naar het vervolg, is prikkelend: je voelt al aan het begin van het boekje dat er onheil nadert.

Het boek is nergens echt spannend, maar zoals gezegd meer onheilspellend. Een verhaal over een doodgewoon meisje die door het bezit van de knoppenkist opeens over een macht bezit die geen mens zou moeten bezitten.
Wel een typische King. Geen horror, maar wel bovennatuurlijke zaken die het "gewone" leven aanraken.