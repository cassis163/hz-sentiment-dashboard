Als eerste wil ik uitgeverij Moon bedanken voor dit recensie-exemplaar. (Ik heb er zó lang op gewacht om een boek te mogen recenseren dat is toegestuurd door een uitgever. Oké, help me, ik ben blij)! En ik had dit boek al langer in het vizier, dus ik ben nóg blijer dat ik het al heb kunnen lezen, want het is zeker de moeite waard!

"Het maakt niet uit hóé je eruit ziet, maar hóé je je gedraagt."

Het verhaal gaat over Willowdean, of Will, die een echte, normale tiener lijkt, maar toch ook weer niet. Ze worstelt met zichzelf en haar uiterlijk, maar is niet het cliché-meisje dat eigenlijk super mager en knap is, met een of ander modellenlichaam dat je in de boekjes terugvindt.
Nee, Will is zwaarder gebouwd - een opmerkelijk iets in jeugdboeken. Ze zou als een schoonheid bestempeld worden in de tijden van Rubens, maar wordt door haar leeftijdsgenoten als 'dik' gezien. Helaas voor haar woont ze dan ook nog eens in het kleine stadje Clover City, waar mooi zijn hoog in het vaandel staat.

Mij is het altijd opgevallen dat de meeste hoofdpersonages knappe of stoere meisjes zijn, die een figuur lijken te hebben waar iedereen van droomt. Misschien is dat wat dit boek zo anders maakt; het maakt niet uit hóé je eruit ziet, maar hóé je je gedraagt. Een mooie gedachte.


De personages zijn realistisch uitgewerkt. Dat zie je meteen aan de manier waarop Will omgaat met Bo, die ook gevoelens voor haar blijkt te hebben. Net doordat ze zo onzeker wordt over haar figuur, kan ik haar aanzien als een heel 'echt' persoon. Mooi is ook de evolutie van Will tijdens de rest van het verhaal. Van 'zeker' naar onzeker, en uiteindelijk verder groeien in de acceptie van zichzelf. Mooi, erg mooi!
Ook Will's moeder is niet perfect. Zij wil koste wat het kost dat haar dochter vermagerd, en dat is net voor haar dochter de aanzet om zich in te schrijven voor de Missverkiezing van Clover City. Will wil de buitenwereld laten zien dat het ook anders kan, maar dat heeft wel veel gevolgen voor haar en haar omgeving.

De verhaallijn zit goed in elkaar. Ik heb mij niet echt gestoord aan iets in het verhaal, alleen vond ik dat de hoofdstukken soms vrij kort zijn. Dat kan natuurlijk, maar het boek leest misschien nét ietsje te snel door. Hierdoor lijkt het alsof veel snel is opgelost en worden de problemen van Willowdean wel weer snel de kop ingedrukt. Natuurlijk is het ergens wel weer logisch dat ze er moeite mee heeft om haar emoties uit te drukken - wij emotionele tieners hè - dus ik kan er ook wel weer inkomen dat het soms vrij snel gaat. Eigenlijk is de snelheid van het verhaal mijn enige minpuntje!

Ik vind dat Julie Murphy een erg aangename en toegankelijke schrijfstijl heeft. Je verveelt je nooit tijdens het verhaal, en ze schrijft op zo'n manier dat je je als lezer - of tiener - echt kan inleven in de situatie. De boodschappen die het boek bevat zijn zelf een echte hulp, want de manier waarop de onzekerheid van Will wordt aangehaald, zorgt dat je als lezer ook - op een positieve manier - over jezelf gaat nadenken. Mij heeft het op de één of andere manier wel geholpen, want de boodschap dat het uiterlijk niet het belangrijkste is, is toch echt prachtig.
De humor van Julie Murphy mag ook niet vergeten worden, want die is echt geweldig. De leuke grappen en onnozele verhaaltjes geven het boek een leuk en vrolijk geheel, met een erg jeugdige en luchtige sfeer ondanks het toch wel gevoelige onderwerp.

Ik kan concluderen dat dit boek een must-read is. De boodschap, 'Zijn wie je bent', is op een erg toegankelijke manier overgebracht en serieuze onderwerpen worden afgewisseld door zoetsappige tiener-romances. Een prachtig verhaal, dat zeker de moeite waard is!

Ik dank Uitgeverij Moon voor dit recensie exemplaar.