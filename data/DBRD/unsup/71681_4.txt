Met ‘Moeras’ heeft de Australiër Steve Toltz zijn langverwachte tweede boek afgeleverd, maar liefst acht jaar moesten de fans wachten. Heel mooi dus dat het boek geen vervolg is op zijn debuut ‘Een fractie van het geheel’, dat wereldwijd bijzonder goed ontvangen werd.

'Moeras' draait om het leven van twee mannen, Liam en Aldo. Liam wil schrijver worden, maar is niet creatief genoeg om iets te schrijven dat de moeite van het publiceren waard is. Tot hij in een laatste wanhoopspoging beslist om over het leven van Aldo te schrijven. Aan Aldo’s leven is immers niets, maar dan ook niets doorsnee. Hij lijkt wel geboren voor het ongeluk, heeft pech in de liefde en neemt zakelijk de ene foute beslissing na de andere.

Het verhaal is niet chronologisch opgebouwd, het is aan de lezer om zelf structuur aan te brengen in de stroom van informatie. Door middel van bijzonder lange flashbacks neemt Liam ons mee naar de jeugdjaren van Aldo en later naar zijn leven als volwassen man. Er duiken een aantal liefdespartners op, geluk en verdriet gaan hand in hand. Liam en Aldo zien elkaar weliswaar als vrienden, maar veeleer profiteren ze van elkaar …

‘Moeras’ is absoluut geen boek dat je ‘even leest’, concentratie gedurende langere perioden is nodig om van het boek te kunnen genieten. Toltz maakt het de lezer dan ook niet makkelijk met zijn gedetailleerde beschrijvingen en opsommingen. Hij schrijft boeiend, weet de lezer mee te slepen door het verhaal, al had het allemaal net iets minder gemogen. De moeilijkere stukken worden echter ruimschoots gecompenseerd door pareltjes van zinnen, een heel blad volpennen met memorabele citaten is bij dit boek dan ook vrij makkelijk.

De bijzondere schrijfwijze van Toltz maakt van 'Moeras' best een uitdaging, een uitdaging die hopelijk veel lezers graag zullen aangaan.