Arrowood is een detective die zijn gemoedstoestand behoorlijk door collega Sherlock Holmes laat be√Ønvloeden. Hij vindt het belachelijk dat deze speurneus alle zaken wegkaapt terwijl hij helemaal niet goed weet waar hij mee bezig is. Dat Arrowood zelf een tikkeltje lui is, heeft daar volgens hem natuurlijk niets mee te maken. Op een dag komt Caroline bij Arrowood op bezoek en vraagt hulp omdat haar broer is vermist. Arrowood en zijn hulpje, Mr. Barnes, duiken op het mysterie...

Mick Finlay neemt de lezer op een fijne manier mee naar het eind van 1800. Door middel van subtiele gegevens, komen we in de sfeer van een Victoriaans Londen terecht. Het zijn de details die spreken; de armoede, de manier van vervoer, de munteenheid en meer van zulke dingen.

We beleven de zoektocht door de ogen van Mr. Barnes en dit geeft het boek wat extra's. Zo wordt je als lezer wat meer in het onderzoek betrokken, terwijl je tegelijkertijd meeleeft met zijn gevoelens richting zijn baas. Haat en liefde liggen dicht bij elkaar. Zo houdt Barnes van zijn werk en geeft hij in zekere zin om Arrowood, terwijl hij hem aan de andere kant maar een luie lelijkerd vindt waar hij niets tegen durft te vertellen. De gevoelens van Barnes worden op een geestige manier verwerkt en hierdoor staat het boek vol met donkere grapjes. Keerzijde hiervan is dat vooral Barnes goed wordt uitgediept, maar dat andere personages wat op de achtergrond blijven hangen.

De grapjes en het subtiel aanbrengen van de sfeer zijn de redding van het boek. Zonder dit was het niet meer dan een standaard detective geworden en daar zijn er helaas al (te) veel van. Arrowood heeft een kort lontje dat snel ontvlamt en het is lastig sympathie voor de grote man te krijgen. Barnes geeft affectie aan het verhaal. Hierdoor zal het toch meer lezers aanspreken dan wanneer het verhaal alleen om Arrowood had gedraaid.

Arrowood is een leuk verhaal voor de mensen die van oude tijden houden en die een langzame ontknoping waarderen. Sensatiezoekers zouden beter naar een ander boek kunnen kijken.