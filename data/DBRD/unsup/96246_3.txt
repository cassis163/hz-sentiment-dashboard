Na haar fantastische debuut Rusteloos land, bekroond met Gold Dagger Award, is Belinda Bauer er opnieuw in geslaagd een zeer aangename thriller met als titel Opgesloten te schrijven. Zij weet de lezer als geen ander te vermaken met haar verhalen over de gebeurtenissen in het plaatsje Shipcott.

In het rustige Shipcott worden de inwoners opgeschrikt door de laffe moord op, een bij iedereen bekende, ernstig gehandicapte oudere vrouw. In de kleine hechte gemeenschap is iedereen van slag en uitermate geschokt over deze gruwelijke daad.
Plaatselijk politieman Jonas Holly ziet zijn eerste moordzaak aan zijn neus voorbij gaan als rechercheur Marvel uit de grote stad het onderzoek komt leiden en hij aan de zijlijn staat. Daarnaast kan de arrogante rechercheur Marvel hem ook nog eens niet uitstaan.
Jonas heeft naast zijn werk, thuis ook de nodige stress en zijn handen vol aan zijn ernstig zieke vrouw Lucy, maar als het erop lijkt dat de inwoners van Shipcott het hem kwalijk nemen dat hij niets doet en hij dreigbrieven ontvangt besluit hij alsnog zijn eigen onderzoek in te stellen. Een onderzoek waarvan de schokkende uitkomst niet te voorspellen was.

Net als Rusteloos land gaat Opgesloten over de kleine gemeenschap van Shipcott.
Erg leuk als je het kent, maar het is absoluut niet nodig eerst Rusteloos land te lezen om plezier te hebben van Opgesloten. De prettige schrijfstijl van Belinda Bauer sleept je mee in het verhaal, door haar gedetailleerde manier van schrijven voel je je enorm verbonden met de personages, thuis in de omgeving en betrokken bij de gebeurtenissen. Toch had het verhaal van mij wel iets meer spannende acties mogen hebben. Op een gegeven moment vond ik zelfs het een beetje langdradig worden en miste ik de spanning. Gelukkig werd dit, na een onvoorspelbare wending in het laatste gedeelte van het boek, weer ruimschoots goedgemaakt. Niet zo uniek en huiveringwekkend als Rusteloos land maar zeer zeker de moeite waard