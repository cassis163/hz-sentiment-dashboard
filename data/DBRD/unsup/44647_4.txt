Lynn is 19 en zit in haar examenjaar als ze verliefd wordt op de 37-jarige Stephan, een vriend van haar vader en haar geschiedenisleraar. En dan blijkt hij ook gevoelens voor haar te hebben.

Lynn en Stephan zijn mooi en goed uitgewerkt als personages. Het verhaal wordt verteld vanuit het perspectief van Lynn. Je voelt al snel mee met Lynns eerste grote verliefdheid, haar onzekerheid en haar na√Øeve teleurstelling als het grote leeftijdsverschil niet door iedereen wordt geaccepteerd. Ze is 19 en in haar doen en laten realiseer je je dat ook heel goed. Stephans beweegredenen zijn geloofwaardig, aan de ene kant is hij stapelgek op Lynn, maar hij worstelt met dat grote leeftijdsverschil, het voelt niet goed. Het is duidelijk dat de ouders het moeilijk hebben met Lynns relatie, maar de hechte band met haar moeder is mooi en overtuigend neergezet.

De schrijfstijl leest erg prettig, door de sterk uitgewerkte personages, een goede balans van gedachten en goede conversaties lees je prettig door de hoofdstukken heen en kan je je goed inleven in de personages en hun meningen.

Het leeftijdsverschil tussen Lynn en Stephan is een mooi thema dat je aan het denken zet, want de verliefdheid en het houden van deze personages is zo voelbaar, zo helder en mooi neergezet. Dit geeft het boek een mooie diepgang. Een groot leeftijdsverschil blijft een ding als een van de personages nog maar een tiener is, maar door het verhaal van Lynn en Stephan ga je er toch anders naar kijken.

Ik vond dit een heel mooi verhaal en kon goed meeleven met Lynn. Zeker een aanrader voor liefhebbers van new adult boeken.