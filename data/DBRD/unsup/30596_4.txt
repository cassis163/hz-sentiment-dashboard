In April 2015 maakten wij voor het eerst kennis met deze dame en haar verrassende debuut STEM! Een niet standaard, zeer originele thriller die zich richtte op het fenomeen talentenjachten. Nu, ruim anderhalf jaar laat Marlen weer van zich horen met haar 2e boek Meesterdeal.


Dat ze in de tussentijd niet stil gezeten heeft moge duidelijk zijn. Een zeer actief persoon op social media, iemand die met veel (zelf)promotie (en niet zonder succes) haar Stem de wereld inbracht.
Hiernaast richtte zij ook nog eens met een aantal andere auteurs het collectief Moordwijven op en schrijft ze ondertussen vrolijk verder aan haar volgende (luister)boek voor Storytel. Een bezig bijtje dus, en ik had de eer haar tweede kindje enige tijd geleden al te mogen (proef)lezen. Happy Me! Heel erg benieuwd of ze met net als met Stem, ook dit keer met Meesterdeal weer weet te verrassen.

Bo ontdekt op een dag, dat haar 16 jarige dochter, een verhouding heeft met haar 42 jarige mentor. Hierdoor stapelen de spanningen binnen het gezin zich hoog op.
En dan is er ook nog eens een geheim, dat Bo en haar partner Adam al jarenlang met zich meedragen. En wie is toch die eigenaardige man, waar Bo via haar werk op een hulplijn mee in aanraking komt? Heeft hij goede of kwade bedoelingen met Bo en haar gezin en waarom gedraagt haar eigen man Adam zich steeds vreemder?

Marlen vangt je en sluit je al snel op in haar verhaal. Dit door haar ontzettend vlotte schrijfstijl. Deze vrouw is erg goed in het creëren van een hoop (onderhuidse) spanning die door het hele boek zindert en ze weet hier en daar flinke twijfel te zaaien. Ook de karakters zijn levensecht en enorm goed beschreven, een goed voorbeeld hiervan is de 16 jarige puber Eva, petje af!

Dat een thriller niet bol hoeft te staan van moorden bewees Marlen al met haar debuut, en ook in Meesterdeal gaat het over gewone mensen die verstrikt raken in lastige situaties, maar dit keer weer op een heel andere manier.
Overtuigd was ik al toen Marlen haar STEM! de wereld inbracht maar met Meesterdeal bewijst ze dat ze erg veelzijdig is en veel talent heeft. Een auteur is waar we denk ik nog veel van zullen horen.
Meesterdeal heeft een goed en mooi plot, een flinke dosis spanning die naar het einde zijn kookpunt bereikt en de auteur speelt wederom met cliffhangertjes waardoor je alsmaar door wilt lezen en waarbij je aandacht geen moment verslapt. Een boek dat wederom weet te verrassen.

Een auteur die absoluut een héél groot lezerspubliek verdient, ik ben fan en kijk uit naar meer!

★★★★½