Chinouk Thijssen werkt fulltime als freelance redacteur en schrijft young-adult thrillers. In 2009 debuteerde ze met de thriller Liefdesduivel, gevolgd door de columnbundel Hopeloze prinses. In 2011 schreef ze de Thriller on Demand Eindeloos voor VrouwenThrillers.nl. Verschillende korte verhalen van haar zijn verschenen in bundels. Eerder dit jaar verscheen haar young adult-thriller Blindelings.

Hij is van mij is eerder verschenen als thriller. In eerste instantie was het de bedoeling dat dit boek licht herschreven zou worden en dan opnieuw zou worden uitgebracht. Maar daar Chinouk met haar boeken een andere richting op ging, de richting van de young adults, werd in overleg met de uitgever besloten dat deze versie van Hij is van mij dan ook een young adult-thriller moest worden.

De thriller Hij is van mij heb ik een aantal jaren geleden gelezen en heel toevallig een aantal maanden geleden herlezen. Dit kwam goed uit, want zo kon ik een goede vergelijking maken. In de vorige versie was de hoofdpersoon Zara ouder en was een alleenstaande moeder met twee kinderen. Dit moest dus veranderen en een aantal personages moesten het veld ruimen.

In deze versie van Hij is van mij is Zara achttien jaar oud en woont bij haar oma. Zara heeft twee jaar in een filiaal van Next View, een kledingwinkel, gewerkt. Ze wil graag hogerop komen, die kans krijgt ze in een ander filiaal van Next View. Hier ontmoet ze Arthur en ze wordt verliefd op hem. Maar Arthur heeft meer aanbidders en sommige van hen gaan wel heel ver. Iemand wil Zara uit de weg werken. Zara voelt zich nergens veilig meer. Als een collega van haar vermist blijkt te zijn, worden de ogen gericht op Zara, zij wordt als schuldige gezien.

‘Wat een sukkel! Hij durft gewoon te zeggen dat ik hulp nodig heb. Psychische hulp. Ik kreeg van hem zelf een visitekaartje van een psycholoog cadeau!’

Ik moet eerlijk bekennen dat ik na het herlezen van de thriller Hij is van mij niet super enthousiast was. Best leuk om te lezen, maar toch ook wel een beetje saai en er miste net dat stukje spanning dat ik graag bij een thriller zie. Het maakte mij wel meer nieuwsgierig naar de nieuwe versie, de young adult. Ik ben het boek gaan lezen en voordat ik het wist had ik het boek alweer uitgelezen. Niet omdat het zo saai was dat je hele stukken over kon slaan maar juist omdat dit boek mij vanaf de allereerste bladzijde intrigeerde. Al snel voel je de spanning opkomen en deze wordt steeds verder opgevoerd. Het onveilige gevoel van Zara en haar onmacht is tot in de tenen voelbaar en komt regelmatig beangstigend over. Wendingen houden de lezer nieuwsgierig en deze kunnen de lezer volkomen op het verkeerde been zetten.
Nadat er veel hints zijn gegeven is het te raden wie de dader is. Als eenmaal de dader bekend is, is vaak de afloop wel te voorspellen, maar deze afloop kwam voor mij alsnog totaal onverwachts.

‘Nog even, lieve Zara, en ik maak je kapot. Ik ben heel dichtbij en deze keer maak ik niet dezelfde fout als toen. Ik moet rechtvaardig zijn. Ik moet en zal dit doen. Nog heel even. Bereid je maar voor.’

Deze versie van Hij is van mij, de young adult-thriller, stijgt ver uit boven de eerdere versie.
Het verhaal zit beter in elkaar, is veel meer in beweging (al gaat het verhaal naar mijn mening soms iets te snel), is in staat de aandacht vast te houden en de spanning is op een hoger niveau aanwezig. Mijn conclusie is dat Chinouk Thijssen het bij de young adult-thrillers moet houden, want in dat genre is ze op haar best.