In “Belofte maakt schuld” vertelt Sarah Pinborough het verhaal van Lisa, haar dochter Ava en haar beste vriendin Marilyn. Een verhaal dat op het eerste zicht het gewone dagelijkse leven van deze drie mensen lijkt te vertellen, wordt doorheen het boek stilaan een echte thriller van jewelste. Want welke geheimen draagt de overbezorgde moeder Lisa met zich mee? Is het leven van dochter Ava, lid van een sterk zwemteam, wel zo leuk als de eerste hoofdstukken ons vertellen? Of heeft ze het echt wel te moeilijk met de bemoeizucht van haar moeder? En dan nog Marilyn, de collega van Lisa, die door de jarenlange samenwerking ook haar beste vriendin is geworden. Ook zij heeft wel een en ander geheim dat de buitenwereld niet kan vermoeden! Ook de figuren die naast de hoofdpersonages voorkomen, zijn op een schitterende manier getypeerd, herkenbaar voor velen en toch steeds weer verrassend!
Uiteindelijk komt de lezer terecht in een verhaal dat start als een boemeltrein maar uitgroeit tot een supersonische TGV waarin de intriges je telkens weer op een verkeerd been zetten. Spannend tot de laatste snik! De tijdssprongen in het verhaal maken dat je het boek nog moeilijk kan wegleggen en meegezogen wordt om nog maar een extra hoofdstuk te lezen. Een aanrader voor wie graag spannend boeken leest.