Håkan Östlundh (Uppsala, 1962) heeft inmiddels zijn derde thriller op de markt gebracht met inspecteur Fredrik Broman in de hoofdrol. De in Stockholm woonachtige auteur heeft in zijn jongere jaren het beroep van journalist uitgeoefend, waarna hij zijn schrijfvaardigheden ontwikkelde als scriptschrijver voor de Zweedse TV. Een periode die ver achter hem ligt. Momenteel staat hij in de spotlights met zijn derde misdaadroman: Terreur.
Magnus Forsberg ontdekt in een brandend zomerhuisje in Nisseviken twee lichamen van jeugdige mensen, oorspronkelijk van Egyptische afkomst. Van rechercheur Fredrik Broman, die in een zware huwelijksdepressie zit, wordt verwacht dat hij de dader van de moord op Saleh Habib en haar vriend Josef Thomasson op weet te sporen. De grootste verdachte is de spoorloos verdwenen neef van Saleh, Said Habib. Vrij snel leidt het spoor naar een Islamitische organisatie. De Internationale Zweedse terroristenbestrijding ziet deze organisatie ook aan als schuldige, maar dit standpunt wordt met name ingegeven door het idee dat het van groot politiek belang is om snel een dader aan te wijzen.
Alleen Broman is nog niet zo zeker van deze stelling en vindt, na een explosie op een veerboot, aanwijzingen die de aandacht van de terroristen laat afzwenken. Alles lijkt in verband te staan met een donker verleden van enkele Zweden. Tijd voor indrukwekkend spitwerk in de geschiedenis van een paar bewoners van het eiland Gotland.
Håkan Östlundh staat garant voor uiterst nauwkeurig en minutieus beschreven verhalen. Ook in dit boek stelt hij zijn fans op dat gebied niet teleur. Naast het bechrijven van het in Zweden eveneens actuele terroristenprobleem, schuwt Östlundh een huwelijkcrisis van zijn hoofdrolspeler evenmin.
Wel is het enigszins teleurstellend dat de schrijver de vrouwelijke tegenspeelster van Broman, de rechercheur Eva Karlén, wat al te plotseling tussen de coulissen laat verdwijnen, terwijl haar aandeel voor het verhaal tot dat moment tamelijk belangrijk was.
Maar buiten dit minpuntje om blijft er nog voldoende Scandinavische degelijkheid over om met volle teugen van het boek te genieten. Zoals vooraf verwacht, een volledig en constructief verhaal, van hoge kwaliteit, waarin ook plaats is ingeruimd voor tal van onverwachte gebeurtenissen. Kortom, gewoon goed!