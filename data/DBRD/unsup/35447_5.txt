Een hardcover met een prachtige graphic van een blauwe pauw. Hiermee kreeg ik meteen het idee dat ik een juweeltje in handen had. Over de pauwen in de tuin van de dokter, zegt deze “Ze zijn zo mooi, zo curieus. Mensen weten niet goed wat ze met ze aan moeten”. Een boek over een geïsoleerd opgroeiend meisje met een aangeboren beperking, belemmerd maar toch vol in ontwikkeling. Een boek met diepgang, leed en uitgewerkte personages, met mooie natuurbeschrijvingen in beweging en verstilling.

“Op de veranda… liet een boomkikker zijn langdurige, luide, doordringende kwaakgeluid horen, en zelfs die haast oorverdovende noot… bracht… een bijbehorende stille noot van melancholie met zich mee”.

Mississippi, 1915: op een boerenbedrijf ligt een vrouw te bevallen. Dokter Thompson wordt er bij geroepen. Als de baby is geboren blijkt ze een aangeboren afwijking te hebben. Haar genitaliën zijn onvoldoende ontwikkeld, waardoor ze niet zindelijk kan worden en niet geschikt is voor de rol van echtgenote en moeder. Het meisje Jane groeit op in het boerenbedrijf. Ze is nieuwsgierig en leert de natuur kennen door de beesten en begroeiing. Ze wordt geïsoleerd opgevoed met alleen haar elf jaar oudere zusje, haar hardwerkende vader en depressieve moeder als gezelschap. Jane observeert, denkt na en verlangt, naar een leven onder de anderen. Ze wil graag naar school en probeert door weinig te eten en te drinken haar ongelukjes onder controle te krijgen om te kunnen leren en met leeftijdsgenoten op te kunnen trekken. Uiteindelijk leert ze zichzelf lezen en rekenen. Ze gaat naar de plaatselijke dansavonden en raakt verliefd. Dokter Thompson blijft bij haar betrokken en geeft haar stap voor stap inzicht in haar afwijking. Daarnaast probeert hij artsen in te schakelen omdat hij hoopt dat een chirurgische ingreep Jane van haar afwijking af kan helpen. Ondanks alles ontwikkelt Jane zich tot een levenslustige, ondernemende en zelfstandige vrouw. Prachtig om te lezen!