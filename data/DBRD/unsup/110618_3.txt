Eerste gedachte: dat vraag ik me ook af. Nu en dan voel ik me behoorlijk lusteloos. Dat is niet gek met alles wat ik doe, maar waar haal ik in godsnaam de energie vandaan om weer op te starten?


Waar haal je de energie vandaan?

Energie is de beste voorspeller van succes. Energieke mensen zitten beter in hun vel, gedragen zich actiever en presteren beter. Maar waar haal je die energie vandaan? Hoe laad je jezelf voldoende op, zodat je bestand bent tegen de hectiek van alledag en steeds weer het beste uit jezelf weet te halen? In dit praktische boek lees je hoe je je mentale, emotionele en sociale energiebronnen vindt én activeert.

Gelukkig zijn is uitblinken in leven

Ik moet er altijd om grinniken als ik een moderne vertaling van een oude filosofische idee zie. In dit boek is dat Aristoteles’ overtuiging dat je gelukkig bent als je ‘lukt’. In de woorden van Van der Loo en Davidson: ‘Gelukkig worden is misschien wel de ultieme prestatie: het betekent dat je uitblinkt in leven.’ In deze bewoording gaat een fundamentele overtuiging schuil. Namelijk dat geluk geen passieve staat van zijn is, maar zowel het proces als de bestemming. Je moet ervoor werken.

'Waar haal je de energie vandaan?' is een praktisch boek dat bekende theorieën bruikbaar maakt door sturende vragen en oefeningen. Energie wordt besproken aan de hand van de emotionele, mentale en sociale component. Wat mij met name is bijgebleven, zijn de vijf energiebronnen die ze aanhalen: positiviteit, aandacht, ambitie, bevlogenheid en verbinding. Schot in de roos als je het mij vraagt. Het is een samenspel tussen die vijf factoren. Er worden ook vier persoonlijkheidstypes gegeven. Die kun je zien als een speelveld waarover je beweegt. Dat kan tot nuttige inzichten leiden, want wat doe je om meer uit het leven te halen? Je begint met het vergaren van zelfinzicht en dit boek helpt je daarbij.

Als een personal coach

Het is zo toegankelijk geschreven dat je het snel uit hebt. De inzichten zijn bekend en dat geeft al gauw het gevoel dat het weinig vernieuwend is. Maar dit boek vindt zijn uniciteit vooral in de oefeningen. Ik kan me voorstellen dat Hans van der Loo en Patrick Davidson bevlogen coaches zijn. Na het lezen van dit boek ben ik ervan overtuigd dat ze veel meer weten en kunnen dan ze hier laten zien. Maar (heel belangrijk): dit boek is niet bedoeld als egodocument, het is juist om de theorie toegankelijk te maken. In die opzet zijn ze absoluut geslaagd.

Het focust zich niet enkel op presteren in de tegenwoordig gangbare betekenis van het woord. Nee, het gaat over onze natuurlijke prestatiedrang, maar niet over de prestatiedwang. Het is juist een pleidooi voor meer doen wat je wilt dan wat je ‘moet’. Ervan uitgaande dat je met dit boek ontdekt wat jij deep down wilt, uiteraard. Het enthousiasme spat ervanaf en het is zeker aanstekelijk.

Afsluitend is er nog een stappenplan dat je helpt om aan de slag te gaan met de inzichten uit het boek. Maar het meeste werk gebeurt al tijdens het lezen. Voor het beantwoorden van de vragen is ook schrijfruimte opgenomen, al kan ik het niet over m’n hart verkrijgen in een boek te schrijven. Kortom: 'Waar haal je de energie vandaan?' is een toegankelijk en goed gestructureerd boek dat je zo coacht dat je zelf ontdekt wat jouw volgende stap zal zijn.

3,5 ster

(Deze recensie verscheen eerder op www.alexhoogendoorn.nl)