OVER DE COVER:
Op een zwarte ondergrond zie ik een vrouwenrug met een prachtige tatoeage en een hand in haar nek. Daar overheen in grote letters de titel van het boek. Deze afbeelding leg ik, nadat ik het boek heb gelezen, uit als: omarm jezelf, heb lief, creëer en maak je wens(en) werkelijkheid. Titel en cover zijn perfect gekozen. Subliem!

OVER DE INHOUD EN MIJN MENING:
Zoals de titel van dit boek al doet vermoeden neemt de auteur je aan de hand om je wens(en) werkelijkheid te laten worden. Samen maak je de reis van je leven op zoek naar jouw verlangen en kunnen dromen uitkomen. Daarbij maakt hij gebruik van een stappenplan: de 10 wetten: Wet van het heimelijk verlangen, Innerlijke wijsheid, Inzicht, Van het geven, Van de kracht, De schoonheid, Leiderschap, Het succes, Van het fundament en van Het Koningschap.

Deze tien eigenschappen vormen samen “De boom des levens, en zijn het gereedschap om te creëren, om te scheppen.

Iedere wet wordt afzonderlijk en uitvoerig besproken en uitgelegd. Op bijna elke linker bladzijde staat een tekst uit het boek De kabbalist. Allemaal wijsheden die mij tot nadenken zetten. Ook uit zijn boek: De geheime Newton worden citaten aangehaald.

“Wijsheid is het kind van stilte en meditatie”

In feite komt het erop neer, dat je in jezelf moet geloven, jezelf bent en daar dicht bij blijft. Doet wat je leuk vindt en goed in bent. In je kracht staat en deze gebruikt.

Natuurlijk is het niet zo, als je dit boek hebt gelezen, dat je droom of wens uitkomt. Het vergt tijd, doorzettingsvermogen, discipline, actie en is hard werken. Maar wie heeft dit er niet voor over om niet meer te hoeven dromen, maar verlangen werkelijkheid te laten worden? Je doet het voor jezelf, je eigen geluk en vrijheid en wordt er ook nog wijzer van.

“Ze verlangden wel naar verandering in hun leven, maar het vooruitzicht dat ze dan zelf moesten veranderen beangstigde hen. Al wisten ze dat het doel van het leven verandering was.”

Het zelfhulpboek bevat tevens opdrachten en lijstjes die je kunt invullen. Bijvoorbeeld: welke actie moet ik ondernemen? Wie moet ik nu echt spreken en om hulp of advies vragen. Welke afspraak maak jij met jezelf? Welke eigenschappen verhinderen jou om je wens te vervullen? Hoe kun je deze “zwaktes” jouw sterke punten maken?

“Alles waar een mens zijn aandacht op richt, komt tot groei”

De auteur weet je o.a. in actie te krijgen, na te laten denken, legt uit waarom discipline en motivatie belangrijk zijn, hoe om te gaan met tegenslagen en je zegeningen te tellen, te stimuleren, want alleen dan kan er succes zijn en wensen bewaarheid worden.

In korte hoofdstukken, duidelijk en eenvoudig taalgebruik, maar met humor en een gezond fanatisme weet de auteur mij te boeien tot de laatste bladzijde. De prachtige uitspraken beroeren mij. Een zelfhulpboek dat voor velen toegankelijk is. Voor mensen die hun (werkzame)leven of iets in de wereld willen veranderen en gelukkiger willen worden. Uit hun leven willen halen wat er in zit. Een boek op weg naar een ander beter, zinvoller en bevredigender leven.

De auteur wijst je de weg op een prettige manier en weet dit voortreffelijk te verwoorden. Dit boek lezen is het begin van verandering. Het begint tenslotte bij jezelf, want alleen JIJ kunt iets veranderen.

“Elke dag maar één draadje gesponnen, is op het eind van het jaar een hemdsmouw gewonnen.”

Spreuk boven het bureau van Arthur Kimpen, vader van Geert Kimpen.