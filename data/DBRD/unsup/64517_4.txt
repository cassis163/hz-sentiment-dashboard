Haruki Murakami is een zeer begenadigde verteller in een volstrekt eigen stijl. Zijn romans hebben een magische aantrekkingskracht maar vooral in zijn korte verhalen kan hij al zijn talenten ten volle benutten en tentoonstellen. “Mannen zonder vrouwen” is hierop geen uitzondering. Zoals wel vaker staat de liefde centraal en hoewel alle verhalen op zichzelf staan is er ook een rode draad, zoals dat eigenlijk dwars door bijna al zijn boeken loopt. Liefde, eenzaamheid, muziek, katten en vaak grote hoeveelheden bier. Als je eenmaal een Murakami hebt gelezen ben je doorgaans verslaafd voor het leven en deze bundel is daar weer een nieuw bewijs voor.