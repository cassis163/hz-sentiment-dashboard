Melissa Skaye – Verminkte toekomst

Auteur: Melissa Skaye
Titel: Verminkte toekomst
Serie: VT-serie
Uitgeverij: LetterRijn
Publicatiedatum: 2-11-2017
Aantal blz: 310

Cover
Een prachtige cover, ik kan niet anders zeggen. De cover is heel mooi blauw/groen. Op de foto zien we een boom met een groep vogels, weerkaatsend in water. Daardoorheen zien we wazig prikkeldraad. Een compleet andere cover dan de andere delen van de VT-reeks hadden. Deze past veel meer bij een thriller.

Auteur
Melissa Skaye (1972) is auteur van de VT-thrillerreeks: Vituele tango, Verboden tranen en Verleden tijd. Verminkte toekomst is het vierde deel van de reeks met rechercheurs Sanne Philips en Luca Borra in de hoofdrol. Ook is zij auteur van de thriller In onschuld en van de fantasyreeks Jeremy Jago. Ze heeft in diverse bundels korte thrillerverhalen gepubliceerd. Melissa woont samen met haar man en twee kinderen in Hoorn.

Achterflap/samenvatting
De moeder van Sanne Philips verdwijnt spoorloos als haar dochtertje nog maar tien jaar oud is. Sanne groeit op bij haar grootouders en kiest later voor het beroep van rechercheur, mede ingegeven door die eerdere verdwijning.
Vierentwintig jaar later ontvangt Sanne een envelop met daarin de ketting die ze haar moeder kort voor de verdwijning gaf. Op advies van paragnost Will de Jager duikt ze in het verleden en daarbij stuit ze op een hele reeks verdwenen jonge vrouwen. Het onderzoek dat volgt, levert in eerste instantie meer vragen dan antwoorden. Leeft Sannes moeder nog? Waar is ze dan al die jaren geweest? Wie heeft de ketting verstuurd?
Een melding over mogelijke kindermishandeling en een nieuwe vermissing van een vrouw, slokt bijna alle tijd van de rechercheur op. Sanne zet haar zoektocht door en wordt daarbij geholpen door haar collega Luca Borra en paragnost Will.

Mijn mening
Van de vorige delen van de VT-reeks heb ik heel erg genoten en dat maakt dat ik de lat voor dit vierde deel best hoog leg. Maar ze heeft het gewoon weer voor elkaar!

Er wordt een envelop bezorgd bij Sanne Philips en als ze ziet wat er in de envelop zit, moet ze behoorlijk slikken: de ketting van haar moeder! Sanne’s moeder is verdwenen toen Sanne nog maar 10 jaar oud was. Ze wil, op aanraden van vriend en paragnost Will de Jager, het oude onderzoek van de verdwijning weer openen, zeker nadat duidelijk wordt dat er veel meer jonge vrouwen zijn verdwenen in die tijd. Tegelijkertijd krijgen Sanne en haar partner bij de politie, Luca Borra, een melding van kindermishandeling. Sanne vertrouwt het niet en schuwt daarbij niets om achter de waarheid te komen.

Melissa Skaye schrijft boeken met internationale allure. Met elk boek wordt ze beter en beter. De verhaallijnen kloppen gewoon en als lezer zit je continue in een spanning. Spanning die af en toe afgewisseld wordt met gruwelijkheden, zoals Karin Slaughter dit kan doen.

In Verminkte toekomst staat vooral Sanne centraal en het verhaal van de verdwijning van haar moeder. Je wordt meegezogen in het leven en de gedachten van Emma, Sanne’s moeder. Je voelt gewoon haar emoties. Emoties die wisselen van machteloosheid, enorme boosheid en lef naar verdriet en totale angst. Als lezer vraag je je af hoe ze het allemaal volhoudt. Je raakt betrokken bij het verhaal.

De boeken zijn afzonderlijk te lezen, maar ik zou dat toch niet aanraden. Als lezer hecht je aan hoofdpersonen in een reeks en dat is bij de VT-reeks niet anders. Melissa bezit de gave om de aandacht van de lezer op een unieke manier vast te houden. Elk verhaal is zo anders en zit zo goed in elkaar, dat ik me nu al afvraagt waar VT5 over zou kúnnen gaan. Maar Melissa Skaye kennende, komt dat vast helemaal goed.

Spanning: 5
Plot: 5
Leesplezier: 5
Schrijfstijl: 5
Originaliteit: 5
Psychologie: 5

Ik geef Verminkte toekomst een welverdiende score van 5 sterren.

Leontine