De sirocco, de hete, droge wind uit Afrika, zorgt op Sicilië voor moordende temperaturen van 45° C en meer, waarbij het leven op het eiland praktisch stilligt. Een gevaarlijke wind: la tempesta di assassini (de moordenaarsstorm). Wanneer tijdens de sirocco op Sicilië een moord wordt gepleegd, verandert het leven van een heleboel mensen. De mooie cover van het boek is van een foto die Inge Ipenburg zelf heeft gemaakt, vanaf het terras van het appartement waar ze indertijd verbleef. Mooie, dreigende lucht die perfect de sfeer weergeeft van het boek.  

Maxine 'Max' Steenstra was een succesvolle Nederlandse schrijfster. Na de zelfmoord van haar vriend is ze uit de publiciteit verdwenen en neergestreken in een pittoresk dorpje op het mooie Sicilië. Ze woont daar al zeven jaar in alle rust, maar raakt betrokken bij de dood van de Nederlandse Nicole, die wordt vermoord op het strandje waar Max altijd haar yoga-oefeningen doet. Was Nicole wel het beoogde slachtoffer? Wil Heerema is een Nederlandse inspecteur van politie die toevallig vakantie viert in het dorp waar Max woont. Ook hij raakt bij de moord betrokken, omdat er een directe lijn naar Nederland lijkt te lopen. Waarom is Nicole vermoord? Zit de maffia erachter of moet de dader in Nederland gezocht worden?  

Inge Ipenburg (1957) is voornamelijk bekend als actrice. Ze heeft onder andere hoofdrollen gespeeld in Goede Tijden, Slechte Tijden en in Westenwind. Maar dat is niet het enige wat ze heeft gedaan: ze heeft in films gespeeld, spelprogramma's gepresenteerd en is een veelgevraagd inspreker van luisterboeken. In 2014 heeft ze haar eerste roman gepubliceerd. Na de spannende roman Een schitterend ongeluk en het audioboek en e-book Als anderen slapen, is Moordenaarsstorm de jongste uitbreiding van haar veelzijdige oeuvre. En dat wordt dus al heel gauw gevolgd door het afsluitende deel van de Siciliaanse Kronieken – waar menig lezer al reikhalzend naar uitkijkt.  

In dit eerste deel van het tweeluik 'Siciliaanse Kronieken' van Inge Ipenburg maken we uitgebreid kennis met de hoofdpersonen Maxine Steenstra en Wil Heerema. Ook de bijfiguren worden goed getypeerd. Ipenburg heeft al een aantal jaren op Sicilië haar vakanties doorgebracht en is er in geslaagd om de sfeer van het eiland goed weer te geven. Je klautert met Max de trappen naar haar huis op en af; je loopt met haar langs de boulevard en het strand. Je leert het dorp waar Max woont goed kennen. En je kunt het dorp zelf bezoeken en in de voetsporen van Maxine lopen: het is het kustplaatsje Cefalu, iets ten oosten van Palermo. De sfeertekening blijft wel heel erg beperkt tot deze plaats, de rest van Sicilië komt er bekaaid van af, afgezien van een paar korte verwijzingen naar toeristische trekpleisters, zoals de Etna.

Wanneer je door de ogen van Wil Heerema kijkt naar de manier van recherche onderzoek doen op Sicilië, voel je de kracht van een samenleving waar onder- en bovenwereld meer met elkaar verweven zijn dan wij in Nederland gewend zijn en proef je het ongemak en de worsteling van Wil om zich er niet té diepgaand mee te bemoeien. Dat spanningsveld heeft de auteur uitstekend naar voren gebracht, zonder er een waardeoordeel over te geven. Het is zoals het is.  

Moordenaarsstorm is een goed opgebouwd, geloofwaardig en spannend verhaal. Een moord op een jonge toeriste, een interessante hoofdpersoon, een boeiende plot die steeds meer vaart krijgt en zijlijntjes naar mogelijke verdachten die kleur geven aan het geheel, maken het boek een genot om te lezen. Een (letterlijk en figuurlijk) daverende cliffhanger naar het volgende deel in het tweeluik maakt het helemaal af. Dit tweede deel verschijnt 26 juni 2019 onder de titel De mannen vallen en ook daarin spelen Max Steenstra en Wil Heerema de hoofdrol.