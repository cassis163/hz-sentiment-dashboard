Aan de oevers van het Laguna Veneta worden de lichamen van tientallen mensen gevonden. Inspecteur Giacomo krijgt opdracht hun gewelddadige dood te onderzoeken en hun wrede moordenaar op te sporen.

Wanneer de prachtige dochter van een adellijke familie hem om hulp vraagt, heeft Giacomo moeite om zijn aandacht bij deze vreselijke situatie te houden. Maar dan leidt zijn speurtocht hem naar de waarheid over een verschrikkelijk wezen...

Mijn visie
Met ‘1897’ verrast Lauerhohn. Een uiterst kort verhaal, waarin de auteur evenwel kans ziet een prima verhaallijn te bewerkstelligen en dat is knap in zo’n beperkt aantal pagina’s!

Een mooie opbouw en een verrassend plot, dat biedt Lauerhohn met zijn ‘1897’.
Ondanks het feit dat Lauerhohn wars is aan het vasthouden aan een beproefd genre, is zijn schrijfstijl in elk geval onveranderd eigentijds, verfrissend en zijn taalbeleving verzorgd.

“Giacomo boog het hoofd. ‘Aangenaam, signorina.’ Haar sierlijke vingers hulden zijn palm een moment in haar vrouwelijke warmte. Hij wees uitnodigend naar de stoel tegenover hem. Zij, gekleed volgens de laatste Parijse mode die de Italiaanse welgestelden tegenwoordig droegen, nam elegant plaats op de zitting.”

De personages die Lauerhohn laat acteren zijn prima neergezet. Met name inspecteur Giacomo weet hij prima te presenteren.

“Een landaulette stopte voor het hek. De signorina stapte snel in. De koetsier gaf met een lange zweep het duo paarden een tikje op hun billen. Een kort gehinnik klonk, waarna het tweespan in een versnelde draf de hoofdweg naar Venetië opdraaide.”

Ik vind het knap dat een auteur kans ziet om een zo compleet werkje in een zo bescheiden (qua omvang) boekje te vatten. Het enige nadeel? Het verhaal is te kort.

Over de auteur
Terrence Lauerhohn (1960) richt zich pas sinds zijn 51e serieus op het schrijven.
Zijn eerste boek was de korte Sciencefictionroman, 'Noptula'. De positieve reacties op dit boek motiveren hem om verder te gaan met schrijven. Lauerhohn doet mee aan verschillende schrijfwedstrijden, zonder uitzondering met goed resultaat.
Het auteurschap blijkt zijn passie te zijn en die passie blijft nog altijd groeien.

Uitvoering
Uitgever Quasis Uitgevers
Paperback, 38 pagina's
ISBN 9789492099198

Over Hanneke Tinor-Centi
Hanneke Tinor-Centi (1960), communicatieprofessional, tekstschrijver, (boek)marketeer, boekrecensent en literair agent. www.hanneketinorcenti.nl