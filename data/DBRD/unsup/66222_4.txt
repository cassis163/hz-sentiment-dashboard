Om mij heen hoorde ik zoveel mensen over ACOTAR, ACOMAF en later ook ACOTAR dat ik besloot het te proberen. Ik hou van fantasy en de omschrijving klonk goed. En wat ben ik blij dat ik ben gaan lezen!

Ik was in Sicilië en lag aan het zwembad toen ik mijn eerste stappen in Prythian zette. Waar ik van anderen begreep dat het boek lastig kon zijn om in te komen sprak het mij genoeg tot mijn verbeelding. Ik had meteen een goed beeld bij de wereld, zowel aan de menselijke als de Fae kant van de muur.

-- “Everything I love has always had a tendency to be taken away from me” --

Het boek draait om hoofdpersoon Feyre, een mensenmeisje van 19 jaar oud die een enorm avontuur tegemoet gaat. En dat tegen wil en dank. Maas heeft de gevoelens van Feyre heel mooi omschreven in het boek, de verwarring en ook de warme gevoelens tegenover sommige court-leden en de worsteling met gevoelens die ze niet hoort te hebben volgens haar opvoeding.

Ook op het gebied van romantiek doet Maas het goed. De chemie die van de pagina's af spatte (want stiekem ben ik onwijs romantisch) vond ik enorm lekker lezen. Waar de hoofdpersonen soms wel last van hadden is het 'ik doe alles voor je zo lang je de mijne blijft en wordt' gevoel.

Soms duurt het even voor je helemaal door hebt hoe een personage er uit ziet. Of wat het überhaupt voor personage is. Neem de Attor, ik wist het niet en het is mij nog steeds niet helemaal duidelijk. Daar vallen nog wat verbeterpuntjes te halen maar mag de pret absoluut niet drukken.

Het eerste deel van het boek had wat mij betreft wat korter gemogen, het tweede deel vond ik eigenlijk net te snel afgehandeld. Neemt niet weg dat het alsnog een supergaaf geheel is geworden waarmee Maas zich wat mij betreft ver boven andere YA en NA schrijvers plaatst. Ik raad ACOTAR dan ook aan iedereen aan om te lezen!

Boy was I glad dat ik het tweede (en derde) deel ook al klaar had liggen. Want ik wilde echt doorlezen. Ik wilde meer, meer fantasie, meer magie, meer liefde. Ondanks dat Feyre voor mij in het eerste boek misschien iets te naief was, en de bedoelingen van Tamlin er aardig bovenop lagen heb ik genoten van elk woord in dit boek. Deze zal ik zeker herlezen als straks het volgende deel uit komt!