Lupko Ellen was voor mij een onbekende Nederlandse thrillerauteur, tot ik afgelopen week uit nieuwsgierigheid een boek van hem meenam uit de bibliotheek. Zojuist heb ik het boek uitgelezen en ik ga de andere boeken van hem gelijk maar reserveren in de bieb!

Moddergraf is het debuut van Lupko Ellen en een goed opgebouwde misdaadroman. Een aantal zaken blijft onbenoemd, maar dan zijn ze ook niet direct van groot belang voor het verhaal. De hoofdpersoon Ludde Menkema komt wel goed uit de verf: een journalist van een internetnieuwsdienst, niet meer piepjong, met een enigszins berucht verleden. Na een tip is hij op tijd aanwezig wanneer de politie het lichaam van een louche advocaat uit het Van Starkenborgkanaal opdregt. Van daaruit ontwikkelt zich een sinister drama dat Ludde bijna zijn leven kost.

Deze misdaadroman speelt zich grotendeels af in de stad en de provincie Groningen. De omgeving komt goed tot zijn recht en de karakters zijn grotendeels goed ingevuld. Ook voor zijsprongetjes is plaats, zoals de bezoekjes van Ludde aan zijn stervende moeder in het verzorgingstehuis. Die geven de personages meer inkleuring.
Een mooi uitgebalanceerde thriller.