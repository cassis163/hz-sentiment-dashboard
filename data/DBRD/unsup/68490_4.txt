‘Ze werd geboren als Anidori-Kiladra Talianna Isilee, kroonprinses van Kildenree, en ze opende haar ogen niet voor ze drie dagen oud was.’ Dit is de eerste zin uit Ganzenmeisje, een bijzonder mooi boek van de Amerikaanse schrijfster Shannon Hale.

Het verhaal werd onlangs opnieuw uitgebracht door Uitgeverij Karmijn en is een bewerking van ‘De Ganzenhoedster’, een sprookje van Grimm. Hale herschreef het verhaal speciaal voor jongeren vanaf 12 jaar. Het is het eerste deel in een serie van vier romans die in Amerika een enorme schare fans heeft. Ganzenmeisje werd in Amerika bekroond met de Josette Frank Award voor een “jeugboek met uitmuntende literaire kwaliteiten”.

Alleen al de prachtige cover van het boek maakt je nieuwsgierig naar de inhoud. Er staan helaas geen illustraties in het boek, maar als je eenmaal aan het sprookje begint, dan maakt dit ook niet meer uit. Het bijzondere verhaal boeit vanaf de eerste bladzijde en het is dan ook moeilijk om het boek weg te leggen, want je wilt door blijven lezen en weten hoe het afloopt.

Het boek bestaat uit drie delen: Kroonprinses, Ganzenhoedster en Blonde Vrouwe. Deze delen staan voor de transformatie die Ani ondergaat van kroonprinses naar arme ganzenhoedster en uiteindelijk naar een sterke blonde vrouw die de strijd tegen het kwaad aan wil gaan.

Ook al staan er enkele fouten in de vertaling van Ernst Bergboer, hij heeft Shannon Hale’s uitgebreide beschrijvingen en beeldspraak goed weten te verwoorden. Hale weet prachtige zinnen te formuleren, waardoor je de gebeurtenissen goed kunt voorstellen en de personages daadwerkelijk voor je gaan leven. En ook al is het een sprookje, elk karakter wordt flink uitgediept; ook al heeft iemand een bijrol, toch kun je je inleven in deze persoon.

Hale zorgt er dus voor dat ieder in het verhaal een toegevoegde waarde is, waardoor het – ondanks de magische krachten en bijzondere koninkrijken – een verhaal wordt waarin de lezer zich goed kan verplaatsen. Kortom, Ganzenmeisje is een aanrader voor iedereen voorbij de 12 jaar die als kind van sprookjes hield en graag een prachtige ‘volwassen versie’ wil lezen.

Deze recensie schreef ik voor http://kinderboeken.blog.nl.