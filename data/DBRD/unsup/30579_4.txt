De auteur weet met haar eenvoudig woordgebruik de aandacht van de lezer vast te houden in een meeslepend verhaal. Ondanks dat de gebeurtenissen elkaar snel opvolgen weet Emma alles in een rustig tempo te verwoorden; elk detail doet ter zake, de spanning wordt langzaam opgevoerd. Daarbij heeft ze de diverse personages goed uitgediept. De verhaallijn, die levendige dialogen bevat en een vleugje romantiek, is goed opgebouwd en heeft voldoende plotwendingen.

Nicole Coenen, de kersverse teamleider bij het rechercheteam Sittard, krijgt te maken met een aantal moorden.

Alle slachtoffers hebben voor hun dood seks gehad. Uit het forensisch rapport blijkt niet dat het om een misdaad gaat; bij alle mannen is er sprake van een natuurlijke dood

Nicole krijgt argwaan; ze vertrouwt het niet: zoveel moorden binnen een kort tijdsbestek en allemaal mannen? Ogenschijnlijk hebben ze niks met elkaar te maken. Ze begrijpt het niet. Samen met rechercheur Rick Nelissen, die zich opwerpt als haar rechterhand, gaat ze op onderzoek uit.

Lukt het hen de waarheid boven water te krijgen?

Rechercheur Robert Janssen is gepasseerd voor de functie van teamleider; hier is hij niet blij mee en laat dit op verschillende momenten op een zeer onaangename manier aan Nicole merken. Wanneer hij echt te ver gaat is Nicole het beu; ze stuurt een mail naar de commissaris. Dan is het hek van de dam; Robert is woedend.

‘Robert mag ik je vragen waarom je dit niet gedaan hebt?’ ‘Daar heb jij niets mee te maken.’

Collega Karin is verliefd op Nicole; hoe gaan ze hiermee om?

Op de cover is een afbeelding te zien van een jonge vrouw; blonde paardenstaart, opvallend groen shirt, zwarte leren broek en rode pumps. Het lijkt alsof ze over haar schouder kijkt; wie is die vrouw? Nicole, Karin of iemand anders?

De cover is van kunstenaar Frank Hölsgens; zijn schilderij ‘Awesome as scan be’ acryl op doek uit 2016, zag de auteur tijdens een tentoonstelling en ze wist meteen dit wordt de cover van mijn boek.

Achter in het boek is een preview opgenomen van Si-Tard II en een korte samenvatting van de eerder verschenen boeken van de auteur.

Het boek is klein van formaat, maar groot qua inhoud; het laat de lezer op het puntje van zijn stoel zitten. De auteur weet te verrassen met een knappe ontknoping die verbluffend is.

Schrijfstijl: 4****
Spanning: 4****
Verhaallijn: 5*****