Hij wou zo spoedig mogelijk iets doen voor de massaal toegestroomde vluchtelingen. Reeds in 2007 schreef hij over deze problematiek en de toenemende globalisering. Ilja Leonard Pfeijffer (1968) selecteerde een representatief aantal van zijn columns uit nrc.next, voegde er een fraai fragment uit zijn roman La Superba aan toe, alsook een gedicht en een liedtekst. Tenslotte nog een reportage voor Vrij Nederland en Gelukszoekers was klaar om gepubliceerd te worden.

Alle betrokken partijen, de uitgever, drukker, boekhandel én uiteraard de auteur zelf, zien voor dit boek af van hun verdiensten. De volledige opbrengst van Gelukszoekers gaat naar een nieuwe organisatie: Werken zonder grenzen. Dit lovenswaardige initiatief zorgt ervoor dat talentvolle vluchtelingen met een verblijfsvergunning in aanmerking komen voor een baan bij potentiële werkgevers.

Dit boekje opent met een brief aan Europa, waarin de auteur om aandacht en begrip voor de vluchtelingen vraagt. Er is immers een massale volksverhuizing aan de gang, waarbij Europa overspoeld wordt door vluchtelingen van overzee die hun hebben en houden achterlaten, in de hoop bij ons hun leven voort te kunnen zetten op een vreedzame manier. Een schrijnende realiteit waarom deze mensen thuis alles en iedereen achter zich laten, een realiteit die gepaard gaat met angst maar ook met hoop.

Het uitgebreide fragment uit La Superba is een uitstekende keuze, alsook de liedtekst voor zangeres Ellen ten Damme. Stof tot nadenken vooraleer te oordelen of te veroordelen.

Pfeijffer geeft in Gelukszoekers de vluchtelingen een menselijk gezicht. In zijn woonplaats Genua heeft deze schrijver gesprekken gevoerd met de vluchtelingen die hem na aan het hart liggen. Je kan er niet omheen, de toestroom van overzeese families zal voor een groot gedeelte ook de toekomst van ons continent bepalen. Pfeijffer confronteert zijn lezers met de schrijnende situatie die op dit ogenblik in Europa en daarbuiten heerst. Tevens benadrukt hij dat deze vluchtelingen mensen zijn, dat ook zij recht hebben op een normaal bestaan.

“Zie die blik van hoop en vechtlust in hun ogen. Het is de blik van een adelaar. U moet niet bang voor hen zijn. U hebt hen nodig. Zij zijn precies wat u nodig hebt. U hebt niets anders méér nodig dan hen. Zet uw ramen open, haal uw deur van het nachtslot en verwelkom hen. Haal hen binnen en omhels hen. Leg bloemenkransen om hun nek. Zij zijn uw toekomst.” Een noodkreet die smeekt om aandacht, verdraagzaamheid, menselijkheid en hulp. Uw hulp, omdat iedereen recht heeft op een menswaardig verblijf op onze aardbol.

Vier sterren voor Gelukszoekers, de volledige buit van vijf sterren voor het humane gebaar van de eeuwige optimist die Pfeijffer is!