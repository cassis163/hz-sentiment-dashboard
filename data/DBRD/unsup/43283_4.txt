Machteld van Zalingen is freelance redacteur en tekstschrijver. Na een tijd in de uitgeverswereld gewerkt te hebben, ontdekte ze dat ze zelf schrijven en redigeren toch wel het leukste aspect van het boekenvak vond. In 2009 verscheen haar eerste boek Geboren in 1980, waarna nog een aantal non-fictie titels volgden. Wraakzusters is het thrillerdebuut van Machteld.

Als een groep studenten tijdens een weekendje weg een prostituee in huren, gaat het verschrikkelijk mis. Onder invloed van drank en drugs doodt een van de jongens de jonge vrouw. Manon, Juliet en Petra, toen nog tienermeiden zien deze moord gebeuren. De jongens weten niet dat er getuigen zijn en besluiten het lichaam te laten verdwijnen en voor altijd hierover te zwijgen. Ondanks de ernst van het misdrijf maken ook de meisjes het besluit het aan niemand te vertellen.

De dader, Peter-Paul komt vijftien jaar later om het leven door een auto-ongeluk. Juliet woont inmiddels in het buitenland maar keert terug om naar de begrafenis te gaan om zo het verleden af te sluiten. Maar er zal nog veel gebeuren voordat zij eindelijk verder kan met haar leven.

‘Ze deed haar ogen open en zag dat de zijne haar verwachtingsvol aankeken. Het was alsof ze plotseling wakker schrok. Waar was ze in hemelsnaam mee bezig?’

Het verhaal start met twee inleidingen. De eerste inleiding speelt zich af in 1993 en vertelt over de moord op de prostituee. De tweede inleiding speelt zich af in 2007 en vertelt over een vrouw. Welke vrouw dit is wordt later duidelijk. Twee inleidingen die belangrijk zijn voor het geheel.

Dan gaat het verder in 2008. Peter-Paul komt om het leven en zijn dood is het begin van een meeslepend en spannend verhaal. Wraakzusters wordt verteld vanuit het perspectief van Juliet en Manon, in de derde persoon. Dat de dader nu zelf dood is, is voor Juliet en Manon aan de ene kant een opluchting, maar aan de andere kant hebben ze nog het gevoel dat er iets niet klopt. Zeker door wat er met hun vriendin Petra is gebeurt is het voor de beide vrouwen nog niet afgedaan. Langzaam ontvouwt zich een verhaal waarin onophoudelijk een zinderende spanning voelbaar is en er de nodige geheimen boven water worden gehaald.

‘Ik weet dat je hem haat. Ik weet alleen niet waarom. Toen je weg was, ben ik door je spullen heen gegaan.’

Wraakzusters is weer zo’n thriller die ik niet weg kon leggen en in een ruk uit moest lezen. Het speelt zich af vlakbij mijn eigen woonplaats, dus wat betreft de omschreven omgeving veel herkenbaarheid. Leuk toeval, maar het verhaal had zich overal kunnen afspelen. De auteur heeft een soepele schrijfstijl en de uitwerking van het verhaal is van dusdanige wijze dat het van begin tot eind boeiend is en geen moment verslapt. Dat de auteur in het dagelijkse leven freelance redacteur en tekstschrijver is, is goed merkbaar aan de nauwkeurige opzet van het geheel. Wraakzusters is een uitstekend thrillerdebuut, ik heb dit boek met veel plezier gelezen. Een aanrader waarvan ik hoop dat het niet bij één thriller zal blijven want deze auteur laat met dit thrillerdebuut zeker zien dat ze het kan.