Het is alom bekend dat Stephen King geen groot liefhebber is van Stanley Kubrick’s verfilming van zijn verhaal. De kritiek is niet zozeer op het audiovisuele aspect van de film (King vond het mooi gefilmd), maar meer inhoudelijk.
Dit weerhield mij, als groot liefhebber van Kubrick’s “The Shining” en Kubrick’s films in het algemeen, het origineel te lezen. Ik denk dat ik gepikeerd was, omdat mijn favoriete horrorfilm kritiek kreeg. Ik heb altijd sceptisch tegenover King’s mening over de film gestaan. Ik ben mij bewust dat dit een wat kinderachtige reactie is ;-).

Deze vakantie toch maar overstag gegaan. Mede omdat ik wel benieuwd ben naar King’s vervolg op “The Shining”, “Dr. Sleep”, waar we hoofdrolspeler Danny Torrance in zijn latere leven volgen.

Ik moet zeggen dat het mij alleszins meegevallen is, en dat ik zelfs begrip kan opbrengen voor de kritiek die King op Kubricks film heeft. Mede de karakter ontwikkeling van Jack Torrance wordt in het boek schitterend neergezet en ontbreekt in de film eigenlijk volledig.
Daar staat tegenover dat Kubricks versie wat meer voor eigen interpretatie open laat.

Daar zit ook mijn kritiek op het boek. Het verhaal voelt, zeker in vergelijking met de film, vaak wat teveel binnen de lijntjes van het horrorgenre (niet zo gek wellicht, aangezien King deze lijntjes voor een deel zelf bepaald heeft). King heeft de behoefte het verhaal wat teveel voor te kauwen. Aan het eind is alles duidelijk. Kritiek die ik op meer boeken van King heb.

Nu heb ik me misschien wat teveel bezig gehouden met het vergelijken van het boek met de film, in plaats van het schrijven van een boekrecensie. Hierdoor is er wat te weinig aandacht voor de vele positieve punten aan het boek. Iets waar ik bij een volgende recensie (Dr. Sleep?) aan zal werken!