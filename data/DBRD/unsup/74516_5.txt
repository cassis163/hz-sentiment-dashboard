Bloed en Beenderen is het geweldige Young Adult fantasy-debuut van de jonge auteur Tomi Adeyemi. Na haar opleiding aan de universiteit van Harvard kreeg ze de kans om de West-Afrikaanse mythologie en cultuur te onderzoeken. Na alle berichten in het nieuws over het vele onrecht tegen de zwarte bevolking in Amerika en de rest van de wereld, besloot Tomi om het nare gevoel dat ze hieraan overhield te verwerken door te gaan schrijven.

Het verhaal gaat over de dappere Zélie die in Orïsha woont, een land waar vroeger veel mensen leefden met magische krachten, de magi. Op jonge leeftijd verloor Zélie haar moeder door toedoen van een wrede koning. Ruim tien jaar later krijgt Zélie de kans om de magie weer in zijn volle glorie te herstellen. Met behulp van haar broer Tzain en prinses Amari begint ze aan een gevaarlijke missie en moet ze proberen uit handen te blijven van Amari’s broer, kroonprins Inan, die vastbesloten is om de magie nu voorgoed uit te bannen.

Wat volgt is een enorm meeslepend en spannend verhaal vol actie met een krachtig en heldhaftig hoofdpersonage. Het boek is geschreven in het ik-perspectief vanuit meerdere personen wat veel toevoegd, omdat je zo een verrassend inkijkje krijgt in de gedachtegang van meerdere personages. Zo kom je er goed achter wat de beweegredenen zijn voor bepaalde handelingen die de personages doen. Ook zit je hierdoor midden in het verhaal en leef je met de personages mee. Gelijk bij de start van het boek wordt je in het verhaal getrokken door de vele gebeurtenissen die elkaar opvolgen. Ook de inheemse taal die af en toe gebruikt wordt helpt daarbij. Zélie is vanaf het begin een meisje met heel veel pit en dit houdt ze het hele verhaal vol. Ze kan niet wachten om wraak te nemen op de koning en de wachters die haar moeder hebben vermoord.
Bloed en Beenderen is vernieuwend. Het verhaal en de personages zijn origineel met een jonge zwarte heldin en de bijzondere magische elementen die erin voorkomen. Daarbij schuwt de auteur niet om een aantal gruwelijke momenten waarop personages mishandeld worden te beschrijven. De rillingen lopen op die momenten over je rug. Het thema onderdrukking en macht hebben we eerder gezien in young adult boeken, maar nog niet eerder heb ik dit zo heftig ervaren als in dit boek. De filmrechten zijn inmiddels al aangekocht en laten we hopen dat ze de verhaallijn van het boek zo natuurgetrouw aan zullen houden, want dan zal de film vast net zo’n succes worden als dit boek.

Voor iedereen die op zoek is naar een nieuw origineel verhaal met volop magie, achtervolgingen, gevechten én romantiek kan ik Bloed en Beenderen van harte aanbevelen. Mijn verwachtingen van dit boek waren torenhoog en dat werd volledig waargemaakt. Het is het eerste deel van een trilogie en hopelijk hoeven we niet al te lang te wachten op het volgende deel.