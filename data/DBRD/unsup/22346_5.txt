Maud, Kyra, ik heb jullie gemist! Maar wachten en geduld hebben loont in dit geval, want hier is dan le grande finale van 'de noordzeemoorden': Eindspel!

De zoektocht naar de zus van Kyra, de dader of daders van wat er met haar en waarschijnlijk vele andere meisjes gebeurt is, gerechtigheid, gaat in dit laatste deel gelukkig gewoon verder, en hoe!
Kyra kun je inmiddels haast deskundig noemen en als een van de daders die in het vorige deel opgepakt is en nu vastzit in de gevangenis in Engeland, aangeeft enkel en alleen met Kyra te willen praten, biedt de recherche haar voor 1 dag per week een contract aan. Toch is het de vraag of ze deze verantwoordelijkheid al wel aankan.
Terwijl Kyra in Engeland probeert meer aanknopingspunten te vinden voor de zaak van de vermiste meisjes, en zichzelf en de grenzen daarbij steeds meer uit het oog verliest, probeert Maud samen met haar team een andere zaak op te lossen. Een bejaard stel dat op gruwelijke wijze vermoord is in hun eigen huisje in Amsterdam-Noord. Toch kan het al snel niet anders dat Maud en haar team weer helemaal betrokken raken bij de zaak van de vermiste meisjes.
Ook volgen we wederom de mysterieuze Sarah ofwel Beatrice, die na amper van haar vrijheid geproefd te kunnen hebben, weer ontvoerd is door haar eerdere ontvoerders en haar uiterste best moet doen om in leven te blijven.
Het verhaal wordt afwisselend verteld vanuit het perspectief van Kyra, Maud, Sarah en een van de daders. Deze afwisseling zorgt voor vaart en verschillende lagen in het verhaal en maakt het nog spannender om te lezen.

In het begin tastte ik nog een beetje in het duister, het is denk ik een jaar geleden dat ik deel drie gelezen heb en m'n geheugen had wat opfrissers nodig, die miss Maron gelukkig al snel in het verhaal heeft opgenomen.

Ik moest tijdens het lezen regelmatig aan de schrijfstijl en mate van gruwelijkheid van de boeken van Karen Slaughter denken. Zij is één van mijn favorieten, maar Isa Maron doet gewoon echt niet voor haar onder.
Ik heb ontzettend veel respect voor hoe ze alles samen laat komen in dit boek. Het gaat niet om een 'simpele' moord, het gaat om iets veel en veel groters, wat over alle grenzen heen gaat, letterlijk en figuurlijk. Dat ze de zaken deels op waargebeurde zaken heeft gebaseerd maakt het des te spannender maar ook des te gruwelijker. Je kunt haast niet geloven dat er zoveel kwaad in de wereld is, wat mensen elkaar aandoen. Isa deinst er niet voor terug dit tot in detail te benoemen, dus dit boek is niet voor tere zieltjes. Maar als je daar tegen kunt, dan heb je one hell of a thriller te pakken, die je onmogelijk weg kunt leggen!

Laat dit ajb niet het laatste boek zijn over Kyra en Maud! We zijn denk ik, ik in ieder geval wel, een beetje van deze twee eigengereide dames gaan houden en vooral ook van jouw schrijven Isa, daar wil ik heel graag nog veel meer van!