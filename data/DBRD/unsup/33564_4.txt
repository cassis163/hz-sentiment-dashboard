Wat meteen opvalt als je het Stadskookboek in handen krijgt is dat het een degelijk boek is waar veel zorg aan besteed is. Een mooie hardcover met foto's die uitnodigen om het boek vast te nemen en erin te bladeren. Het eerst wat je ziet als je het boek openslaat is een prachtige zwart-wit foto van het MAS (Museum aan de Stroom) met mensen die aan het water zitten, genietend met een glas in de hand.

Daarna volgt 'Aan tafel in 't STAD', een inleiding waarin de auteurs je meenemen naar Antwerpen en zijn geschiedenis. Natuurlijk is alles gerelateerd aan eten en wat daarmee gepaard gaat. Zo kom je te weten waarom Antwerpen ook wel Koekenstad genoemd wordt. Of dat de eerste Michelinster dateert uit 1934. En nog veel meer van die leuke weetjes. Ook wordt de evolutie van uit eten gaan becommentarieerd en het verschil met vroeger en nu.

â€˜Waar ze vroeger (de chefs) verstopt zaten achter een klapdeur, of verscholen in een kelder en het eten vanuit het niets op je tafel kwam, neemt nu niet enkel de kelner, strak in het pak, de honneurs waar, ook de chef komt uit z'n kot. Soms letterlijk door de keuken als centraal ankerpunt in het restaurant te plaatsen'

Marlies & Marie delen maar wat graag hun voorliefde van home-town Antwerpen samen met hun andere liefde, eten. Ze gingen met zijn tweetjes op pad en laten de lezer kennismaken met culinair Antwerpen. Het stadkookboek bevat 1001 tips. Heb je een uitstap naar Antwerpen in het verschiet dan is dit boek absoluut een aanrader. Niks ketens, maar de 'verborgen schatten'. Gezellige restaurantjes, kroegen, koffiehuisjes, .... Ze staan er 'allemaal' in. Ook voor de rasechte Antwerpenaar is dit boek absoluut een hebbeding. Let wel, dit is geen gids maar een heus boek! Je kiest dus best op voorhand waar je heen wilt of waar je iets wilt eten of drinken.

Van verschillende en diverse eetgelegenheden laten Marlies & Marie de chef aan het woord. Met mooie foto's, die niets aan de verbeelding overlaten, kun je uitgebreid lezen wat de passie, motivatie van de desbetreffende chef is. De naam van het restaurant, adres en wat geserveerd wordt komen evenzeer aan bod. Van verscheidene chefs staat er een recept achterin het boek, zodat je zelf aan de slag kunt.

Daarenboven laten de auteurs zien hoe omvangrijk Antwerpen is door de verschillende wijken aan te halen waar, hoe kan het ook anders, iets culinairs te beleven is. Ooit al gehoord van Zurenborg, Noord, Borgerhout of Het Eilandje? Wist je dat er zelfs een 'Chinatown' in Antwerpen is?

Kortom, het Stadkookboek Antwerpen is zeer divers en zelfs voor mij meer dan een ontdekking. Want hoewel ik regelmatig in 't STAD vertoef, staan er - letterlijk - een heleboel zaken en adresjes in waar ik het bestaan niet van wist. Hoge tijd om op ontdekking te gaan. 'Kom en ontdek' is hier zeker van toepassing.

Maar eerst de recepten ontdekken die achteraan staan. Deze zijn voorzien van een paginagrote foto, waar het water je van in de mond loopt, met op de pagina ernaast het recept en van welke chef/zaak het recept afkomstig is. Met Sinterklaas in het vooruitzicht en een High Tea met het team van De Perfecte Buren koos ik voor de Dikke Speculaasjes van Philip's Biscuit. Philip heeft twee winkeltjes die volgepropt zijn met artisanale koekjes. Speciaal voor dit boek ontwikkelde hij een makkelijk basisrecept. We zullen maar eens aan de slag gaan!