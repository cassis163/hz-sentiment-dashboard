Tessa Putman schreef in haar vrije tijd vaak al korte verhalen. Deze waren te vinden op verschillende websites. Op een gegeven moment werden deze verhalen alsmaar langer, wat uiteindelijk resulteerde in haar eerste roman Parklaan 40. Tessa woonde tot haar 22e in Nederland en verhuisde daarna naar België. Deze landen vormen dan ook een belangrijke rol in haar debuutroman.

Wanneer de moeder van Laura van Waaijveld overlijdt, denkt Laura haar verleden eindelijk te kunnen afsluiten. Niets blijkt minder waar. Nu haar vader en haar moeder in korte tijd na elkaar overleden zijn, houden de nabestaanden niet langer hun mond over geheimen uit het verleden. Haar tante Hilde, die meer een moeder voor haar was, kan niet langer de waarheid voor Laura verzwijgen en vertelt haar wat ze weet. Ook haar man Vincent heeft in het verleden erg veel voor zijn vrouw verzwegen, wat ervoor zorgt dat hun huwelijk onder grote druk komt te staan.

Dankzij de vlotte schrijfstijl leest Parklaan 40 gemakkelijk weg. Alleen jammer van de vele grammaticale fouten en verkeerd gebruikte uitdrukkingen als ‘ze is begraven onder haar werk’ of ‘hoofd in het zand steken’. Dit leidt erg af en irriteert zelfs af en toe.
Bovendien worden mooie, lekker lopende zinnen afgewisseld met minder goedlopende zinnen. Daardoor vormt het boek geen geheel wat ten koste gaat van de concentratie.

Het is een realistisch en herkenbaar verhaal, waarin je je vrij gemakkelijk kunt verplaatsen. Er gebeuren erg veel dingen in Laura’s leven en ineens worden alle geheimen onthuld. Soms wordt dit wel erg veel; probleem na probleem kondigt zich aan en dit blijft het gehele boek zo.
Intriges, geheimen en verschillende ontwikkelingen volgen elkaar dan ook razendsnel op in Parklaan 40. Vaak moet je even schakelen omdat de problemen zich opstapelen. Putman had er verstandig aan gedaan de lezer tegemoet te komen door een aantal van deze problemen te schrappen.

Het boek is niet moeilijk en daardoor ook vrij voorspelbaar. Daarbij wordt het hoofdpersonage Laura neergezet als een zwakke, afhankelijke vrouw die niet voor haar mening opkomt, waardoor je je niet met haar kunt identificeren. Aan het eind van het boek krijg je de indruk dat ze toch voor zichzelf opkomt, maar schijn bedriegt.

Al met al is Parklaan 40 een hapklaar, kort verhaal met genoeg drama en mysterie. Verwacht geen meesterwerk, maar wel een ontspannend boek voor een heerlijk relaxte middag.