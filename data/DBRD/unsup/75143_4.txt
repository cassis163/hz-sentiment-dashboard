- "Nu is jouw man ook dood, Anna. Jouw man. Onze man". -
De allereerste zin(netjes) in dit boek en vanaf dat moment bekruipt je het gevoel: "dit verhaal gaat klikken, dit wil je langzaam tot je nemen en in een keer proberen uit te lezen"...
Ellinor, de vertelster blikt na de plotselinge dood van haar tweede man, Georg, terug naar het verleden. Ooit vormden zij met haar man Henning, Georg en Anna een hechte vriendschap. Een noodlottige wintersportvakantie maakte echter een abrupt einde aan de beide huwelijken. Anna en Henning bleken een relatie te hebben. Georg (vader van een jonge tweeling) en de kinderloze Ellinor blijven verbijsterd achter.
De hele roman is vanuit Ellinor beschreven als een soort biecht aan haar overleden hartsvriendin Anna. Op een prachtige, indrukwekkende wijze weet de auteur dit uitermate goed, subtiel, bijna poëtisch te beschrijven. Teveel van deze novelle vertellen zou jammer zijn. Een verhaal dat je zelf moet lezen én herlezen: aangrijpend, diepgaand, helder, over angsten, liefde en rouwverwerking...Een prachtig boek en een absolute aanrader!