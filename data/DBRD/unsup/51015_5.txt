Halsoverkop is een heerlijk boek, dat vol staat met momenten die elke lezer zal herkennen. Van het boeken kopen tot het verheugen op een half uurtje met een boek en dat er dan iets tussenkomt. De namen van boeken en schrijvers die tussendoor om je oren vliegen zijn ook leuk omdat ze herkenbaar zijn.

Nicole (Hoofdpersoon) is precies wat je verwacht van de hoofdpersoon van een dergelijk boek. Een beetje dom, naïef en op zoek naar ware liefde. Als ze eenmaal beet heeft loopt ze flink hard van stapel. Zowel Nicole als haar vriendinnen, familie en collega's , alle personages zijn net genoeg uitgewerkt om iets voor ze te voelen. Om met ze mee te leven, een hekel aan ze te hebben, of gewoon voor je te zien. Het leuke aan dit boek is dat ze je buurvrouw zou kunnen zijn.

Alle personen uit dit boek zijn 'normale' mensen, met normale problemen, met normale beslommeringen en dat is denk ik de kracht van dit boek. Het zou zomaar waargebeurd kunnen zijn. Af en toe dacht ik even "Oh mens, wat ben je toch dom! Waarom doe je niet zus-of-zo" en dan heb je bij mij bereikt wat je wil als schrijver: Dat ik tegen haar praat alsof ze 'echt' is .

Wat mij betreft is Aline verdiende winnaar van de schrijfwedstrijd en ik hoop dat het hier niet bij blijft en dat ze haar een contract voor iets nieuws geven want ik heb lang niet meer zó hard gelachen om een boek(personage)