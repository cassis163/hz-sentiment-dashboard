Voor de week van het vergeten boek heb ik, eindelijk, voor Ik ben Pelgrim van Terry Hayes gekozen. Ik heb dit boek al een paar jaar in mijn bezit, maar zoals dat wel vaker gaat kwam er steeds een ander boek tussendoor. Maar nu is het dan toch gelukt om de ruim 700 pagina' s te lezen. En het was geen enkel moment een opgave; wat een boek!
Het vertelt het verhaal over een geheim agent en de jacht op een terrorist. Maar zo simpel is het niet. De achtergronden van beide mannen worden gaandeweg het boek steeds duidelijker. Sympathie voor beiden is er soms dan ook, ondanks de gruwelijkheden waar ze beiden toe in staat zijn. Want die staan er ook in. En wat het vooral zo gruwelijk maakt is dat het fictie is, maar ook heel goed realiteit zou kunnen zijn.
Er wordt door Hayes wel eens afgeweken van de hoofdlijn van het verhaal om wat zijwegen te beschrijven, maar alles is relevant en komt uiteindelijk samen. Ongemerkt staat er zoveel informatie in die later weer terugkomt, dat ik dit boek zomaar nog een keer zou kunnen lezen en dan nog beter zou ervaren hoe geweldig goed het in elkaar zit. Wat mij betreft een echte aanrader.