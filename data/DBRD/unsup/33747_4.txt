Evan Casher wordt door zijn moeder in paniek gebeld, dat hij meteen naar haar toe moet komen. Eenmaal bij haar thuis treft hij haar vermoord in de keuken aan. Haar moordenaars zijn nog niet weg en ze belagen Evan. Hij wordt gered door een mysterieuze man en Evan vlucht vervolgens weg. Maar deze mysterieuze man Gabriël weet Evan weer te vinden.

Evan komt in een spinnenweb van duistere zaken en geheime diensten terecht. Zijn moeder blijkt geheime bestanden in haar bezit te hebben gehad en een zekere Steven Jargo is vastbesloten om ze in handen te krijgen.

De vader van Evan, Mitchell Casher, is ontvoerd en Evans vriendin Carrie is ook opeens verdwenen.

Het blijkt dat de mensen in Evans omgeving niet zijn wie hij dacht. Hij gaat op onderzoek uit en hij gaat zijn vader proberen te redden.

Het boek begint meteen spannend en je komt direct in een actieverhaal. Het verhaal heeft aardig wat verschillende twisten en hierdoor blijf je doorlezen. De personages zijn mooi uitgewerkt en de omgevingen worden gedetailleerd beschreven.

De titel ‘Paniek’ vind ik goed bij het boek passen, want je voelt de paniek van Evan door de bladzijden heen. In het verhaal is amper sprake van rust en het verhaal dendert door als een trein. Dit boek zou zich goed lenen voor een film. De filmrechten zijn verkocht maar zover ik kan terugvinden is er (nog) geen film van gemaakt.