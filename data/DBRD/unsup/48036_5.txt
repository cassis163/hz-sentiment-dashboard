Aan het sterfbed is een verhalenbundel. Voor dit boek heeft Korine van Velthuijzen 38 verhalen gebundeld. In het dagelijks leven is Korine journaliste en auteur, waarbij ze bovenmatig interesse heeft in het schrijven over zingeving.

Het boek begint met een introductie over sterven en hoe we hier in Nederland tegen aankijken. Veel mensen zien er tegenop om te sterven en praten er niet over. De helft van de mensen tussen de 30 en 50 jaar zijn bang om te sterven. Nabestaanden weten vaak niet wat de wensen zijn, als een dierbare overlijdt. Met dit boek brengt ze het proces van sterven in een ander daglicht.
Wat ik bijzonder aan de verhalen vind, is de diversiteit. Er komen verschillende religies ter sprake, maar naast familie ook medewerkers uit beroepsgroepen, zoals begeleiders, verzorgers en vrijwilligers van hospices.

Niet alle overledenen waren ziek. Sommige kozen voor euthanasie of waren op leeftijd en ‘toe om te sterven’. Elk verhaal is uniek, juist hierin zit de kracht van dit boek. Wat mij raakt, is om te lezen hoe het proces vormgegeven wordt door de persoon zelf en/of de omgeving.
Zo lezen we als eerste verhaal over een zorgcliënt met een verstandelijke beperking die graag buiten is. De begeleiding gaat hierin mee als na een ziekbed blijkt dat het einde langzaamaan nadert. Wat een mooi gebaar!

Een ander verhaal die mij raakte was het overlijden van een baby. Het kindje blijkt een aangeboren afwijking te hebben. Hoe vader naar zijn dood kijkt en het proces erna. Zo intens.
Zo ook het verhaal van een 45-jarige man, getrouwd met kinderen. Wat als je gaat sterven omdat je ziek bent? Zo bijzonder dat zijn vrouw achter zijn keuzes kon staan, hem kracht gaf zijn sterfproces zelf te bepalen, ook al wist ze dat ze hem straks moest gaan missen. Niemand hoopt het mee te maken, maar ook dit hoort bij het leven.

Aan het sterfbed is een boek die je af en toe eens moet pakken. Het is geen boek die je in een keer moet willen lezen. De verhalen raakten mij, zette mij aan het denken over mijn kijk op het sterven. Het is absoluut een bewustwording-boek. De verhalen zijn niet te lang, maar het gevoel en de essentie van wat de nabestaanden met de lezer willen delen, is continu voelbaar.

Ik geef het boek 5 sterren. Het is een persoonlijke bundel die elke lezer zal aanspreken door de diversiteit. Sterven is een thema die de meeste mensen liever niet bespreken, maar op deze wijze wel openingen kan geven. Het maakt je er bewust van. Het hoort bij het leven en dit heeft Korine van Veldhuijzen met dit boek mooi weergegeven.

gelezen voor het blog: In de boekenkast