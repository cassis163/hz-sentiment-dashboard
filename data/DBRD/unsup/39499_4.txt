Michael Vey. Gevangene van cel 25 vertelt het verhaal van de 14-jarige Michael. Michael lijkt niet zo’n heel bijzondere jongen en in veel opzichten is hij net zoals zijn leeftijdsgenoten. Hij houdt van wafels en games, maar niet van huiswerk. Op school heeft hij moeilijk. Omdat hij lijdt aan Gilles de la Tourette-syndroom, wat zich bij hem uit in voornamelijk dwangmatig knipperen met zijn ogen als hij nerveus of bang is, wordt hij behoorlijk gepest. Steun van de school krijgt hij ook niet echt, sterker, het hoofd van de school lijkt het wel speciaal op hem gemunt te hebben. Toch is Michael niet helemaal hetzelfde als zijn klasgenoten. Speciale elektrische krachten geven hem mogelijkheden die ongekend zijn. Michael probeert dit samen met zijn moeder verborgen te houden, maar dat is niet zo gemakkelijk.
Op school leert Michael de mooie Taylor kennen. Ze is één van de cheerleaders en ontzettend populair. Als hij haar met behulp van zijn elektrische kracht helpt wanneer ze door een paar jongens wordt lastiggevallen, is hij van de één op de andere dag een stuk populairder. Vooral wanneer blijkt dat Taylor ook een elektrische kracht heeft. Heel anders dan die van Michael, maar minstens net zo speciaal. Samen met Ostin, Michaels beste vriend, richten ze de Elektroclan op en gaan ze proberen uit te vinden hoe Michael en Taylor aan hun krachten komen. Wat verbindt hen en waarom krijgen zowel Michael als Taylor een uitnodiging van een speciale eliteschool?
Terwijl de spanning oploopt en het voor de lezer steeds moeilijker wordt om het boek weg te leggen, wordt Michael's moeder ontvoerd. Niemand weet waar ze is. Michael laat het hier echter niet bij zitten, vooral niet wanneer ook Taylor plotseling verdwijnt. Langzaam maar zeker wordt het duidelijk dat er op de jongeren die deze krachten bezitten gejaagd wordt en Michael moet vertrouwen op zijn verstand, vrienden en zijn groeiende, unieke krachten om de strijd aan te gaan met een onbekende tegenstander. Een tegenstander die deze speciale jongeren alles kan geven. Geld, opleidingen, de mooiste kleding, sieraden, verre reizen en kaartjes voor elk concert of evenement. Een luizenleven in ruil voor dubieuze tegenprestaties, waarbij ieder voor zich moet bepalen of dat het wel waard is.
In het boek heeft Evans de karakters goed uitgewerkt. Geen platte personages, maar echte tieners, met echte gevoelens. De groep jongeren die uiteindelijk de Elektroclan vormen, verschillen enorm van elkaar. Sommigen zijn zelfs eerst elkaars vijanden op school, met levens die ver uit elkaar liggen. Anderen hebben weliswaar een elektrische kracht die hen verbindt, maar deze uit zich bij ieder van hen anders. Zowel in kracht als in toepassing.
Uiteindelijk worden ze allemaal bij elkaar gebracht door één gezamenlijk doel, namelijk het redden van Michael's moeder. En als de nood het hoogst is blijkt dat elk van hen ergens in uitblinkt, zelfs degenen zonder elektrische krachten. Zoals bijvoorbeeld Ostin, Michael's beste vriend. Hij is het sukkeltje op school, wordt altijd gepest, maar is zeer intelligent en daarom in staat om in geval van nood voor oplossingen te zorgen waar niemand ooit aan gedacht zou hebben of toe in staat zou zijn.
Evans schreef met Michael Vey. Gevangene van cel 25 een geweldig verhaal, vol spanning, mysterie en buitengewone elektrische krachten, die het boek een extra dimensie geven. Het verhaal leest vlot en daagt vanaf het begin uit om verder te lezen.  De thriller- en fantasy-elementen maken het boek tot een must read, maar bovenal is het avontuur dat Michael beleeft heel erg spannend, waarbij de lezer af en toe zijn adem inhoudt. bestsllerauteur vertelt een compleet verhaal van begin tot eind en laat de lezer niet achter met een gevoel van: en nu dan? Nee, Evans heeft het klaargespeelt om de lezer tevreden achter te laten en tegelijkertijd halsreikend te laten uitzien naar het volgende boek waarin het verhaal rondom de Elektroclan zich verder ontwikkelt.
'Elke jongere die houdt van actie, avontuur of sciencefiction zal Michael Vey op de boekenplank willen hebben.' ~ Chicago Examiner
Let op: Dit boek kun je winnen! Ga naar: Winactie Michael Vey. Gevangene van cel 25. De actie loopt nog tot woensdag 29 oktober 2014 en sluit om 23.59 uur.