Lilith Van Winckel is gehuwd met Jim. Binnen haar huwelijk wordt ze op meer dan een manier gekweld, en verteerd door verdriet en pijn besluit ze om zichzelf voor een aankomende trein te laten vallen. Familie en vrienden zijn niet verbaasd maar daar houdt het dan ook mee op. Einde verhaal zou je denken, maar niets is minder waar...
Al snel blijkt dat er meer aan de hand is en dat de vrouw de maanden voor haar dood een plan met verstrekkende gevolgen heeft voorbereid.

Op de cover staat vermeld dat dit een literaire thriller is. Ik heb deze thriller ervaren als een beduidende psychologische thriller. De verschillende lagen en verhaallijnen zijn zonder meer geloofwaardig.
Ook de personages zijn uitgebreid uitgewerkt, waardoor ze geloofwaardig overkomen.
Ik werd als verrassing nog even meegenomen naar de haven, de cafe's en het museum van het naburig Breskens.

De spanning en verrassende wendingen in deze thriller zijn hier en daar immens en daarom genoot ik van de mooie woordkeuze en de zinsbouw; hierdoor blijft het toch wat zachter, menselijker.
In eerste instantie lijken de verschillende verhaallijnen niets met elkaar te maken te hebben, maar Pat Craenbroek heeft deze thriller op een ongelooflijk knappe manier uitgebroed.
En wat een pracht van epiloog!

"Uitgebroed" is geen snelle thriller, maar de lagen van spanning zijn bijzonder divers; van angst door volstrekte isolatie, het niet weten wie de dader is en benauwing door gekozen eenzaamheid tot bijna diabolische wraakzucht.