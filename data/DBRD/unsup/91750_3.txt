Recensie, "De stem van de zee" van Mara Li

Ik ben met (misschien wel te) hoge verwachtingen begonnen aan het boek "De stem van de zee" van Mara Li. Ten eerste las het voor mij niet als een YA boek maar meer als een kinderboek. Het is allemaal wel mooi maar eenvoudig geschreven.
Het beschrijft een wereld na de inslag van een meteoriet, en de gevolgen die dat met zich meebrengt. In het begin is dit alleen niet erg duidelijk, pas in de loop van het verhaal kom je daar achter. Dit vind ik wel verwarrend omdat ik steeds het gevoel had tussen verleden en toekomst te schommelen. Verder beschrijft het boek de zoektocht van Nimue en haar broertje Arthur naar hun verdwenen moeder. Uit dagboekfragmenten komen de beweegredenen van de moeder naar voren waarom ze hun heeft verlaten. Ook hier wordt heel veel informatie gegeven waarvan ik het idee had dat dit wel belangrijk kan zijn in het vervolg van het boek maar dan komt het niet meer ter spraken. Ik heb het idee dat dit wel weer "aan elkaar wordt gebreid" in de volgende delen, maar het laat me tot nu toe met heel veel vragen zitten.
SPOILER
Ook de weg die Nimue volgt om haar moeder te zoeken vind ik niet logisch. Waarom ga je je moeder zoeken bij degene die zij juist bij Nimue weg wilde houden en daarom dus ook is gegaan?
De cliffhanger aan het eind nodigt wel weer uit tot het lezen van het volgende boek, alleen de tijd die nu nog tussen de twee boeken zit laat mij dit eerste boek vergeten.

Ik ben er achter gekomen dat deel 1 en 2 eigenlijk een boek zijn. En dat wetende ga ik zeker deel 2 nog lezen