Vechten voor de Waarheid is het eerste deel van een serie rond de Bitterling Vega Jane. De omslag ziet er prachtig uit en maakt nieuwsgierig naar het verhaal. De titel: Vechten voor de waarheid is goed gekozen. Vega wil het mysterie rond de ring van haar grootvader ontdekken, en daarmee over haar geschiedenis.

Het verhaal speelt zich af in het Bitterbos en het moeras daaromheen. Hier leven de Bitterlingen (Bitters). In de hoofdrol Vega Jane, 14 jaar en werkzaam in een fabriek. Haar broer John zit op leren (school) en haar ouders zitten in de zorg (tehuis). Ook haar beste vriend DaniÃ«l Delphia 16 jaar werkt op de molen.

De eerste hoofdstukken zijn naar om door te komen, allerlei vreemde namen, beesten etc., onder andere Slepers lastdieren, Whistpups honden, Garm vuurspuwend en Adar vervoersdieren met vleugels enz. Daarnaast heb je de raad met als leider Thansuis, bestaande uit mannen en de Valgat gevangenis.

Wanneer Quentin Hermes verdwijnt uit Bitterbos laat hij een kaart achter voor Vega met een uitweg via het moeras. "Ik had nu een plattegrond waarmee ik deze plek kon ontvluchten, maar die ik nooit kon gebruiken".

Dan heb je ook nog de "Buitenliggers" die wonen in het moeras en kunnen bezit nemen van de geest van Bitterlingen en die naar hun hand zetten. Deze willen het Bitterbos binnenvallen. Daarom bouwen ze muren tussen het bos en het moeras. John is erg intelligent en werkt samen met de Raad. Gaandeweg leer je iedereen steeds een beetje beter kennen. Vooral tijdens het lezen van de laatste paar hoofdstukken was het moeilijk om het boek weg te leggen.

Dit is nou echt een boek waar ik graag illustraties in zou zien. Je leest uitgebreid hoe de beesten, mensen etc eruit zien, maar je leest zoveel dat een voorstelling moeilijk te maken is. Ik denk dat je door illustraties nog veel beter in het verhaal zou komen te zitten.