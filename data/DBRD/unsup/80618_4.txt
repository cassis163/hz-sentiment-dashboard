Een gemoedelijk provinciestadje wordt opgeschrikt door de dood van de zestienjarige Sophie. In een briefje, dat bij haar lichaam wordt aangetroffen, beschuldigt zij haar lerares Jonna van haar ‘wanhoopsdaad’.

“Omdat Sophie een briefje heeft achtergelaten waarin zij zegt dat één van de redenen voor haar dood het feit is dat u niet meer met haar wilde praten,' zei hij. Aan de scala van gevoelens die Jonna in korte tijd had doorlopen voegde zich een nieuwe toe: verbijstering.”

Wanneer ook de buurvrouw van Sophie levenloos wordt aangetroffen, heeft rechercheur Pieter Gravemaker sterke bedenkingen jegens de vermeende zelfmoord van Sophie. Hij gaat op zoek naar de waarheid en ondervraagt de aantrekkelijke Jonna. Al snel bloeit er iets op tussen rechercheur en verdachte. Wanneer Jonna’s zoon wordt ontvoerd, lopen de spanningen hoog op.

“Toen begreep Chris dat hij onderpand was geworden in een zakelijk geschil tussen deze man en zijn vader. Hij keek voor zich uit, terwijl de auto steeds verder van het stadje vandaan reed.”

Stupenea heeft haar personages stuk voor stuk goed gekarakteriseerd. Het enige dat mij niet geheel paste was het feit dat Jonna op zeker moment toch weer in de aangemeten houding van ex-man Hein trapt en hem van zaken op de hoogte stelt die zij beter voor zichzelf had kunnen houden. Een dergelijke houding past een schoolmeisje, maar niet een volwassen docente.

“Jonna voelde ijswater langs haar rug lopen. Uit de holle stilte maakte zich een hijgerige stem los, diep, koud, bezeten van een redeloze haat. De stem van het kwaad die slechts vijf woorden sprak: 'Binnenkort ga je dood, kutwijf.' Toen werd de verbinding verbroken.”

Stupenea heeft een plezierige schrijfstijl en weet met haar dialogen prima te schakelen tussen jeugd en volwassenen. Het verhaal kent een goede opbouw, is spannend, rechtstreeks en romantisch. ‘Moord om de hoek’ kent ook enkele erotische scenes die de auteur eerlijk en smaakvol beschrijft. Stupenea completeert dit alles met een verzorgde taalbeleving en een verrassend plot.

Conclusie: ‘Moord om de hoek’ is een prima debuut en smaakt beslist naar meer!

Over de auteur
Vera Stupenea heeft meer dan dertig gepubliceerde, educatieve boeken op haar naam staan. Met ‘Moord om de hoek’ maakt ze haar debuut als fictie-auteur. Stupenea is geboren in Siberië (Rusland), verhuisde later naar Moldavië en kwam op 23-jarige leeftijd naar Nederland.

Uitvoering
Scelta Publishing
ISBN10 9789491884672
Paperback

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/