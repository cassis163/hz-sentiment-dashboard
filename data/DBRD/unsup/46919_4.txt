Bri wil een van de grootste rappers ooit worden. Als dochter van een underground hip-hop legende heeft ze een hoop verwachtingen waar te maken.
Bri heeft het niet gemakkelijk, haar vader is overleden, de rekeningen thuis kunnen nauwelijks worden betaald en ze krijgt te maken met stigmatisering.
Bri stopt haar emoties en frustraties in haar muziek en haar eerste song gaat viral, alhoewel om de verkeerde redenen.
Al snel bevindt Bri zich midden in twee werelden, enerzijds de hip-hop scène waar men van haar verwacht iemand anders te zijn dan wie zij werkelijk is, anderzijds is zij een tienermeisje uit een arm gezin en voelt zij zich daarnaast genoodzaakt haar familie te helpen.

‘On the come up’ is het tweede boek van Angie Thomas. Na haar debuut ‘The Hate U Give’ (welke inmiddels ook verfilmd is) neemt zij ons opnieuw mee naar de leefwereld van jongeren van de Afrikaanse Amerikaanse gemeenschap, waar de vrijheid van spreken niet altijd zo vrij is als zou moeten zijn.

De schrijfstijl van dit boek was voor mij enorm wennen. Ik heb THUG niet gelezen en kan daardoor de schrijfstijl niet vergelijken. Er word veel gesproken in African American Vernicular English, ik noemde dit straattaal, maar dit is het niet. (Bedankt aan mijn mede leesclub deelnemer voor deze uitleg!)
Tussen de volwassenen in het boek wordt wel aan codeswitching gedaan waardoor het wel gemakkelijker leesbaar wordt.
En eerlijk is eerlijk, als je eenmaal in het AAVE zit, leest het gemakkelijk weg.
Wat ik hier overigens mooi aan vond is dat je door het gebruik van deze taal meer in het boek en het verhaal zit als dat het gewoon Amerikaans was geweest. Het geeft een heel duidelijk beeld van de leefwijze van de hoofdpersonen en de cultuur.
Ook moest ik even wennen aan de schrijfstijl met betrekking tot de hoofdpersoon. Soms las je wat ze dacht en vervolgens kwam meteen daar achter aan hetgeen wat ze werkelijk zei. In het begin vond ik dit een beetje verwarrend, maar ook hier wen je snel aan!

Bri vond ik een mooi personage. Een meisje van 16 jaar oud die het niet gemakkelijk heeft gehad in haar leven en nog steeds niet makkelijk heeft. Je leest het verhaal vanuit haar en haar gedachten en gevoelens zijn duidelijk beschreven zodat je je gemakkelijk in haar en haar situatie kunt inleven.
Daarnaast ben ik zeker fan van de andere personages in het verhaal. Haar moeder is een sterke vrouw, ze heeft een geweldige broer en goede vrienden. De verhoudingen zijn zodanig beschreven dat het geloofwaardig overkomt.
Wel had ik iets meer willen weten over de vader van Bri. Er wordt hier en daar wat oppervlakkig over hem gesproken, maar echt zijn achtergrond leren kennen doen we eigenlijk niet. Voor mij persoonlijk zou het wel van toegevoegde waarde zijn geweest.

Het verhaal is mooi. Een jong meisje dat in de voetsporen van haar vader wil treden met rappen, daar ook goed in is, maar te maken krijgt met stigmatisering van mensen om haar heen. Een verhaal waarin een meisje opzoek is naar zichzelf en haar eigen identiteit in een leefomgeving die het haar niet gemakkelijk maakt zichzelf te kunnen zijn.

Angie Thomas heeft naar mijn idee met dit boek een realistisch verhaal neergezet wat heel dicht bij de waarheid komt als je opgroeit binnen de Afrikaanse Amerikaanse gemeenschap.
Het verhaal was mooi, bijzonder en juist door de realiteit ervan 1 die ik niet had willen missen!

Voor mij geeft het boek als boodschap mee dat er nog steeds te veel vooroordelen zijn in de wereld ten opzichte van andere culturen of daar waar mensen opgroeien en vandaan komen. ‘On the come up’ is een boek die de andere kant laat zien en je doet beseffen wat je zelf anders kunt doen.

Ik heb genoten van ‘On the come up’ en raad het zeker aan om te lezen!