Dit boek is een herziene en uitgebreide druk van het boek uit 2008.

Dit is een boek voor (beginnende) schrijvers. Strikt genomen zou ik dan het boek terzijde moeten schuiven, want ik ben geen schrijver. Ik schrijf zo nu en dan een recensie voor Hebban of voor een uitgeverij, als ik een boek of manuscript te lezen krijg, maar dat is het. Ik hoef ook niet zo nodig te schrijven. Ik heb weinig behoefte mijn ervaringen en dergelijke te boekstaven. Nee, ik ben vooral een lezer. Ik lees ook graag over het schrijven van boeken. Onlangs heb ik het boek van Lidewijde Paris gelezen ‘Hoe lees ik?’ Op zich was de inhoud niet opzienbarend, over perspectief e.d., maar haar voorbeelden en de uitwerking daarvan vond ik echt fantastisch. Het boek van Paris mis ik in de literatuurlijst van Sebes en Bisseling. Ik hoorde zojuist dat Paris’ boek nog niet verschenen was, toen Sebes en Bisseling het hunne ter perse brachten.
Zelf heb ik een aantal jaren bij een kleine uitgever gewerkt en ik heb zelfs mijn uitgeversbevoegdheid gehaald. Iets van die wereld ken ik wel. En als lezer werd ik er niet heel vrolijk van. Maar dat ligt ongetwijfeld aan mij.
Dit boek ‘Alweer een bestseller’ heb ik met smaak gelezen. Allerlei praktische aanwijzingen voor het manuscript en daarna voor de gang naar de uitgeverij komen aan de orde. Het gedeelte over het literaire agentschap was voor mij helemaal nieuw. In Nederland is dat een nieuw fenomeen. Ik denk dat dat wel een goede ontwikkeling is.
Een medelezer van dit boek heeft wel veel kleine foutjes ontdekt in dit boek, slordigheidjes in taal. Dat moet eigenlijk niet kunnen, te meer omdat zijzelf vinden dat een schrijver - terecht - precies moet zijn. De redacteur van het boek van Sebes en Bisseling had iets beter moeten kijken. Dat doet wel een beetje afbreuk aan het boek.