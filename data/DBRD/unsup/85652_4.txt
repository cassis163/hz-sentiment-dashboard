Het boek Vlees heeft het uiterlijk, karakter en formaat van de schrijver. Stevig, stoer en no-nonsens. Je ziet gelijk dat dit niet om te lachen is. Zelfs het gekozen lettertype, zeker van de titels van de recepten, is ontzettend stoer. Dit is het serieuzere werk. Rundvlees en wel 100% rundvlees en alles wat je maar over rundvlees moet weten. De rode draad (!) in het boek is kwaliteit en de wijze waarop je daarmee omgaat. Vlees is geen product dat je bij de kiloknaller koopt en gedachteloos in de pan smijt zonder er verder veel aandacht aan te besteden. Goede kwaliteit vlees is in alle opzichten een kostbaar product en daar ga je bewust mee om zodat je een uitstekend gerecht op tafel zet. En Herman den Blijker weet daar alles van.

Deze stevige grote hardcover begint met technieken. Het rijpen van vlees en waarom dat goed is. Vlees op de barbeque en de beste manier van bakken en braden en dus ook het garen van vlees en waar je op moet letten. Welke pan is het beste en welk stuk vlees zit eigenlijk waar in de koe? Vervolgens een aantal korte hoofdstukken per vleesdeel. Twaalf belangrijke vleesdelen passeren de revue. Waar ze precies zitten of liever gezegd zaten voor de slager eraan te pas kwam en hoe ze eruit zien en vooral, hoe ga je ermee om zowel in de pan, de oven als op de barbeque. Nog geen recepten voor het vlees zelf.
Wel volgen een aantal smakelijke recepten van bijgerechten die soms gewoon hoofdgerechten zonder vlees lijken. Lasagne van spinazie bijvoorbeeld. Maar de rest is  wel degelijk bijgerechten. Van rucola met gepofte knoflook en pecorinokaas tot de echte klassieke huzarensalade. Salades, sauzen en boters om je vingers bij af te likken. Dan denk je, waar blijven die vleesrecepten nou? En dan gaat Herman den Blijker op reis. Hij bezocht de USA, Uruguay en Argentië en als laatste Nederland. Mooie en interessante reisverhalen die ons inzicht geven in vlees en koeienrassen uit verre streken en de kwaliteit daarvan en ter leringh ende vermaeck nog wat over de wijn uit Uruguay en Argentinië. Tussendoor de recepten die overigens niet per se iets met het bezochte land te maken hebben. En dit alles omlijst met prachtige en zeer smakelijke foto’s.

Filet American
200 gram tartaar (bij voorkeur van het staartstuk)
1 el mayonaise
1 el tomatenketschup
2 el olijfolie
2 tl citroensap
1 tl grove mosterd
1 tl fijne mosterd
Scheutje worcestersaus
½ tl cayennepeper
1 tl paprikapoeder
1 sjalot, fijngesnipperd
2 augurkjes, fijngesnipperd
1 tl zure kappertjes, fijngesneden
Zout
Zwarte peper uit de molen
Meng alle ingrediënten in een kom goed door elkaar. Breng op smaak met zout en peper. Laat de filet americain afgedekt in de kom twee uur in de koelkast staan, zodat de smaken goed in het vlees kunnen trekken.

Een heel fijn en simpel recept waarvan je de hoeveelheden wellicht wilt verdubbelen als je het op broodjes serveert want het zal zeker bij veel mensen in de smaak vallen. Wat opvalt is de spelfout in de titel. Die heb ik bewust laten staan. In het recept zelf staat het goed, want het is filet americain met een i ertussen. Overigens heb ik tot op heden nog weinig andere vergissingen kunnen ontdekken. Dat komt vast nog wel als het boek vaker gebruikt gaat worden. Het eerste foutloze kookboek moet namelijk nog gedrukt worden. Voor liefhebbers van vlees is dit een uitstekend boek met veel informatie en veel recepten. Van kleine simpele (bij)gerechten tot grote stoere stukken vlees en alles ertussen. Recepten voor de snelle dagelijkse maaltijd en ook voor de wat uitgebreidere diners. Als er rundvlees of kalfsvlees op tafel komt dan wordt in dit huis vanaf nu het boek Vlees van Herman den Blijker uit de kast gehaald. Vast en zeker. Het is een mooi boek over een mooi product waar we best eens wat meer aandacht aan mogen besteden. En oh ja, koop een vleesthermometer!