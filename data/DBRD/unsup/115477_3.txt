Uitgedaagd worden door twee dames van Hebban We Love Feelgood? Dan aanvaard je toch die challenge! Zo gezegd, zo gedaan… Een feelgood roman valt op de mat: Scoop! van Iris Houx.

Ze schrijft op een opvallend moderne wijze; ze is zelfs bijzonder inventief en creatief met haar woorden en schrijftaal. Houx maakt handig gebruik van actuele Engelse termen die momenteel door de jonge mensen worden gebruikt. Tevens beschrijft ze de dingen zoals ze werkelijk zijn; hard als het moet. Genoten van - en gelachen met - de soms hilarische passages, uitdrukkingen en woorden. Haar zin voor humor lust ik wel. Ik veronderstel dat de manier waarop deze schrijfster haar verhaal neerzet, recht uit zichzelf komt. Kan me best voorstellen dat de eerder eenvoudige verhaallijn ideaal geschikt is voor een heel ruime doelgroep van lezers.

Iris Houx laat haar hoofdpersonage Esmée Evers heel keurig (en professioneel) evolueren van een naïeve goedgelovige twijfelaarster naar een meer zelfverzekerde vrouw. Pesten op het werk en vergelding zijn thema’s die waarschijnlijk van alle tijden zijn en ook zullen blijven. Zelf heb ik dit in mijn eigen werkomgeving ook vaak zien gebeuren.
Tot mijn grote verbazing vind ik tijdens het lezen van deze roman zelfs levenslessen terug. Als je dan eindelijk tot het besef komt, dat echte/ hechte vriendschap een mooie verrijking voor je leven is. Vertrouwen én zelfvertrouwen zijn twee belangrijke elementen om je leven nog rijker te maken. Liefde maakt het dan helemaal af.

Feelgood is nooit echt mijn ding geweest, zou zelf ook nooit zo’n roman oppakken of kopen. Toch heb ik een aantal gezellige leesuurtjes mogen beleven; onmiddellijk in het verhaal gestapt en er uiteindelijk ook vrolijk uitgestapt toen het boek uit was. Ik heb me kostelijk vermaakt, maar tevens vastgesteld dat Scoop! ook wel heel wat diepgang heeft. De karakters zijn duidelijk getypeerd. Als personage wordt Jasmijn neergezet als een onvervalste heks. Op Hugo kreeg ik tijdens het lezen helemaal geen vat. Wellicht is dit boek geen doorsnee chicklit, wel een feelgood van het betere genre. Ga ik voortaan nog meer van dergelijke romans lezen? De tijd zal het leren… Ik houd aan Scoop! en aan Iris Houx in ieder geval een heel goed gevoel over!