Oké, één ding voorop: dit is geen onbevooroordeelde recensie, want ik werk bij de uitgeverij die dit boek heeft uitgebracht - desondanks is het wel een éérlijke recensie, want dat ik verliefd werd op dit boek en dat er nu een Nederlandse vertaling is houdt verband ;-)
Ik las het Engelstalige origineel begin 2016 en werd helemaal verliefd op dit boek. Een schitterend verhaal, over dingen die ertoe doen maar wel met humor en liefde omschreven. De hoofdpersoon, Gina, heeft behoorlijk wat voor haar kiezen gehad, en ik heb enorm met haar meegeleefd. Het mooie van dit verhaal is dat het niet gaat om haar ziekte of haar scheiding, maar juist om daarna: oké, je bent er nog, en nu? Hoe pak je je leven weer op? En wil je het oppakken waar je gebleven was, of is dit juist dé kans om het anders doen? En is dat wel een 'kans', als je er eigenlijk door omstandigheden en de beslissingen van andere mensen toe gedwóngen wordt? (Ik probeer hier mijn enthousiasme duidelijk te maken zonder al te veel spoilers op te schrijven - lastiger dan je zou denken!)
Ik vond dit een schitterend boek, het heeft míjn hart in elk geval veroverd. Nu de rest van de wereld :)