Laat ik eerst iets doen wat ik heel moeilijk vind en opnoemen wat me wat minder beviel aan dit boek, want ik was helaas niet 100% tevreden over het verhaal:
Het wisselen van Daan naar Daantje gedurende het verhaal vond ik niet fijn, ik had liever één vorm van haar naam gezien (tenzij het een bepaald persoon was geweest die haar zo noemde, maar hier wisselde het gewoon zomaar).
Het verhaal sloeg voor mijn gevoel vrij abrupt om van luchtig en een beetje dreigend naar ineens echt spannend.
De verhaallijn van meneer Stevens bleef heel lang losstaan van de rest van het verhaal, dat vond ik jammer. Je weet natuurlijk wel dat het iets met de andere verhaallijn van doen gaat hebben, maar zo voelde het lang niet.
Ik denk dat met een extra hoofdstuk hier en daar, om dingen iets “uitgebreider” te laten verlopen, de 100% dichterbij was geweest
Betekent dit dat ik het verhaal niet goed vond? Nee! Absoluut niet. Het verhaal leest namelijk heerlijk vlot, zoals ik gewend ben van Gaby. En ondanks de dingetjes waar ik niet helemaal tevreden over was, zat ik er toch wel echt in en leefde ik enorm mee met hoofdpersoon Daantje en hoe haar leven compleet overhoop komt te liggen. Ze wordt wantrouwend, angstig en steeds eenzamer en daarin word je echt meegesleurd door Gaby.
Al vanaf het begin voel je een lichte dreiging en als de sfeer dan compleet omslaat blijkt dat toch niet alles is zoals je denkt… Knap gedaan!
Sowieso beangstigend dat iemand zoveel invloed op je leven kan uitoefenen via je social media en dergelijke. Een heel realistische dreiging.
Ondanks wat kritiekpuntjes wel gewoon een lekker vlotte, meeslepende, spannende, psychologische roman met verrassende wendingen.