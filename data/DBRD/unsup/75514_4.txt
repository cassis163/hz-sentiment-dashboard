Zowel de titel als de cover spraken me aanvankelijk niet heel erg aan; wel de korte inhoud. In het boek komt de Egyptische Oudheid uitgebreid aan bod. Het hoofdpersonage reist voor een werkopdracht naar Luxor; rijk aan zijn vele tempels van +/-2000 j v. Chr. .. De verhalen en mythen spreken tot de verbeelding. Zelf ben ik een aantal jaar geleden op Nijlcruise gegaan. Ik vond het zalig om de Oosterse sfeer opnieuw te mogen opsnuiven. Het voelde vaak alsof ik daar terug was.
In de cover van het boek had ik graag een element gezien dat verwijst naar Egypte in combinatie met ‘oogvocht’, wat wel een passende titel is voor het boek.
Het verhaal zelf zit mooi in elkaar. Bij het begin had ik een beetje schrik dat het allemaal te ingewikkeld zou worden. In de eerste hoofdstukken worden er tijdsprongen gemaakt en een aantal personages komen tegelijkertijd aan bod. Je moet dan even de familiestructuur leren kennen maar dat lukt wel.
Door de verschillen in tijd en ook in plaats (Frankrijk, Nederland, Egypte) wordt het verhaal boeiend en gevarieerd voor de lezer.
De vlotte schrijfstijl van Ilona Van Hilst en de goed gedoseerde hoofdstukken zorgen voor een aangenaam leescomfort. Bloedstollend spannend vond ik het boek niet maar ik heb het wel enorm graag gelezen. Niet elke thriller moet persé bol staan van de spanning en weerzinwekkende achtervolgingen. De verhouding informatie, uitwerking personages, details in het verhaal, is naar mijn gevoel perfect. Het einde daarentegen had meer uitgediept kunnen worden, iets langer mogen duren! Het ritueel van Isis op zich spreekt al tot de verbeelding. De schrijfster had er misschien meer uit kunnen halen, waardoor de lezer langer zou kunnen genieten van de spanning.
Op gebied van originaliteit scoort dit boek het maximum. Nooit eerder een dergelijke thriller gelezen, en dus benieuwd naar meer van deze schrijfster.
Zeker een aanrader.