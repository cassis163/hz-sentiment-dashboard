Na lang zeuren gaan Leah en haar geadopteerde zusje Su samen op eindexamenreis met een aantal vrienden. Daar gebeurt echter iets wat niemand had verwacht: er komt een video van Su online waarin ze bij een aantal mannen seksuele handelingen verricht. Su is vernederd en bang om haar familie te zien. Ze schaamt zich ontzettend. Su's moeder, een succesvolle rechter, is woedend op de man die de video online heeft gezet. Ze probeert met al haar macht de mannen aan te klagen en achter de tralies te krijgen, maar dit is een moeilijke missie.

Het verhaal begint sterk, al meteen met het grootste probleem; de video van Su is viraal gegaan. Doordat het geschreven is vanuit verschillende perspectieven kun je goed begrijpen waarom de personages doen wat ze doen en hoe ze zich voelen. Je begrijpt Su's angst en schaamte. Hoe Su's moeder reageert vond ik echter wel erg overdreven. Ik snap dat wat er gebeurd is, enorm heftig is. Maar de manier waarop Ruth reageert is erg impulsief en het lijkt zelfs een beetje doelloos.

In het midden van het boek vond ik het verhaal een beetje langdradig worden. Er gebeurde niet zoveel, en wat er gebeurde en wat de personages dachten werd vaak herhaald. Er gebeurt wel nog iets schokkends, waar Ruth dan weer heel apart mee omgaat en waar verder niet zoveel mee gedaan wordt.

Ook vond ik het einde niet goed passen bij het verhaal. Na zo lang naar wraak zoeken en dan uiteindelijk afsluiten met dit einde... Al met al vond ik dit een ok√© boek, niet erg speciaal maar zeker wel interessant om te lezen en je ervan bewust te worden dat het internet een hoop negatieve aspecten met zich meebrengt.