Voor wie geniet van series als "Sex and the City" en "Gossip Girl" is De Vijfde Brief zeker een aanrader. Het boek leest ook alsof het voor het scherm geschreven is: weinig beschrijvingen van settings (het verhaal speelt zich af in Australië, maar dat doet niets terzake)en personages (4 redelijk stereotype karakters), maar des te meer dialogen en handelingen.
Column-schrijfster Joni, stoere Deb, sportieve Trina en de artistieke Eden zijn hartsvriendinnen sinds het begin van de middelbare school. Nu ze al een tijdje (hard)werkende vrouwen/moeders zijn, groeien ze een beetje uit elkaar, iets dat Joni koste wat het kost wil voorkomen. Ze regelt voor de vriendinnen een weekend aan zee, waar ze in een dronken bui beslissen om de vriendschapsband aan te halen door anoniem een geheim in een brief neer te pennen... geen goed idee! Wanneer een van de vriendinnen ontnuchtert, beseft ze dat haar geheim zal inslaan als een bom! Terwijl de anderen nog slapen, typt ze dan ook snel een nieuwe brief en verwisselt die met haar oorspronkelijke bekentenis. Joni vindt echter de vijfde brief, die inderdaad een verschrikkelijk geheim herbergt: een van de vriendinnen heeft het gemunt op iemand anders van de groep! Van wie is de vijfde brief en wie koestert dus deze diepe haatgevoelens? En wie kan dan maar beter op z'n tellen passen? Moet Joni haar vriendinnen confronteren?
Het verhaal wordt verteld als een raamvertelling: Joni gaat te biechten bij een priester en doet daar haar verhaal. Leuke insteek, die het toelaat om van Joni een min of meer alwetende verteller te maken, die zelf kan beslissen welke informatie ze wanneer vrijgeeft.
Is De Vijfde Brief een must-read? Niet persé. Het is een leuk tussendoortje, dat leest als een trein en me meermaals op het verkeerde been heeft gezet, maar de karakters zijn me iets te oppervlakkig en het verhaal is naar mijn gevoel niet geloofwaardig uitgewerkt (of mischien moet ik mijn beide handjes kussen dat ik betere vriendinnen heb dan Joni, Deb, Eden en Trina :) ).
Maar hé, op een regenachtige dag, in je luie zetel met een dekentje en een tasje chocolademelk bij de hand, zal De Vijfde Brief van Nicola Moriarty absoluut voor enkele uren afleiding, spanning én feelgood zorgen.