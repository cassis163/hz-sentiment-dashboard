Tara is journaliste voor de Dageraad. Het gaat niet goed met de krant en de werkdruk voor de mensen die er nog werken wordt steeds hoger. Dan krijgt de hoofdredacteur een aanbod van het toeristenbureau van Aruba. Tegen een mooie vergoeding willen zij een journalist uitnodigen om een positieve artikelenreeks over het eiland te schrijven, in de hoop meer toeristen te lokken. Tara krijgt deze opdracht en vertrekt naar het zonnige eiland. Ze ontdekt echter al snel dat het niet alleen maar moois is dat Aruba te bieden heeft.

Tara gaat met tegenzin, want ze heeft er weinig zin om een verlengstuk van de commerciële afdeling te zijn. Echter omdat haar vriendin Marieke verhuisd is naar Aruba en dit een mooie gelegenheid is om haar weer te zien, gaat ze toch. Ze belandt in een wereld van jonge en succesvolle carrièrejagers. Een wereld waarin drugs niet geschuwd worden, maar ook een wereld waar geweld erbij lijkt te horen. In het toilet van een café ontmoet Tara een jong Vlaams meisje dat totaal mensenschuw is en paniekerig om hulp vraagt. Daar besluit ze dat het mooie zonnige verhaal over Aruba maar even moet wachten. De echte journalist in Tara wil aan het werk en daarvoor roept ze de hulp in van haar collega Diego die haar vanaf de redactie in Nederland ondersteunt. Tara is vastberaden om de onderste steen van dit verhaal boven te krijgen. Zelfs als dat betekent dat ze haar eigen leven in gevaar moet brengen.

Leuk aan 'Paradijsvogels' vond ik hoofdpersoon Tara. Zij is journaliste en ze doet aan boksen, net als ik. Hoewel ze toch weer heel ander werk doet dan ik en op een totaal ander niveau bokst (hoger dus, haha!) kon ik me meteen met haar identificeren. Het maakte me benieuwd naar de persoon achter Tara. Dat is overigens al een verhaal op zich, want Tara heeft geen gemakkelijk leven achter de rug. Iets wat wel heel goed past bij de keuzes die ze later in het verhaal maakt en de manier waarop ze dingen aanpakt.

Een mooie bijrol is weggelegd voor Marieke, Tara's vriendin die naar Aruba is verhuisd. Daardoor kan Tara het eiland goed leren kennen, heeft ze mooie ingangetjes om in gesprek te raken met personen op het eiland, en krijgt ze binnen twee weken veel meer over het eiland te weten dan een 'gewone bezoeker'. Goed gevonden dus. Het verklaart ook goed waarom Tara zo betrokken is bij bepaalde zaken en ze -zelfs met gevaar voor haar eigen veiligheid- zo ver doorgaat met speuren en het oplossen van zaken.

Verder is 'Paradijsvogels' best wel een ver-van-mijn-bed-show. Hoewel het toegankelijk geschreven is, staat het bol van bizarre wendingen, corruptie en onvoorstelbaar gedrag van egocentrische mensen. Bizar is bijna een understatement. Een spannende thriller, maar wel een verhaal waarbij je regelmatig met je oren staat te klapperen.