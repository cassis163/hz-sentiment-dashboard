'Mijn moeder heeft de woorden gevonden. De tijd heeft haar herinneringen gepolijst, afgesleten moet je misschien zeggen, zodat ze er tekst bij durft te maken. Emoties hebben de feiten lang genoeg verborgen gehouden : ze is 81'. Dit is het begin van een pakkend verhaal. Een verhaal dat op zaterdagmiddag 24 februari 1945 begint en dat het verdere verloop van het leven van de personages een andere wending geeft..
Het is een zeer vlot geschreven verhaal doorspekt met mooie zinnen. De mooie, eenvoudige illustraties, de flashbacks, de beschrijving van de personages helpen je om een beter beeld te krijgen van wat er zich afspeelde, je zit er ahw middenin.
Het vliegtuig op de eenvoudige cover verraadt dat het over de oorlog gaat. Maar de titel 'een zaterdagmiddag' kan eigenlijk van alles betekenen. Wat kan er allemaal niet gebeuren op een zaterdagmiddag?
Het is een o zo mooi, klein boekje met een klein verhaal dat eigenlijk een groot verhaal inhoudt. Het heeft een zo'n grote impact dat je geneigd bent om het meerdere malen te herlezen.
Een echt pareltje!