De titel van deze recensie is zeker van toepassing op De Vrouwe van Myrdin, geschreven door Cathinca van Sprundel. Het mysterieuze Myrdin uit de titel wekte voldoende nieuwsgierigheid om het boek te willen lezen.

Myrdin verwijst naar een eiland in het boek, waar de hoofdpersoon Airys naar verbannen wordt. Airys heeft in de zeven jaar daarvoor koningin Aranrod gediend in de hoop dat ze het prinsdom Dyfed voor zich kan terugwinnen. In plaats van de strijd om Dyfed te voeren, komt Airys dus op Myrdin terecht. Om Dyfed terug te kunnen winnen, moet Airys vanaf Myrdin haar strategie bepalen en een aantal hindernissen overwinnen voordat ze ten strijde kan trekken.

Voor wie nu al duizelig is van de namen: zeker in het eerste hoofdstuk zijn de - veelal Welshe - benamingen van personages en locaties even wennen als je niet zo bekend bent met de taal. Dankzij het voorwoord en de namenlijst achterin krijg je het gevoel echter snel te pakken en kun je vlot doorlezen. Wat betreft de locaties helpt het kaartje voorin ook om - met name in de tweede helft wanneer er wat meer gereisd wordt - gevoel te krijgen bij de afstanden en routes. Dankzij deze elementen gaat het verhaal veel meer leven.

Hoewel je De Vrouwe van Myrdin het liefst in één ruk uit wilt lezen, is de hoofdstukindeling zo gekozen dat elk hoofdstuk een afgeronde fase in het verhaal is. Hierdoor voel je je niet zo schuldig als je het boek na een hoofdstuk moet dichtslaan (omdat je bijvoorbeeld 's avonds laat nog ligt te lezen in de wetenschap dat je wekker de volgende ochtend vroeg gaat ...) en pak je het verhaal heel snel weer op als je het boek hoofdstuk voor hoofdstuk leest.

Overigens is ook het hele verhaal een afgerond geheel. Na de laatste bladzijde is het lot van elk personage en elke locatie duidelijk. Je beseft pas dan ook hoe Airys is gegroeid gedurende het verhaal en je begrijpt wat de quote op de achterkant "Elke magie, elke wens heeft zijn prijs" betekent, waardoor je zelf een stukje meegroeit met Airys.

Al met al is De Vrouwe van Myrdin een magisch mooie young adult fantasy. Toegankelijk en beeldend geschreven met een goed uitgewerkt plot. We gaan vast nog veel meer horen - en vooral lezen - van Cathinca!