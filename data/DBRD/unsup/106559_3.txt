Journalist Robert Harris schrijft zowel romans als non-fictie. Met An officer and a spy  combineert hij beide genres: een waar gebeurd verhaal in romanvorm.

In 1895 word kapitein Alfred Dreyfus verbannen naar Duivelseiland omdat hij gespioneerd zou hebben voor Duitsland. Majoor Georges Picquart wordt hoofd van een geheime dienst. Hij ontdekt dat het bewijsmateriaal voor de rechtszaak van Dreyfus erg mager is. Verder onderzoek wijst uit dat de aanwijzingen naar een andere dader leiden. Picquart doet zijn uiterste best om alsnog de ware dader te pakken, maar wordt door hogerhand tegengehouden. Antisemitische gevoelens en niet durven toegeven dat men fout zat zorgen ervoor dat men Dreyfus liever op Duivelseiland wil laten zitten. Dan publiceert de Franse auteur Émile Zola zijn beroemde ‘J’accuse…’op de voorpagina van de krant.

Robert Harris legt in een voorwoord al verantwoording af over de inhoud van het boek. Ondanks de romanvorm is praktisch alles in het boek echt of ongeveer zo gebeurd. Niet één personage is helemaal puur een verzinsel. Het is Harris’ verdienste dat hij van deze geschiedenis een leesbaar verhaal heeft weten te maken. Tegelijkertijd zorgt zijn streven naar volledigheid ervoor dat het tempo geregeld erg laag ligt en je de indruk krijgt dat er makkelijk eenderde geschrapt had kunnen worden. Als historische thriller is het niet helemaal geslaagd, maar als een toegankelijk verslag van één van de grootste misstanden in de geschiedenis kan Harris trots zijn op het resultaat. (Door: Anne Terwisscha)