Aftellen is het tweede deel van de vijfdelige Cazalet-kronieken, van de Britse schrijfster Elisabeth Jane Howard (1923 – 2014). De eerste 4 delen schreef ze in de eerste helft van de jaren negentig en het laatste deel werd in 2013 gepubliceerd. In Lichte jaren, het eerste deel van de kronieken, hebben we kennisgemaakt met drie generaties van de welgestelde Engelse familie Cazalet; de grootouders, hun ongetrouwde dochter en drie getrouwde zonen met hun echtgenotes en kinderen en het personeel van de gezinnen.

In Aftellen volgen we de familie tijdens de eerste jaren van de tweede wereldoorlog. De oudste zoon is veel in Londen om het familiebedrijf te leiden en de twee jongsten hebben zich aangemeld bij het leger. De rest van de familie verblijft om veiligheidsredenen zo veel mogelijk op het familielandgoed in Sussex, waar de oorlog steeds meer invloed krijgt op het dagelijkse leven. Niet alles is meer zo makkelijk te krijgen en ze moeten het zien te redden met veel minder personeel. De nadruk ligt in dit deel op de drie oudste kleindochters, Louise, Polly en Clary, die op de rand van volwassenheid balanceren en af tellen naar het einde van de oorlog in de verwachting dat dan hun volwassen leven echt kan beginnen.

De auteur weet alle karakters en hun onderlinge relaties weer bijzonder raak neer te zetten. De Cazalets blijven er meester in om dingen voor elkaar te verzwijgen om de ander te beschermen en niet tot last te zijn. Of zoals Clary het treffend zo verwoordt “Je vertelt mensen dingen niet uit liefde. Maar eigenlijk vind ik dat je mensen meer moet zeggen naarmate je meer van hen houdt - zelfs de moeilijke dingen. Het is volgens mij het mooiste bewijs van liefde om die tegen hen te zeggen.”