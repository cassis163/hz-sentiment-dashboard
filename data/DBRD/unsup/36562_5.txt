Erika Mitchell 'E.L.' James (1963) is een Engelse schrijfster die in 2011 debuteerde met haar erotische roman 'Vijftig tinten grijs'. Na 'Vijftig tinten grijs' volgden al snel 'Vijftig tinten donker' (2012) en 'Vijftig tinten vrij' (2012) waarna E.L. James nog voor een waardige opvolger zorgde door 'Vijftig tinten grijs' nogmaals uit te brengen door de ogen van Mister Christian Grey himself.

'Grey' start herkenbaar voor de mensen die de voorgaande boeken van James reeds gelezen hebben. Anastacia valt het kantoor van Christian Grey letterlijk binnen en blaast hem zowaar meteen van zijn sokken. Het verhaal klinkt ons vertrouwd in de oren, maar het is voor de trouwe lezer een fijne ontdekking om te weten te komen hoe Meneer Grey alles vanuit zijn standpunt mocht ervaren. James gebruikt wederom haar gekende, speelse schrijfstijl en weet enig liefhebber van haar boeken opnieuw te overtuigen en mee te slepen in een onstuimig en bloedstollend liefdesverhaal. Het aantal keren dat Mevrouw Steele is mogen klaarkomen, kan ik inmiddels niet meer op één hand tellen, maar op geen enkel moment begint het boek te vervelen. E.L. James heeft nét lang genoeg gewacht met het uitbrengen van haar nieuw boek zodat belangrijke details die naar het achterhoofd waren verdwenen, opnieuw opgefrist worden met haar nieuwe plaatje.

Allesbehalve vernieuwend, maar wel ontspannend ten top!
Grey - E.L. James
559 pagina's
Uitgeverij Prometheus
2015