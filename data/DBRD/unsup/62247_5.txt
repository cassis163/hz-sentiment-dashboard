Sophia Drenth begon met haar Bloedwetten, niet wetende waar het zou eindigen. Inmiddels zijn er twee delen verschenen en twee bronvertellingen, waarin we verder kennismaken met een aantal karakters uit de serie. Bloedwetten: Verlossing won onlangs bij de Bastaard Fantasy Awards de prijs voor het beste boek van 2017. En het staat ook twee keer op de shortlist bij de publieksverkiezing van The Indie Awards, een keer als beste boek en een keer als spannendste boek. Op 14 april weten we wie gaat winnen.
En ook dit boek heeft een prachtige cover in de lijn met de andere verschenen verhalen, waardoor het echt een eye catcher is in je boekenkast.

Verlossing gaat verder waar Vonnis eindigde: met de worsteling van Roan Storm om een plek te veroveren in de mensenmaatschappij als Gemaakte. Nog steeds raadsheer en nog steeds met dezelfde moralen, ideeën en wensen. Alleen bezit hij nu kennis uit eerste hand en komt hij tot de ontdekking dat sommige zaken veranderd zijn en sommige absoluut niet. Roan heeft een groep jagers om zich heen verzameld - Argasz de Doder, Vuist, Klauw en Havik - die betaald worden door Maïa van Minnewold. Hun veranderde rol van staaljager voor hun eigen portemonnee naar staaljager in dienst van de wet is een mooie twist in het verhaal. En ook Katine LaSoeur zien we terug als... ja, als wat eigenlijk? Maitresse, vriendin, bedgenoot van Roan. Ze hebben elkaar nodig en gebruiken elkaar.
Maïa gaat trouwen en haar relatie met Roan is al voorbij voordat hij begonnen is. Ook al kunnen ze niet samen zijn - mens en Gemaakte - het blijft voor Roan toch pijnlijk haar met een andere man te zien.
Roan's Bloedwetten moeten en zullen er komen. Dit blijkt ingewikkelder te worden nu er vrijelijk bloedpulver te verkrijgen is voor mensen. Al dan niet vrijwillig ter beschikking gesteld door Gemaakten, die erkenning willen voor wie zij zijn en ook een plaats opeisen in de wereld van Stede.
Steeds weer kruist zijn pad dat van de Gemaakten Kushir, Ravàn en Borga. Dit zorgt voor ongemakkelijke situaties.
En we maken kennis met Verena Vrijgeboren, een vrouw met haar eigen agenda waarin Storm een rol te spelen heeft.

In prachtige bewoordingen maakt de schrijfster ons deelgenoot van de innerlijke strijd van onze hoofdpersoon. Zijn angst dat bloedlust hem zal overmannen en dat hij toch niets meer blijkt te zijn dan een monster. Je merkt langzaam dat hij verandert, hoe kan het ook anders als je Gemaakt bent? Zaken waarvoor hij zich eerst inzette, verschuiven naar de achtergrond. En nieuwe gebeurtenissen vragen zijn aandacht.
Het mooie aan dit deel is dat we meer lezen vanuit de andere karakters in het verhaal. Dat geeft het een extra dimensie.
Ook Stede verandert. In Vonnis waren de mensen bang van de Ath'vacii. Nu wordt er door mensen op ze gejaagd voor hun bloed. Het geweld en de bloedlust nemen toe. Iedereen wordt onrustiger en voelt dat er grote veranderingen aankomen. Hierdoor komt alles in een stroomversnelling, die eindigt in een fantastische climax. De schrijfster laat ons achter met een gevoel van: wat heb ik nu net gelezen en hoe gaat het nu verder?
Reikhalzend zien we uit naar boek drie of een nieuwe bronvertelling!