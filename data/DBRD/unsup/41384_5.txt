In ‘Gevaarlijk spel’ vertelt Liesbeth van Kempen het verhaal van Officier van Justitie, Margot van Wateringen. Geheel tegen haar karakter en zonder enig bericht vooraf, laat Margot verstek gaan bij een belangrijke zitting.

Vriendin en collega Margot is direct gealarmeerd, temeer gezien Margot kort daarvoor bedreigd is door een zware crimineel. Wanneer vervolgens ook de man van Margot, Peter, verdwijnt start Louise een onderzoek.

Zij stuit daarbij op een merkwaardig dossier in het kantoor van Margot. Ondanks waarschuwingen van haar chef Henk Mulder gaat Louise door met haar speurtocht naar Margot. Ze tracht haar broer Rob, werkzaam als rechercheur bij de politie in Amsterdam, en haar vriendin Suzan te overtuigen dat er iets niet klopt. Gedrieën gaan ze op onderzoek uit en belanden in de een na de andere bizarre en verontrustende situatie.

Visie van de recensent
Liesbeth van Kempen maakt deel uit van een groepje vrouwelijke thrillerschrijvers dat zichzelf de originele naam ‘Moordwijven’ heeft gegeven. Voor twee van deze auteurs had ik al eerder een boek gerecenseerd op het moment dat zij met elkaar een ontbijtmeeting voor lezers organiseerden bij Boekhandel De Vries in Haarlem. Tijdens deze meeting had ik het genoegen Liesbeth van Kempen te ontmoeten. Nieuwsgierig geworden naar haar boek, nam ik ‘Gevaarlijk spel’ ter hand en dat spijt mij zeker niet! Wat een heerlijk debuut van deze Van Kempen.

“Een dik dossier, helemaal achteraan op de kast, tegen de muur. Met haar vingers kan ze er net bij.”
Direct vanaf de eerste pagina’s zat ik helemaal in het verhaal en moest ik mij er werkelijk zo nu en dan van losrukken. Een verhaal met heel veel vaart en spanning, gecombineerd met een fijne toegankelijke schrijfstijl en verrassende wendingen.

De personages zijn prima gekarakteriseerd. Niet overdreven gedetailleerd, maar wel zodanig dat je hen begrijpt en ‘kent’. De lezer wordt geconfronteerd met de doortastende en vasthoudende Louise, politieman Rob; de broer van Louise en vriendin Suzan. Aardig detail in het verhaal is het feit dat Louise en Suzan, na een jarenlange vriendschap, diepere gevoelens voor elkaar beginnen te koesteren.

“Suzan gaat naast haar zitten. Manoeuvreert een kussen achter haar rug en spreidt dan haar armen. Voorzichtig vlijt Louis en zich erin en legt haar hoofd tegen Suzanne borst. Zacht. Warm. Veilig.”

De cursief gedrukte teksten, waarvan elk hoofdstuk in het boek is voorzien, verhogen de spanning en het vleugje humor dat Van Kempen –met name in de dialogen- toepast is uiterst verfrissend. Enig verbeterpuntje is wat mij betreft dat de personages iets minder tegen elkaar mogen ‘schreeuwen’.

Nederland is wat mij betreft een uitstekende auteur rijker!

Over de auteur
Van Kempen is, voor zij zich geheel op het schrijven toelegde, accountmanager, communicatietrainer en tekstschrijver. Gevaarlijk spel is haar thrillerdebuut.

Uitvoering
Uitgever: De Fontein Romans & Spanning
Paperback, 304 pagina’s
ISBN10 :9026137656
ISBN13 :9789026137655

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti.nl