Fallon heeft littekens na een brand, ze heeft een slechte relatie met haar vader (acteur). Haar eigen acteer carrière is door de brand tot staan gekomen. Op een dag maakt ze kennis met Ben, een schrijver. Er is een enorme aantrekkingskracht, maar ze besluiten om elkaar 5 jaar lang alleen op 9 november te zien, daarbuiten hebben ze geen contact. Het is een project en Ben zal er een boek over schrijven. Maar in 5 jaar kan een hoop gebeuren en was de eerste ontmoeting tussen deze personen wel zo toevallig?
Er wordt een boek geschreven in het boek, en dat boek is de waarheid, maar de waarheid haalt alles overhoop.

Een verhaal dat mooi is opgebouwd rondom een centrale dag: 9 november. De hoofdstukken zijn afwisselend geschreven vanuit perspectief van Fallon en Ben, waardoor de gedachten en gevoelens van beide personen goed worden beschreven. Het is geen oppervlakkig liefdesverhaal, dat blijkt al snel, want zware thema’s als dood en de gevolgen van een brand zijn zorgvuldig uitgewerkt in het verhaal.

Een absolute feelgood roman, met een diepere laag, waarin de hoofdpersonen goed zijn uitgewerkt en gaan leven en een verhaal met een hartverwarmend einde.