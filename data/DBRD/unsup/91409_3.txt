Ik begon enthousiast in Rode Klok van Leni Zumas. Voor de fans van "The Handmaids Tale" werd er gezegd in advertenties en dat maakte dat ik er erg naar uitkeek. Het bleek echter niet mijn boek te zijn. In deze roman maken we kennis met 4 vrouwen die leven in Amerika in de nabije toekomst. Abortus is illegaal (zelfs over de grens gaan naar Canada voor abortus is niet mogelijk vanwege de "roze muur"), er zijn strenge regels voor vruchtbaarheidsbehandelingen en ook adoptie is alleen nog maar mogelijk voor gehuwde stellen. We leren de 4 vrouwen kennen in afzonderlijke hoofdstukken. De Biografe is alleenstaand en wil dolgraag een kind. Zij probeert dit middels vruchtbaarheidsbehandelingen maar die zijn binnenkort niet meer mogelijk en ook adoptie is binnen afzienbare tijd niet meer een optie omdat er een nieuwe wet komt die adoptie alleen nog maar mogelijk maakt voor gehuwde stellen. De Dochter is ongewenst zwanger en wil graag een abortus maar dit is dus strafbaar. Zij probeert hiervoor naar Canada te gaan maar loopt tegen de "roze muur" aan. De Echtgenote heeft kinderen maar is het gehuwde leven zat. Het is niet wat ze er van voor had gesteld en ze wil graag in therapie, wat haar echtgenoot onzin vindt. De Genezeres helpt vrouwen met illegale abortus met speciale kruiden, maar wordt daarvoor opgepakt. Tussen de (korte) hoofdstukken door lezen we korte fragmenten uit het leven van een poolreizigster (Eivor Minervudottir) die leefde begin 19e eeuw. De korte hoofdstukken tezamen met de afstandelijke beschrijving maakte dat ik niet echt in het verhaal kon komen. In eerste instantie lijken de verhaallijnen ook niet samen te komen en had ik dusdanig veel moeite om in het verhaal te komen dat ik overwoog om te stoppen. Uiteindelijk was ik toch te nieuwsgierig hoe het zou aflopen en heb ik het uitgelezen. De verhaallijnen komen tegen het einde wel bij elkaar, maar deze roman was helaas niet wat ik ervan verwachtte.....