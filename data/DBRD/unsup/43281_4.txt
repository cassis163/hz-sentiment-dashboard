De Vlaamse actrice Lynn Van Royen (1989) begon op social media de positiviteitshastag kleingelukske, waar ze kleine dingen deelt waarvan zij gelukkig wordt. Het is bedoeld om negativiteit en gezeur tegen te gaan. Deze geluksmomenten zijn gebundeld in het boek #kleingelukske. Geluk zit in een klein boekske.
#kleingelukske is een klein, maar dik boekje met ongenummerde pagina’s. Op elke bladzijde staat een geluksmoment vermeld, waardoor het geen uren duurt voordat het boek uit is. Het boek bestaat verder uit twee kleuren: donkerblauw en wit. Deze kleuren komen terug in de bladzijdes, in de tekst en in de tekeningen, die Lynn Van Royen overigens zelf maakte. Dankzij dit kleurgebruik oogt het boek rustig en is het prettig lezen. Ook wordt er gespeeld met verschillende lettertypes en –grootte. Dit blijft echter prettig leesbaar en totaal niet storend, doordat er continu teruggevallen wordt op het constante kleurgebruik.  

Van Royen vertelt ons haar geluksmomenten. Veel van deze momenten heeft iedereen in zijn dagelijks leven wel eens meegemaakt en ze zijn daardoor heel herkenbaar. Echter, als lezer ben je het niet altijd met deze geluksmomenten eens. #kleingelukske is dan ook niet de waarheid, maar hoe de auteur tegen geluksmomenten aankijkt en heeft als bedoeling om de lezer zelf op zoek te laten gaan naar onze fijne, maar kleine momenten. Het boekje dient dus meer ter inspiratie dan om jou deze momenten op te leggen.  

Het lezen van #kleingelukske werkt verslavend. De nieuwsgierigheid naar een volgend geluksmoment werkt aanstekelijk. Juist omdat per spread één geluksmoment wordt gedeeld, wil je de volgende pagina’s verslinden. Op zoek naar de ‘gelukskes’ die je herkent en met Van Royen deelt. Na het lezen van het boek is het ook leuk om eens op social media te kijken onder #kleingelukske en door andere lezers geïnspireerd te raken.  

De auteur van het boek komt uit België en zoals bekend, de Vlaamse woordenschat verschilt van het Nederlandse taalgebruik. Als Nederlandse lezer kom je in dit boek vast en zeker nieuwe woorden tegen, zoals ‘dafalganneke’ en ‘het rekkertje van je haar’. De betekenis van deze woorden achterhalen valt dan wel weer onder #kleingelukske.  

#kleingelukske is een klein, maar ontzettend vrolijk boekje. Een glimlach tijdens het lezen van de geluksmomenten is haast gegarandeerd. #kleingelukske is dan ook een ideaal boek om cadeau te geven of om door te kijken als het geluk zich even niet laat zien.