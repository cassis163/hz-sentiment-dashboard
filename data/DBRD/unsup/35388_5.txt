“Hitler had deskundige helpers. Die stelden de jeugd centraal en ontwikkelden overtuigende propaganda door middel van film, literatuur en kunst. Joden werden gekarikaturiseerd en op één lijn gesteld met schadelijk ongedierte. De antisemitische propaganda was gericht op alle leeftijden. Die begon al bij de kleuters en ging daarna door in schoolboeken en uiteindelijk ook in lectuur voor volwassenen en in films” Dit is een quote uit het antwoord van Hédi Fried op de vraag: hoe was het mogelijk dat een heel volk Hitler steunde?
De schrijfster van dit boek heeft de Holocaust overleefd en op latere leeftijd vele lezingen op middelbare scholen en universiteiten gegeven. Deels als verwerkingsproces maar vooral in de strijd die zij voert voor democratische waarden en de bestrijding van racisme.
Tijdens die lezingen werden haar allerlei vragen gesteld en die heeft ze in dit boek verwerkt met haar antwoorden erbij en dat maakt het zo bijzonder. Het is op een persoonlijke maar vooral duidelijke manier geschreven, het zijn haar antwoorden, haar belevingen, haar herinneringen.
Het is voor de jeugd zeer goed leesbaar en ik denk dat het heel geschikt is om in de lessen geschiedenis en maatschappijleer te gebruiken maar ook voor de individuele lezer die graag nog wat meer over die tijd wil leren en lezen is het een mooi en waardevol boek.