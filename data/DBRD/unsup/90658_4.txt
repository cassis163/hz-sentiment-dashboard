Als fan van en incidenteel gastschrijver voor de website Wine-Up heb ik reikhalzend uitgekeken naar deze debuutroman van Yvanka van der Zwaan. En het was het wachten waard! Vier sterren voor deze geslaagde chicklit die je met een grijns van oor tot oor in één ruk uitleest.

Maak kennis met Ava Villepein: gescheiden, moeder van puberdochter Cléo, controlfreak, hypochonder en blauwe pinguin. Van Ava's geordende, maar toch wat saaie leventje blijft niet veel over als haar ex-man Thijs besluit zijn intrek te nemen op haar zolder, ze op haar werk te horen krijgt dat ze zich mag gaan ontpoppen tot een gele vlinder en ze ineens tot over haar oren verzeilt raakt in de wereld van het online daten. Uit alle macht probeert ze grip te houden door haar leven te vangen in lijstjes, spreadsheets, draaiboeken en een strak regime. Maar ja, daar trekken nieuwe liefdes en pubers zich niet zoveel van aan.
'Alles hat ein Ende, nur die Wurst hat zwei.' Daar komt Ava achter als ze (meestal ongewild) de teugels iets laat vieren en het onverwachte toelaat in haar leven.

Voor wie de blogs van 'Caro' volgt op Wine-up zijn de ongekunstelde schrijfstijl van van der Zwaan en de hilarische, maar zeker ook herkenbare situaties die ze altijd weer weet te bedenken (bedenken, want elke overeenkomst met haar eigen persoon of leven wijst ze van de hand :-) ) een feest der herkenning. De korte hoofdstukken lezen ook een beetje als een blog. Dit geeft vaart aan het verhaal, maar is tevens ook één van de weinige minpunten van dit boek. Door de korte scènes gaat het verhaal nergens echt de diepte in. Ook de romantiek in verhaal had wat prominenter uitgewerkt mogen worden. Daarom één sterretje aftrek. Maar ik kan niet anders zeggen dan: we want more! Is boek nummer 2 al in de maak??