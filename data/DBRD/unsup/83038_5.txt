https://indeboekenkast.wordpress.com/2019/01/25/kijk-naar-boven/

Kijk naar boven! maakt onmiddellijk indruk. De Koreaanse schrijver (Jung Jin-ho) heeft met erg weinig woorden en enkele pennenstreken een magnifiek prentenboek te voorschijn getoverd!

Het boek is een prachtige hardcover in een wat ongewoon formaat en de cover trekt, hoewel in zwart-wit uitvoering, onmiddellijk mijn aandacht. Als ik het boek open, moet ik even wennen aan de, op het eerste gezicht, eenvoudige tekeningen omdat we vaak kleuren of opvallende dingen gewend zijn. Toch is dit een prachtuitvoering en het toont aan dat eenvoud mooier kan zijn dan overdreven gebruik van allerlei toeters en bellen. Eigenlijk heeft dit prentenboek, vanaf het ogenblik dat ik het in het echt zie, me al in zijn ban. Wanneer ik dan de inhoud bekijk en de prachtige boodschap meekrijg, smelt ik helemaal.

Bovenaan de straat kijkt een meisje vanaf haar balkon naar beneden. Ze zit na een ongeluk in een rolstoel en het meisje kan dus onmogelijk zelf naar beneden gaan. Verdrietig en eenzaam ziet ze allerlei mensen passeren op weg naar het werk of bezig met andere drukke dingen. Het meisje heeft oog voor de mooie dingen, maar de andere mensen niet. Niemand heeft tijd en iedereen holt maar door. Ze hoopt zo dat iemand eens naar boven kijkt. Stilletjes ziet ze van alles gebeuren en dan heeft ze er plots genoeg van. Ze besluit om te roepen: “Kijk naar boven!” en wanneer iemand haar ziet gebeurt er iets wonderlijks.

Kijk naar boven! toont hoe mooi kleine dingen kunnen zijn en wat een klein beetje aandacht doet met iemand.

Kijk naar boven! is een filosofische schat over vriendschap en betrokkenheid die met erg weinig woorden en beelden heel veel vertelt.
Op de buitenschoolse kinderopvang keken de kinderen hun ogen uit bij dit boek en ik moest het keer op keer opnieuw tonen. Na een tijdje waren de “grotere kinderen” de voorlezers van dit schitterende prentenboek!

Kijk naar boven! laat zien hoe de wereld anders bekijken en anders omgaan met de dingen een wereld van verschil kan maken. Het is zeker aan te raden voor kinderen vanaf vijf jaar, maar zelfs kleinere kinderen hadden er in de opvang veel plezier aan. Dit boek is ook een handig hulpmiddel om het over gevoelens als eenzaamheid, nieuwsgierigheid, stress en verdriet te hebben. Voor jongere kinderen is verduidelijking bij het boek zeker nuttig en ze zullen niet altijd alle onderwerpen begrijpen, maar het is een fijn boek en zeker een anders dan anders prentenboek. Aansluitend op het verhaal kan er in de klas of andere groepen ook bijvoorbeeld een educatieve en leuke activiteit aan gekoppeld worden. Ik kijk uit naar nieuwe boeken van deze Koreaanse auteur! Een echte aanrader om snel in huis te halen!

★★★★★