Abby DiMatteo is tweedejaars assistent-arts in opleiding in het Bayside-ziekehuis in Boston. Op een feestje wordt ze door een aantal gerespecteerde en beroemde hartchirurgen gevraagd om deel uit te maken van hun team. Ze is verbluft, maar ook vereerd en besluit op het aanbod in te gaan.

In het ziekenhuis liggen de de niet-verzekerde Joshua O'Day en Nina, de vrouw van de exorbitant rijke Victor Voss, die privé-patiënte is op een nieuw hart te wachten. Hoewel beiden er slecht aan toe zijn, wijzen Abby en haar vriendin en collega Vivian Chao het hart toe aan Josh. Vanaf dan komt de carrière van Abby in gevaar. Vooral als ze ook nog ontdekt dat zich in het ziekenhuis vreemde voorvallen voordoen en hebben plaatsgevonden.

Hartslag is de eerste medische thriller die Tess Gerritsen geschreven heeft. Het is duidelijk dat Gerritsen een medische achtergrond heeft, want in het boek is geen gebrek aan de medische terminologie. Voor een leek op dat gebied dit misschien een belemmering om haar boeken te lezen, maar dat is onnodig. Want Gerritsen geeft in de meeste gevallen een duidelijke en begrijpelijke uitleg.

Na een korte aanlooptijd, het boek moet even op gang komen, begint het te boeien en dat blijft verder ook doen. Veel echt spannende momenten doen zich niet voor, maar tegen het eind van het boek zijn ze er wel degelijk. Het lijkt erop dat het boek geschreven is met een soort ultieme climax als eindresultaat.

Hoewel het halverwege het boek al duidelijk is dat de rode draad de orgaanhandel is en ook wie de meeste personages zijn die zich hier mee bezig houden, was het eind van het boek toch verrassend met een overwachte ontknoping. Ondanks deze kennis lukt het Gerritsen om de aandacht van de lezer vast te houden. Dat is knap.

De twee verhaallijnen, hoewel er een wel wat summier is, vallen prima in elkaar samen en zijn beide, ieder op hun eigen manier, interessant. Hartslag kan in feite ook nog een eye-opener zijn, want de handel in organen komt -helaas- nog steeds voor. Misschien alleen daarom al de moeite van het lezen waard.