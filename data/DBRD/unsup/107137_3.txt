Geluk is anders voor ieder mens. Hoe ga je hiermee om als je partner ongeneeslijk ziek is? Verandert dit naargelang je veel of weinig geld hebt? Wat doet dit met een mens?

Het boek "Dansen in de hemel" heeft een mooie cover en de titel sprak me ook aan. Vooraan prijkt de sticker met vermelding "Hét zomerboek 2014'. Dat kan niet missen dacht ik...

Mishka Kamadev is een muzikant die uitgroeit tot The God of House Music. Tijdens één van de vele feestjes binnen dit wereldje ontmoet hij de liefde van zijn leven. Het ene moment treedt hij op in een overvolle discotheek op Ibiza. Het volgende moment verzorgt hij zijn ongeneeslijk zieke vrouw. Hij zoekt hierbij zijn heil in drank en pillen. Daarnaast begint hij een affaire met de beste vriendin van zijn vrouw en verwekt een kind bij zijn eerste vriendin. Hoe loopt dit af?

Toch loste het verhaal mijn verwachtingen niet in. Het thema is boeiend en het boek leest vlot. Jammer genoeg beklijfde het me niet zoals ik verwachtte en hoopte.

Ik las geen aangrijpend verhaal over twee mensen die worstelen met liefde en dood in een decor van glamour, geldwolven en grootheidswaan.