Josja Pruis is een jeugdboek en een zeer terechte winnaar van de Woutertje Pieterse Prijs.
Het boek zit vol met raadsels en geheimen die óf in het boek duidelijk worden, óf die de lezer voor zichzelf kan oplossen. Want: Wie ís die Josja Pruis nou eigenlijk en hoe komt het dat hij verschillende talen spreekt? En heeft hij echt een siamese tweelingbroer in zijn hoofd? Waar zijn zijn ouders? Waar is de vader van Homme, de verteller van dit verhaal?
Kinderen zullen hier ongetwijfeld heel anders mee omgaan dan volwassenen, maar dat maakt het boek ook zo boeiend.
Het boek bestaat uit flashbacks vanaf het moment dat Josja zijn intrede doet, hoofdstukken in de tegenwoordige tijd die zich afspelen in november 1956, bladzijden uit het dagboek van Josja en fragmenten van nieuwsberichten. Vooral die laatste plus de foto's en tekeningen die in het boek staan maken het verhaal zo levensecht.

Ook voor volwassenen een heel goed boek!