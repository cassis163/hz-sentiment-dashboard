Het gebeurt niet vaak dat ik boeken echt in één ruk uitlees. Meestal loop ik na een pagina of 100 eens naar de wc, pak wat te drinken of check even mijn mobiele telefoon. Bij dit boek was dit laatste niet het geval. Elke keer wilde ik nog net een hoofdstuk extra lezen, toch nog even die 150 bladzijdes halen, misschien lukt 200 ook wel en ineens was hij uit.

Het boek leest ongelooflijk lekker weg. De schrijfstijl is wat mij betreft Nederlandstalige perfectie. Er is letterlijk NIKS dat me stoorde, niks dat me opviel. Ik kon gewoon heel vlot door het verhaal vliegen en genieten van de manier waarop het opgeschreven was.

Maar het door het verhaal vliegen kwam niet alleen door de prettige en fijne schrijfstijl. Dit kwam ook door de personages, de snelheid van het verhaal en de wisselende perspectieven die je constant alert en bij de les houden. In het begin moest ik wel even wennen aan de hoeveelheid namen, en ik kan me voorstellen dat het voor lezers die wat minder bekend zijn met fantasy, verwarrend kan zijn, maar al snel had ik door wie wie was.

Dat betekende niet dat ik ook doorhad wie welke rol in het verhaal had. Er zitten hele leuke twists in, waarvan ik sommige wel en andere niet had zien aankomen. Bij vlagen gaat het verhaal wel heel erg snel en was het voor mijn brein niet mogelijk precies te registreren wat er gebeurde, zonder even een paar regels opnieuw te lezen, maar dat mocht de pret niet drukken.

En wie mij een beetje kent, is ongetwijfeld niet verbaasd dat ik vooral een klik maakte met Victoria. Dit is hoe ik me een karakter met een handicap als spion had voorgesteld. Als je voor James Bond een supersonische auto kan maken, waarom dan geen hele handige en nuttige protheses voor iemand zonder onderbenen? Wat haar, en haar verhaal, extra leuk maakte was dat het nergens echt over haar protheses ging, wel over haar talenten, haar intelligentie en haar kwaliteiten.

Ik wou dat er meer van dit soort boeken waren en ik kijk nu al uit naar het volgende deel!