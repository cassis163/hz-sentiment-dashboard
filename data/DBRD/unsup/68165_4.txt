Schrijf op! Het maakt niet uit of het in fraaie zinnen gepolijst wordt of dat het in een staccato van op de vallende granaten gelijkend bombardement van losse woorden gedicht wordt. Schrijf het op! Victus is een voortdurend gesprek van de schrijver met zijn notulist én met de lezer. De woorden, zinnen, bladzijden vliegen in een snelheid voorbij die zijn weerga niet kent. En tegelijk wordt je als lezer diep meegesleurd in het verhaal over achtergronden.

De achtergrond bij de weerstand van Catalanen tegen al wat uit Madrid komt, de achtergrond van het verschil tussen een ingenieur en een militair, de achtergrond van de verschillende en tegelijk overeenkomende belangen van naties, heersers en de uitvoerders van, van hogerhand gegeven bevelen. Een geplande lezing van de schrijver in Utrecht werd door de Spaanse ambassade ‘tegen gehouden’. Wanneer de inhoud van de lezing de halve waarde zou hebben van al wat er in Victus beschreven wordt, is de angst van de ambassade voorstelbaar. Het boek is het dan zeker waard dat het alleen al om die reden een bestseller wordt.
Vechten voor een goede zaak in een soort schelmenroman. De mens tussen de machinerieën van staten en de individuele beleving van massagebeuren. Het is niet helder te kiezen voor een of andere beschrijving van het boek. Qua stijl en onderbouwing van de feiten komt het in de zelfde categorie als de betere boeken van Leon Uris. Vlot geschreven en dus moeilijk weer weg te leggen is het vol met historische doorkijkjes. Deze doorkijkjes zijn de verhalen die geschiedenislessen zo interessant kunnen maken. Daar waar de historische zaak mogelijk net te complex voor een roman dreigt te worden, stapt de schrijver / hoofdpersoon weer even van de bladzijden af en komt naast de lezer zitten om het in perspectief te plaatsen. De dialogen die Marti Zuviria aangaat met zijn notuliste zorgen er op de juiste momenten voor dat je als lezer weer op adem kan komen. Het maakt het geheel niet alleen zeer leesbaar, het zorgt er ook voor dat je de verbinding die je als lezer met de hoofdpersonen wilt hebben op een makkelijke manier weet te vinden.

Zeker wanneer je van historische romans houdt, of belangstelling hebt voor Spanje in het algemeen en Catalonië in het bijzonder, is Victus zeer aangenaam lezen.