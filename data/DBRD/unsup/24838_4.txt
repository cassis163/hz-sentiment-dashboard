Inhoud: Stoel 7A, de gevaarlijkste stoel in het vliegtuig. Informatie handig om te weten voor iemand die vliegangst heeft en toch moet vliegen. Je kan het risico maar zoveel mogelijk verkleinen! Mats Krüger, is zo iemand die zijn vliegangst probeert te overwinnen door onder andere zoveel mogelijk informatie te verzamelen. Kennis is macht tenslotte! Mats moet vliegen omdat hij bij zijn dochter, Nele, wil zijn als ze gaat bevallen. Dat Nele dit gevraagd heeft is bijzonder omdat zijn dochter al jaren geen contact meer met hem wil. Om precies te zijn van af het moment dat Mats, de succesvolle psychiater, zijn vrouw hopeloos in de steek liet, vlak voordat haar einde naderde. Iets waarvoor hij zich schaamt. Reden temeer om het dit keer niet af te laten weten en het vliegtuig te pakken om er nu voor haar te zijn. Dan blijkt dat een van zijn ex-patiënten zich ook aan boord bevindt. Iemand die ooit moordlustige en gewelddadige fantasieën had voordat ze onder behandeling van hem kwam. Vervolgens krijgt hij een telefoontje met een wel heel vreemd verzoek. Een verzoek waaraan hij wel moet, maar ook weer niet kan voldoen. Hoe lost hij dit op en voorkomt hij dat het vliegtuig waarin hij met nog 600 passagiers zit zal neerstorten?
Persoonlijke Leeservaring
Ik had nog niet eerder een boek van Sebastian Fitzek gelezen, wel was het me duidelijk dat er veel liefhebbers voor zijn boeken zijn. Dit was mijn kans: Stoel 7A zou mijn eerste Sebastian Fitzek worden.
Nu was er iets vreemds aan de hand toen ik mijn echtgenoot het boek zag liggen terwijl ik nog maar net gestart was in het boek! Hij maakte een opmerking langs zijn neus weg: “Goh, stoel 7A, dat is mijn stoel morgen als ik naar Kopenhagen vlieg!” Ohh, jeetje kan je nog omboeken grapte ik nog…Hij ging natuurlijk gewoon naar zijn werk de dag voor de vlucht, maar het werd nog een beetje gekker toen ik in Stoel 7A over een ‘Maxalt-tablet’ las. Toen ik hem het bewijs daarvan stuurde per app vond hij het toch wel wat creepy worden. Hij is namelijk productmanager geweest voor Maxalt bij zijn vorige werkgever. Ik kon het boek helaas niet uitlezen voordat hij de dag daarna naar Kopenhagen moest vliegen! Dus nam hij de gok en zat gewoon in stoel 7A naar Kopenhagen. Ik kan vertellen dat het in elk geval met zijn vlucht goed is gekomen.
Is dat ook zo met de vlucht van Mats Krüger? Dat ga ik natuurlijk niet vertellen, wel dat het boek me meer dan prima is bevallen! Het was dan wel de eerste kennismaking met Sebastian Fitzek, maar zeker niet de laatste! Wat mij betreft alweer een Mustread!