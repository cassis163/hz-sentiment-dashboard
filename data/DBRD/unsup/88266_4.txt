Julia vind in een oud boek in een antiquariaat in Venetië een manuscript met de partituur van een niet eerder uitgegeven wals. Van zodra ze dit stuk speelt, staat haar wereld op zijn kop. Het lijkt wel of haar lieftallige dochtertje hierdoor duistere karaktertrekken krijgt. Niets is wat het lijkt en als lezer word je meegesleurd naar het Venetië van voor en tijdens de 2e wereldoorlog en volg je de romance die opbloeit tussen twee muzikanten aldaar.
Dit boek van Tess Gerritsen heeft geen raakvlakken met haar vroegere medische thrillers of de Rizzoli en Isles-reeks. Het is een romantische thriller met een historische achtergrond die leest als een trein, maar waaraan enige diepgang ontbreekt. Toch bevat het de nodige spanning en zorgt het voor enkele fijne leesmomenten - al met al dus een leuk 'intermezzo'.