Ellen Lina brak door met haar vorige boek Ooit zal ik je weer zien. In dat boek wist de schrijfster de emotie erg hoog op te laten lopen. Menig lezer kon het niet laten een traantje weg te pinken bij dit verhaal. In november 2014 verscheen haar derde boek, Sky. Volgens veel lezers een geweldig boek, volgens zes Hebban-leden zelfs een favoriet. Haalt Sky het niveau van Ooit zal ik je weer zien?  

Elisa raakt op haar zestiende zwanger van haar jeugdliefde Julian. Julian is een jongen met een gebruiksaanwijzing, hij is hoogbegaafd en heeft veel moeite heeft met sociale contacten. Elisa daarentegen is heel sociaal en soms onbezonnen. Ondanks dat de twee zo verschillend lijken, krijgen ze toch een relatie. Als Elisa zwanger blijkt beginnen de ups en downs. Julian wil het kind houden, Elisa in eerste instantie niet. Haar wereld staat dan ook op z’n kop als Julian een paar weken na Sky’s geboorte verdwijnt. Zestien jaar later stelt Sky steeds meer vragen over haar vader. Ze wil contact. Elisa doet alsof Julian van niks weet. Totdat Sky er via een docent achter komt wie haar vader is. Ze zoekt hem op en krijgt niet het onthaal waar ze op hoopte.  

Dat is kort gezegd het begin van Sky. Je wordt in de wereld getrokken van Elisa en Sky, die in een achterstandswijk wonen. Ondanks dat ze het niet breed hebben, wonen ze daar wel prettig, de sociale controle is top. Toch is Sky niet gelukkig. Ze heeft te veel genen van haar vader gekregen. Ze is geen sociaal wonder en loopt op school voor op iedereen in haar klas. Dat maakt haar het mikpunt van pesterijen.  

Aan de andere kant volgen we Elisa, die tegen haar wil nog steeds van Julian houdt. Julian is en was haar grote liefde en een nieuwe liefde kan ze niet toelaten. Door die instelling gelooft Sky niet in de liefde. Haar beeld over de liefde is door haar ouders uit elkaar gerukt.  

Als Julian weer in het leven van Sky en Elisa komt, krijgt het verhaal enorm veel vaart. Je wilt verder lezen, want de brandende vraag is duidelijk of Elisa en Julian ooit nog samenkomen. Julian geeft duidelijk om zijn dochter en wil Elisa, maar zij is bang dat hij haar weer in de steek zal laten. Deze verhaallijn houdt je aan het lezen en laat je steeds maar weer hopen dat Elisa haar hart open durft te stellen.  

Het verhaal is mooi, maar er had meer aandacht besteed mogen worden aan de eindredactie. Helaas staan er net te vaak wat spelfoutjes in het boek. Dat is gewoon jammer voor een verhaal met deze diepgang. Het haalt je net even uit het verhaal en dat belemmert het lekker doorlezen. Zonde.  

Sky is een bijzondere roman die vanuit de kant van ouder en van kind laat zien wat het vertrek van een ouder teweeg kan brengen. Niet alleen het leven van het kind kan verwoest worden, ook het leven van de achterblijvende ouder. Door de afwisseling van tijd, heden (Sky) en verleden (Julian en Elisa), wordt het hele verhaal langzaam duidelijk. Sky is een verhaal met een boodschap. Een verhaal dat ontroert, maar ook tot nadenken zet. Een verhaal dat veel (toekomstige) ouders zouden moeten lezen.