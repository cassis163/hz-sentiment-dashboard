Koekoeksjong is het thrillerdebuut van Tine Bergen. Eerder schreef ze al succesvol enkele jongeren boeken en een roman voor volwassenen.
Wat nog maar eens opvalt is dat Tine Bergen ontzettend goed schrijft, haar taalgebruik is echt fenomenaal goed, een plezier om te lezen.
De opbouw van het boek heeft ze heel goed gedaan, ook al is het een heel erg dun boek, het verhaal klinkt zeer volledig, af. De eerste helft gaat voornamelijk over hoe het Anne vergaat als kersverse moeder, erg herkenbaar. Vermoeidheid, onzekerheid, bemoeienissen en cliché reacties van familie en vrienden, het groeien in de moeder- en vaderrol, het zit er allemaal in. Je leest het met veel plezier maar als een roman, het enige aspect dat wijst op een thriller zijn de cursieve hoofdstukken waarin de moordenaar aan het woord is.
Het is een lange intro maar de auteur begint haar verhaal langzaam op te bouwen, er vallen al meerdere hints naar de misdaad en de spanning stijgt, subtiel. En dan uiteindelijk vindt Anne een lijk achter in het bos aan haar huis. Voilà, ze heeft dan toch geen hallucinaties en ze ziet géén spoken ook al wordt ze daarvan verdacht. Nu stijgt de spanning alleen maar en stevenen we af op de slotscène. En Tine Bergen heeft een verrassing in petto, het is een einde waar je niet goed van bent, daar moet je toch over nadenken na het dichtklappen van het boek.
Koekoeksjong is een boek dat in het begin als thriller niet helemaal uit de verf komt. Maar eenmaal begonnen is er geen stoppen meer aan en wordt de lezer helemaal meegezogen in het verhaal. Een knap boek, origineel en heel erg mooi geschreven.