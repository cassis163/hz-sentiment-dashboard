George Mastras heeft nog maar net zijn eersteling uitgebracht, of hij wordt al vergeleken met Khaled Hosseini. Dat belooft een mooie tijd voor de Amerikaanse auteur die jarenlang als backpacker leefde. De ervaringen die hij tijdens zijn tochten door Azië en het Midden-Oosten opdeed, kwamen hem goed van pas bij het schrijven van Tranen over Kashmir. Een ontroerende roman waarin de schoonheid achter eeuwige trouw een nieuwe betekenis krijgt.

Het verhaal geeft een indringend beeld van de problematiek in de provincie Kashmir en de omringende landen India, Pakistan en Afghanistan. Te midden van alle dreiging die de Taliban veroorzaken, verplaatst zich advocaat en backpacker Nick Sunder. Hij wordt door de Pakistaanse politie opgepakt daar hij hoofdverdachte is van moord op een Franse toeriste met wie hij enige tijd heeft rondgereisd. Nick wordt vrij snel vrijgelaten op voorwaarde dat hij tegen de ex-partner van de vermoorde vrouw getuigt. Nick zegt toe en mag terugkeren naar zijn hotel. Zodra hij daar arriveert, maakt hij zich uit de voeten. Een lange, slopende tocht door onherbergzaam gebied volgt. Nick krijgt hulp aangeboden van twee lokale bewoners. Zijn wantrouwen jegens hen verdwijnt naarmate hij inziet dat ze bereid zijn voor hem door het vuur te gaan. Ze besluiten naar het vreedzame bergdorp Gilkamosh te reizen. Daar aangekomen, ontmoeten ze de zeer geliefde arts Aisha. Tijd om kennis te maken is er nauwelijks. Een golf van geweld breekt uit. Het lijden dat Nick van dichtbij meemaakt, zal voorgoed zijn sporen bij hem nalaten.

Tranen over Kashmir  is van alle kanten bejubeld. Een scherp oog leert desalniettemin dat Mastras een begenadigd, maar geen excellente schrijver is. Hij mist het vermogen zijn zinnen een poëtisch tintje mee te geven.
Het mag de pret niet drukken. Een dikke pluim voor de ontwikkeling die de personages doormaken. Met de jonge en daadkrachtige Aisha heeft de auteur een zeer sterke troef in handen. Als jong meisje wordt ze in Gilkamosh geroemd om haar genezende krachten. Na een studie medicijnen, krijgt ze de leiding over een kliniek. Een hoop ellende stort zich daar over haar uit. Je wordt je steeds meer gewaar van haar opgekropte emoties en hebt de neiging haar tijdens haar operaties bij te staan.

De band tussen Nick en zijn twee metgezellen is minstens zo ontroerend. Wat ietwat aftastend begint, eindigt in een onvoorwaardelijke vriendschap. Tot het laatst toe strijden ze voor elkaar. Hun enige inzet is overleven.
Niet alleen is de strijd in Kashmir met uiterste precisie in kaart gebracht, ook de oorzaak van het conflict wordt haarfijn omschreven. Niet eerder werd zo goed duidelijk waar extreme geloofsovertuigingen toe kunnen leiden.

Mastras heeft zijn persoonlijke ervaringen uitstekend verweven in het verhaal. Tranen over Kashmir  is een roman om te koesteren.