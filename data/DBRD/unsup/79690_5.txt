Het is 1911, Clara Bartels woont samen met haar ouders, haar zusje Suze en broertje in Amsterdam. Ze zijn niet rijk maar redden zich best. Haar vader is timmerman, een serieus beroep voor echte mannen. Maar Clara ziet niet in waarom vrouwen dit soort beroepen niet zouden kunnen doen. Clara is de slimste in haar klas en toch mogen alleen de jongens de belangrijke taken op school doen. Dat klopt niet denkt Clara. Wanneer op school gevraagd wordt wat ze later wil worden laat ze de klas weten dat ze ontdekkingsreiziger wil worden. De hele klas moet lachen, behalve haar vriendje Koos en de meester. Wanneer Clara verneemt dat er een ontdekkingsreiziger in de buurt moet wonen doet ze er alles aan om hem te vinden, misschien kan hij haar vertellen hoe ze ontdekkingsreiziger kan worden. Maar dan vindt er een drama plaats, waardoor Clara misschien niet eens haar opleiding af kan maken.

Met het jeugdboek Clara worden jonge lezers mee terug in de tijd genomen. Je krijgt een kijkje in het leven van de stoere Clara, die haar tijd ver vooruit is. Het boek leest prettig, het fictieve verhaal is pakkend geschreven en de sympathieke personages worden ijzersterk neergezet. Je kan niet anders dan met Clara en haar gezin meeleven. Een ontroerend boek dat zich afspeelt in een tijd zonder computers en mobiele telefoon. Een tijd waar de paard en wagen nog bij het straatbeeld horen en iedereen wist wat er in de buurt zoal gebeurde. Leuk om op deze manier een stukje geschiedenis van onze hoofdstad mee te krijgen. Clara is een indrukwekkend mooi oer-Hollands verhaal dat zowel jongens als meisjes aan zal spreken. Aanrader, ook voor volwassen die zo nu en dan graag jeugdboeken lezen!