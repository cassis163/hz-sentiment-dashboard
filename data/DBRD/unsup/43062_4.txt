Ik ga niet beschrijven waar dit boek over gaat. Dat hebben anderen al gedaan. Wel wil ik graag mijn mening geven.
Het is een flinke pil, ruim 400 bladzijden. Bij het lezen van het sterke Proloog werd ik als het ware al meegezogen.....het verhaal kakt nergens in. Vergelijk het met een zandloper. Heel geleidelijk wordt de spanning opgebouwd. En aan het einde komt alles bij elkaar en stort het zand er in een noodvaart uit. De schrijfstijl is soepel en vlot. Voor ik het wist, was het boek uit. De onderwerpen van dit boek, kindermishandeling en pedofilie, spreken mij niet echt aan. Maar de verhaallijnen in dit boek, met name over Jesse en kinderlokkers op spelletjessites, worden zo goed beschreven dat je alleen maar wilt weten hoe het afloopt.
In Haar Naam was mijn eerste kennismaking met Lisa Gardner, maar het smaakt naar meer. Ik ga zeker meer boeken van deze auteur lezen. Houd je van Harlan Coben en Tess Gerritsen? Dan is Lisa Gardner een auteur om aan dit rijtje toe te voegen.