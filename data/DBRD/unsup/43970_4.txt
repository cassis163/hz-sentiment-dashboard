Op een rustige zondagavond wordt in een buitenwijk van Glasgow een Pakistaanse familie overvallen door twee gemaskerde mannen. Zij zijn op zoek naar ene Bob en eisen een losgeld van twee miljoen pond. Zoveel geld heeft de familie niet en in de consternatie van het moment schiet één van de overvallers per ongeluk in de hand van de dochter des huizes. De twee overvallers vluchten en nemen de vader van het gezin, Aamir Anwar, als gijzelaar mee. Omar, één van de zonen in de Pakistaanse familie is getuige van de overval en de ontvoering maar zijn achtevolging van het busje van de ontvoerders mislukt en de politie gelooft zijn verhaal niet.
Rechercheur Alex Morrow wil graag op de zaak gezet worden maar haar superieur inspecteur MacKechnie geeft de voorkeur aan haar collega Grant Bannerman, een rechecheur die voorbestemd is om carrière te maken en daarbij de nodige hulp vanuit het politieapparaat krijgt. De animositeit van de twee loopt als een rode draad door het boek.
In de stille nacht is een vlot geschreven boek dat gemakkelijk leest. Er zit een redelijke dosis maatschappijkritiek in. De Pakistaanse familie die zich goed heeft aangepast aan de Schotse maatschappij wordt toch niet geheel geaccepteerd omdat zij een moslimachtergrond heeft. Dat gegeven en ook de verhoudingen binnen de familie worden goed uitgewerkt.
Ook Alex Morrow wordt fraai beschreven. Zij komt uit een nest waarvan zij vindt dat maar beter voor de buitenwereld en dan met name voor haar collegas verborgen kan blijven en toch wordt zij er in de loop van het verhaal een aantal keren ongewild mee geconfronteerd. Ook een recente tragedie in haar leven die haar huwelijk onder grote druk zet, wordt heel erg fraai door Denise Mina verteld.
Ontroerend is de beschrijving van de jeugdherinneringen van Aamir Anwar als hij met zijn moeder uit Oeganda moet vluchten. De ontluikende gevoelens van één van de ontvoerders voor het meisje Aleesha doen wat onwerkelijk aan maar zijn op zich wel grappig.
Het boek kent slechts één verhaallijn maar dat betekent niet dat het boek er minder boeiend om wordt. Het verhaal zit goed in elkaar en de personages zijn goed uitgewerkt. Maatschappijkritiek, verhoudingen in het gezin, persoonlijke tragiek en animositeit in het politiekorps staan borg voor een paar uren prima leesplezier. Een voortreffelijke misdaadroman.