In "Schuld" zijn vijftien verhalen door de duitse advocaat Ferdinand von Schirach opgetekend. Allemaal met een korte titel van een of twee woorden. Dat past prima bij de titel van het boek en de inhoud van de verhalen. Die zijn uiterst kaal beschreven. De lezer krijgt een aantal zaken uit zijn carrière voorgeschoteld die je soms verbijsteren maar altijd meeslepen. De titel "Schuld" geeft al een hint dat in de verhalen niet altijd eenduidig de schuldvraag beantwoord kan worden. Dit geld vanzelfsprekend ook voor de rechter die een oordeel moet vellen. Ook zal de advocaat die een cliënt verdedigt zijn eigen geweten moeten uitschakelen in zijn werk. Misschien dat Ferdinand von Schirach daarom deze verhalen ook publiceert, als een soort uitlaatklep? Dit boekje kreeg in de VN Detective & thriller-gids 5 sterren maar of het daar in thuishoort betwijfel ik. Hoewel je één verhaal enigszins als een detective met een verrassende ontknoping zou kunnen zien. Dat doet verder niets af aan de kwaliteit van de bundel. Het is wel een geheide aanrader.