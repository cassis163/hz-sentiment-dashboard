De achtjarige Tijn woont in de saaie Fossielenbuurt, hij is goede maatjes met opa Buurt. Met hem kan Tijn fijn praten, maar jongens van zijn leeftijd zijn er jammer genoeg niet. Dan zijn er wel nog die drie grote etterbakken die het park terroriseren. Zo leuk is het dus niet voor Tijn in de Fossielenbuurt. Maar dan komt Manoe aan de overkant wonen en wordt alles anders. Manoe komt uit Spanje, hij heeft een Spaanse moeder en een Nederlandse vader. Hij spreekt dan ook goed Nederlands, maar met een grappig accent. Plus wat ze bij hem thuis eten? Serieus, dat is even wennen hoor! Er is wel direct een klik tussen de jongens en ze worden dan ook vlot de beste vrienden, of wel Amigos!
Manoe heeft een ezel Rosa, zij lijkt een beetje heimwee te hebben naar Spanje. Maar Rosa blijkt niet de enige te zijn met heimwee. Manoe is er gewoon ziek van. Om zijn vriend te kunnen helpen moet Tijn wel de drie grootste pestkoppen uit de buurt trotseren, maar voor zijn Amigo heeft Tijn alles over….

Amigos! is een boek dat leest als een trein, er is gekozen voor een vrij groot lettertype en er zijn geen bijzonder moeilijke woorden gebruikt. Tijn is een jongen waar veel jeugdige lezers zichzelf in zullen herkennen. Het verhaal wordt verteld vanuit Tijn, als lezer kijk je als het ware over zijn schouder mee. De personages in het boek zijn goed uitgediept, je leeft al snel met ze mee.

Annemarie van den Brink heeft een speelse toegankelijke schrijfstijl en weet daarmee de gedachtegang van een achtjarige jongen goed neer te zetten. Tijn heeft zo zijn eigen benamingen voor de mensen en situaties om hem heen. Dat maakt het verhaal extra vermakelijk. Zo noemt hij de drie pestkoppen; De Top Drie Van Erg, is het buurtpark volgens Tijn het poeppark en opa Buurt een praatvriend. Ook komt de fantasierijke visie van Tijn en Manoe goed naar voren. Zo kunnen ze bijvoorbeeld vrij lang naar elkaars knieën kijken en tot de conclusie komen dat die van Manoe toch behoorlijk veel op krentenbollen lijken, of zijn het meer vulkanen?
Amigos! is een grappig, spannend en soms zelfs een beetje verdrietig verhaal, vol avontuur en over alle vormen van vriendschap. Zo zijn er bijvoorbeeld praatvrienden en hartsvrienden. Het verhaal wordt ondersteund door de leuke zwart-wit tekeningen van Harmen van Straaten, die het verhaal over de twee dappere vrienden tot leven wekken. Het boek bestaat al wat langer, maar dit boek is echt een blijvertje! Een verhaal dat van generatie op generatie doorgegeven kan worden.

Dit fijne boek over vriendschap, in al zijn vormen, is een van de kerntitels van de Kinderboekenweek 2018 en terecht! Aanrader voor kinderen vanaf een jaar of zeven.