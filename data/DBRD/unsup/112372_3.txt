Lucy is met haar familie naar Engeland verhuisd. Op een nieuwe school beginnen is altijd moeilijk, maar vooral als je jezelf op de eerste dag compleet voor schut zet. Dat overkomt Lucy dus. En tot overmaat van ramp heeft een klasgenootje haar gênante actie gefilmd en op YouTube gezet. Binnen een mum van tijd kent de hele school Lucy. Alleen... niet op de manier die ze graag had. Een vriendin raadt Lucy aan om te gaan vloggen, zodat ze over haar internetangst heen komt. Lucy zit dit eigenlijk niet zitten, maar probeert het toch. Binnen een mum van tijd weet Lucy veel views binnen te halen, maar kan ze het vloggen eigenlijk wel vol blijven houden?
Vloggen. Bijna elke tiener vlogt zelf of kijkt vlogs van anderen op YouTube. Het maken van korte filmpjes over je eigen leven is immens populair. Emma Moss, schrijfster van deze nieuwe serie ‘Vlogvriendinnen’, weet hiermee goed in te haken op de actualiteit. In deel een, Lucy Lotje - Ramp online, laat Moss de lezer kennis maken met de eerste stappen in de online vlogwereld. Hoe begin je een vlog? En waar ga je eigenlijk over vloggen? De lezer/beginnende vlogger krijgt daar in dit boek antwoorden op. Daarnaast staan er in dit boek tips waarmee jouw video's er beter uit zien. En aan deze tips heb je als beginnende vlogger ook best wel wat. De alledaagse tips zijn aangevuld met meer 'expert'-tips, zoals hoe je een goede thumbnail maakt.
Moss laat in dit boek zien dat het leven van een YouTube-ster niet altijd maar glitter en glamour is. Lucy begint een ster te worden op YouTube, maar worstelt zo met haar eigen problemen. Zo probeert ze namelijk haar gestotter onder controle te krijgen, wordt ze verliefd op een onbereikbare jongen en moet ze met een übergemeen klasgenootje zien om te gaan. De meeste van deze problemen zijn niet vernieuwend in het genre meidenboek. De standaard problemen met jongens, ouders en school komen ook weer in dit boek aan bod.
Aan het uiterlijk van het boek is veel aandacht besteed. De cover is versierd met glitterende letters en binnen in het boek is gebruik gemaakt van een 'digitale media lay-out'. Mails, WhatsAppjes, foto's en YouTube-kaders worden allemaal afgebeeld. Emma Moss weet hiermee internet succesvol in een papieren boek te verwerken.
Het onderwerp van het boek mag dan vernieuwend zijn, het verhaal zelf is dat helaas niet. De alom bekende problemen komen ook in dit boek voor. Het boek is dan ook alleen een aanrader als je meer wilt weten over vloggen.