Vrijwel iedereen die het huis met een buitenkat deelt heeft zich weleens afgevraagd wat het beestje doet zodra het buiten wat langer uit het zicht is. Helemaal als hij (of zij uiteraard, maar aangezien het boek over een kater gaat, lijkt het voor de hand liggend om het over de mannelijke variant te hebben) dagen en zelfs weken wegblijft. Dit gegeven is de basis voor Kat vermist. Waar was Tibby gedurende de vijf weken dat hij werd gemist?

Na zo’n beetje alle botten in haar lijf te hebben gebroken ten gevolge van een bizar ongeluk brengt Caroline Paul haar dagen grotendeels aan huis gekluisterd door. Zorg en troost vindt ze in de aandacht van vriendin Wendy MacNaughton en haar katten, met de in dit geval toepasselijke namen Tibia en Fibula. In een waas veroorzaakt door pijnstillers en verveling houden Tibby en Fibby, hun koosnamen, haar op de been.
Totdat Tibby verdwijnt. Vijf weken van onrust en speuren later komt meneer doodleuk binnenwandelen tot grote vreugde van Caroline. Vreugde en verbazing, want waar is hij al die tijd geweest? Geholpen door de nog niet zo kat-minnende Wendy gaat ze op een queeste. Ze schuwt geen enkel middel. Ze moet en zal uitzoeken waar Tibby is geweest.

Wie de achtergrond van auteur Caroline Paul (1963) kent, zal zich niet verbazen over deze vastberadenheid. Vanaf haar jonge jaren was er met haar nooit een saai moment te beleven. Zo bouwde ze een boot van melkpakken om een woeste rivier te bedwingen. De boot viel bij de eerste stroomversnelling uit elkaar. Als volwassene bleef ze het avontuur opzoeken. Ze vliegt met een zelfgebouwd vliegtuig, dat in het bizarre ongeluk resulteerde, en als beroep bedwingt ze branden. Met haar partner, Wendy MacNaughton en een hele beestenbende woont ze in San Francisco.

Kat vermist is een ontroerend verhaal vol humor geschreven. Tijdens de zoektocht wordt Paul niet alleen geconfronteerd met de grillen van Tibby, ook wordt een luikje opengezet naar haar eigen gevoelens en haar houding ten opzichte van anderen. Dit alles wordt beschreven op een luchtige, liefdevolle manier die regelmatig een (schater)lach en een traan oplevert. Alleen al het boek door te bladeren is een feest. Ondanks het geringe formaat voelt het zwaar. De bladzijden glanzen de lezer tegemoet. De tekst van Paul wordt verrijkt door prachtige illustraties van partner MacNaughton. Foto’s van de GPS-achtervolging verduidelijken het verhaal. Voor niet-kattenmens Wendy heeft de zoektocht naar Tibby opgeleverd dat zij voortaan als kattenbezitter door het leven wil gaan, ondanks de woorden van haar partner dat het een reis zal worden van liefde, jaloezie en totale verwarring.