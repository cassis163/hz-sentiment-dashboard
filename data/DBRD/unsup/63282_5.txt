Niets is wat het lijkt!

Malencia Vale wil niets liever dan uitverkoren worden voor De test. Ieder jaar worden uit de eindexamenkandidaten de beste studenten gekozen die hun kolonie Vijf Meren mogen vertegenwoordigen tijdens De test in de hoofdstad Tosu City. Van de bijna tweehonderd kandidaten mogen alleen zij die slagen doorstromen naar de universiteit om klaargestoomd te worden tot de toekomstige leiders van het Verenigde Gemenebest.
Tot haar grote vreugde is Cia een van de uitverkorenen, maar haar blijdschap verandert snel in bezorgdheid als haar vader haar de avond voor haar vertrek vertelt over zijn ervaringen gedurende De test. Hij herinnert zich slechts flarden, maar heeft wel zijn leven lang nachtmerries over de gebeurtenissen van vijfentwintig jaar eerder.
Gewaarschuwd door haar vader vertrekt Cia naar de hoofdstad waar De test zal plaatsvinden. Al snel komt ze tot de ontdekking dat haar vaders waarschuwingen terecht waren en dat ze op zichzelf aangewezen is, als haar kamergenoot haar probeert te vermoorden en de inhoud van de diverse testen niet alleen geestelijk, maar ook fysiek het uiterste van haar vragen.

Mijn reactie:
Een groot gedeelte van de aarde/Verenigde Gemenebest is door oorlogvoering in het verleden onherstelbaar beschadigd. Het Verenigde Gemenebest is onderverdeeld in verschillende kolonies, Cia woont in de kolonie Vijf Meren. Vanuit alle kolonies worden jaarlijks de meest belovende studenten uitgekozen om deel te nemen aan de Test. Ook Cia beschouwt het als een eer om hier aan te mogen deelnemen. Echter op de avond voor haar vertrek naar de hoofdstad Tosu City heeft zij een verontrustend gesprek met haar vader welke 25 jaar eerder ook aan de Test deelnam. Doordat haar vader zich slechts momenten herinnert van de Test kan hij haar alleen op het hart drukken voorzichtig te zijn en vooral niemand te vertrouwen.

Een ieder die slaagt mag vervolgens doorstromen naar de Universiteit, hetgeen een grote eer betekend, want de studenten aan de Universiteit zullen worden klaargestoomd om de toekomstige leiders van het Verenigde Gemenebest te worden.
Doordat alle kandidaten graag willen doorstormen worden middelen als bedrog, verraad en zelfs moord en doodslag niet geschuwd.
Gedurende het boek blijft de vraag aanwezig; zal Cia slagen voor deze, toch wel gruwelijke, test? Overleefd zij de ontberingen en hoeveel kandidaten zullen er uiteindelijk slagen? Dit heeft tot gevolg dat ik het boek haast niet weg kon leggen en maar bleef doorlezen. Zelfs op het eind had ik een beetje een melancholisch gevoel, ik vond het jammer dat het boek uit was. Gelukkig werd ik op het eind nog verrast door het 1e hoofdstuk van het 2e deel. Dit smaakt zeker naar meer!

Dit boek krijgt van mij een welverdiende 10!