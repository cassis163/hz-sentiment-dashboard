Sol Bouzamour (1982) rekent in zijn debuutroman Narcissus definitief af met zijn verleden. Hij is van Marokkaanse afkomst, groeide op in de Pijp in Amsterdam. In zijn jeugd kwam hij in aanraking met justitie en belandde in de gevangenis. Hij ontworstelde zich aan zijn verleden en ontdekte zijn creativiteit. Het resultaat is Narcissus. Een rauw, direct boek, niets verhullend, recht uit het hart geschreven, een puur boek dat je bijblijft. Bouzamour hanteert een prettige vertelstijl en weet de spanningsboog goed vast te houden. Het verhaal speelt zich af op de Wallen in Amsterdam, een wereld waarin prostitutie, geweld, drugshandel en praktijken die het daglicht niet kunnen verdragen centraal staan. Hoewel Narcissus als roman geafficheerd wordt, is het zonneklaar dat het boek vooral autobiografisch is.

Als je je aan de zelfkant van de maatschappij bevindt kun je je daar dan aan ontworstelen? Grote thema’s in het boek zijn loyaliteit, liefde en het zoeken naar de eigen identiteit. Sol Bouzamour stelt zich kwetsbaar op en je vraagt je constant af wat feit en fictie is. Het levert een boek op waar de spontaniteit vanaf spat. Kijk als lezer onder de oppervlakte en je ziet dat Narcissus een rijk boek is.  

Joshua, het hoofdpersonage in deze ik-roman, zegt tegen niemand wie hij eigenlijk is. Aanvankelijk ook niet tegen Dee, zijn grote liefde, die hem bijna eindeloos trouw blijft. Je scoort er immers niet mee als je zegt Marokkaan te zijn. Hij ziet er niet Arabisch uit. Hij zegt Jood te zijn, Joshua te heten. Joshua is een snelle, zelfbewuste, sportieve knul met fantastische looks, die zijn lichaam in de sportschool superstrak houdt.  Een ‘Narcissus’ bij uitstek. Hij is zo verliefd op zijn eigen spiegelbeeld dat hij alles wat om zich heen gebeurt nauwelijks opmerkt. En dat heeft grote gevolgen.

Joshua bevindt zich tussen twee werelden in: “Marokkaans bloed stroomt door mijn aderen, Holland zit in mijn hart.” Hij wil altijd een leider zijn. Het VWO maakt hij niet af.
Bol van de testosteron komt hij als 17-jarige tijdens zijn rondzwervingen op de Wallen terecht. Zijn eerste bezoekje aan een hoer wordt een afknapper. Maar hij krijgt de smaak te pakken en neemt uiteindelijk vier extra banen om zijn hobby te kunnen betalen.

Joshua krijgt een ‘coffeeshopbaantje’, maar belandt in de Bijlmerbajes door de verkeerde persoon te vertrouwen. Daar komt hij Klaas tegen, een man die de grootste coke dealer en seksbaas van Amsterdam was. Ze worden dikke maatjes en Klaas biedt Joshua aan de ‘Narcissus’ te runnen op de Wallen. Dat zet Joshua’s leven op zijn kop.

Dee is het er niet mee eens, maar wordt steeds om de tuin geleid. Joshua heeft aanvankelijk veel succes, maar kan de verleidingen niet weerstaan. Hij glijdt af en verliest alles en iedereen. Komt hij nog ooit uit deze ellende? En ten koste waarvan? 

Narcissus staat vol stevige seksscènes, je leest ze zelden zo beeldend. Het taalgebruik is zeer realistisch en past bij de harde scene waarin het verhaal zich afspeelt. Maar Joshua is eigenlijk heel gevoelig.

Er is ook veel hilarische humor in het boek verwerkt. Sol Bouzamour is sterk in metaforen die zich spontaan lijken aan te dienen.
Flashbacks naar de jeugd, het verleden, wisselingen van locaties zorgen ervoor dat de lezer steeds een puzzelstukje aangereikt krijgt, maar ook zoekt wie er achter de ‘fictieve namen’ in het boek zit. Wie is bijvoorbeeld die politieke Kroonprins van de Partij van de Afzetterij?
'Een risicovrij leven kan nooit een gezond leven zijn' is het citaat van Deepak Chopra dat als motto in het boek staat. Sol Bouzamour had ook voor deze wijsheid van dezelfde Chopra kunnen kiezen: 'Het meest creatieve dat je ooit zult doen is het creëren van jezelf.' En dat heeft hij met dit boek gedaan.