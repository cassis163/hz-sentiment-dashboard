Wat is ‘De krijtjes staken!’ een geweldig prentenboek. Het verhaal begint heel rustig dat Teun op school van zijn juffrouw een tekening mocht maken, maar na de eerste pagina is meteen de eerste brief te lezen. Alle kleurtjes vertellen in een korte brief waarom ze aan het staken zijn. De manier waarop de brieven zijn geschreven, is gewoon geweldig om te lezen. De bijbehorende tekeningen (in de juiste kleur) vullen de brief perfect aan. Dat maakt het een heerlijk boek om voor te lezen en om te bekijken.

Drew Daywalt heeft een levendige fantasie, waardoor de redenen van het staken origineel en grappig zijn. Het luisterpubliek van jonge kinderen zal regelmatig in een deuk liggen… en dat geldt ook voor de volwassenen die het verhaal voorlezen. De tekeningen van Oliver Jeffers passen helemaal bij het verhaal. Heel leuk gedaan! Zeer terecht dat dit prentenboek bekroond is met een Zilveren Griffel.