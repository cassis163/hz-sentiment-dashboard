Stephen King schrijft niet alleen maar griezelige boeken. Maar met wat moeite zou je "Verlichting" wel hieronder kunnen scharen omdat het een verontrustend verhaal is. De hoofdpersoon, Scott, wordt namelijk lichter; zijn weegschaal geeft steeds minder kilo's aan.
Het verhaal gaat voornamelijk over de interactie van Scott met zijn dokter en zijn buren: het lesbische koppel dat een restaurant runt. Wie Scott nu precies is wordt niet niet uitgewerkt in deze novelle. Er zijn ook geen paginalange beschrijvingen van het dorpsleven in Castle Rock. In 34 korte hoofdstukjes lezen we hoe Castle Rock langzaam maar zeker veranderd omdat Scott opkomt voor de twee dames. Dat is niet vanzelfsprekend, want men is uiterst conservatief. Scott steekt hen de hand toe, met het voorstel van vriendschap. Castle Rock reageert schuchter, maar volgt zijn voorbeeld.
Naarmate de pagina's minder worden neemt ook Scott's gewicht af. Het deed mij denken aan de natuurkundige begrippen gewicht versus massa, met als voorbeeld de moeiteloos huppelende ruimtevaarders op de maan.

Het boekje heeft misschien een beetje een gezapig onderwerp voor horror-koning Stephen King, ondanks dat zijn boeken de laatste jaren steeds minder gemakkelijk in de genres passen. Je zou op dit boek zelfs het etiket 'feelgood' kunnen plakken.
Maar ik kreeg de indruk dat dit boek wel eens King's antwoord op het regime van Trump zou kunnen zijn: het is voor iedereen fijn als we goed met elkaar overweg kunnen. We zijn allemaal mens, zelfs als de weegschaal bijna niets meer aangeeft.
Stephen King zorgde voor een lach en een traan met deze toegankelijk geschreven novelle. Klein maar fijn!