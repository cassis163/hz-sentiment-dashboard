Na een carrière als profvoetballer, beurshandelaar en muzikant groeide Jo Nesbø uit tot de succesvolste auteur van Noorwegen. Dat hoeft niet te verbazen, zijn boeken met hoofdpersonage Harry Hole zijn stuk voor stuk dubbele pageturners. Dubbel, omdat je enerzijds wil weten wat er met de personages gaat gebeuren, anderzijds omdat je zo verschrikkelijk nieuwsgierig bent hoe de plot in elkaar zit. Een geslaagde combinatie van plot en personages, het summum van genot in een misdaadroman.

In De Verlosser is Harry Hole ingedeeld bij de afdeling Geweldsdelicten. Zijn vroegere chef en beschermer, Bjarne Møller, is overgeplaatst en vervangen door Gunnar Hagen, een man met een schimmig militair verleden en een grote voorliefde voor discipline. Harry vermoedt dat hij zich bij deze chef geen misstappen kan veroorloven. Hij heeft het gevoel dat niet iedereen blij is dat hij een collega ontmaskerde als wapensmokkelaar en dat velen zijn bloed kunnen drinken. Privé probeert hij van de drank af te blijven en is hij, ongewild, terug single.

Verder is het bijna kerst in Oslo, en berenkoud. Junkies en daklozen zoeken een onderkomen voor de nacht en het Leger des Heils helpt hen met een warme maaltijd, kleren en af en toe een onderdak. In deze periode zamelt deze christelijke organisatie geld in door openluchtconcerten. Op een avond krijgt een zingende heilsoldaat een kogel door het hoofd. De kogel is van dichtbij afgevuurd vanuit een groep toeschouwers. Duidelijk het werk van een professional die door tientallen getuigen moet gezien zijn, al kan niemand een duidelijke beschrijving geven van de dader.

Hole en zijn team komen op het spoor van een Kroatische huurmoordenaar, met de bijnaam “de kleine verlosser”. Doorheen het verhaal wordt de betekenis van deze bijnaam helder, net zoals de redenen van de man om zich aan te bieden als huurmoordenaar. Op de achtergrond ontwaar je de schim van een bloedige brandhaard uit de recente Europese geschiedenis, door Nesbø prachtig en aangrijpend in het verhaal geweven.

Het blijft heel lang duister waarom deze huurmoordenaar achter een gewaardeerd lid van het Leger des Heils aangaat. Tegelijkertijd ga je denken dat er toch een goede reden zou moeten zijn, omdat je allengs sympathie krijgt voor de killer voor het pervers feit dat hij tenminste niet lukraak moordt. Al krijgt hij het wel almaar moeilijker en vraag je je in spanning af of hij nog zo ‘gentlemenlike’ gaat reageren als het net rondom hem strakker komt te zitten.

Intussen ontmoet Hole binnen het Leger des Heils een intrigerende jonge vrouw. Martines lach maakt Harry helemaal warm en er ontstaat een voorzichtige relatie. Het lijkt erop dat Harry kerst toch niet alleen zal moeten vieren. Maar voor het zover is, zijn er nog een aantal morele dilemma’s op te lossen.

De Verlosser is opnieuw een schitterend boek van Nesbø waar alles inzit wat je in een excellente thriller wil zien. Spanning, vaart, morele kwesties, pakkende personages, een vlotte schrijfstijl en veel plotwendingen. Op het einde verwent hij de lezer met een choquerende gebeurtenis. En even later nog één. Nesbø hoort tot het kruim van de misdaadschrijvers en zijn boeken zijn om van te smullen. Samen met De Verlosser verschijnt De Roodborst, voor een zacht kennismakingsprijsje. Daarbovenop zit in De Roodborst nog een leuke kortingsbon voor De Verlosser (geldig tot en met 10/03/08). Da’s samen héél veel leesplezier voor relatief weinig geld. Niet twijfelen. Doen! (deze recensie verscheen eerder op ezzulia.nl)