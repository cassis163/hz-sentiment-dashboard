Elsie en Homer zijn nog niet zo heel lang getrouwd en wonen samen met Albert. Voor alle duidelijkheid, Albert is een alligator, en dat zullen we geweten hebben. Op een dag is Homer het zat en stelt hij Elsie voor de keuze : Die alligator eruit of ik eruit ! En dus kiest Elsie eieren voor haar geld en beginnen ze met zijn allen aan een reis door verschillende Amerikaanse staten, van Virginia naar Florida om precies te zijn, om Albert weer naar huis te brengen.

De opbouw van het boek is schitterend. Het relaas van de reis wordt, tientallen jaren na dato, gedaan door één van de zonen van Elsie en Homer. Tussen de hoofdstukken door krijgt de lezer korte inkijkjes in het leven van deze Homer junior. Het verhaal speelt zich af ten tijde van de Grote Depressie, de economische crisis in de jaren dertig van de vorige eeuw.

De vormgeving van het boek is bij momenten van een ongekende schoonheid. Zo zijn daar de verschillende foto's, vooral die in het begin van het boek zijn zalig, en daarnaast begint elk hoofdstuk met een prachtig tekstkadertje.

Wie een hilarisch boek verwacht, we zitten immers met een alligator in de hoofdrol, zou wel eens bedrogen kunnen uitkomen. Elsie en Homer beleven met Albert weliswaar ongelooflijke dingen, maar die worden niet zodanig in de verf gezet dat het resultaat dolkomisch is. De vergelijking met de hilarische en absurde toestanden van Jonas Jonasson is dus slechts gedeeltelijk op zijn plaats.

'Albert moet naar huis' is een boek met meerdere lagen. Natuurlijk is er enerzijds de reis doorheen Amerika, maar daarnaast speelt bijvoorbeeld ook de relatie tussen Elsie en Homer, en hoe die zich ontwikkelt, een grote rol. Vriendschap, liefde, plichtsbesef, het komt allemaal aan de orde.

Nog even vermelden dat het taalgebruik in dit boek erg goed is, bovendien hanteert de auteur een vlot leesbare schrijfstijl, die het lezen tot een waar plezier maakt.

Met dank aan Hebban en uitgeverij Harpercollins voor dit buzzexemplaar.