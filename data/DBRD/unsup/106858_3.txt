Mons Kallentoft komt uit Linköping en zijn boeken spelen zich daar ook af. In Nederland zijn twee titels van hem in vertaling verschenen: Zomerengel (Sommardöden, 2008) en Midwinterbloed (Midvinterblod, 2008). Midwinter sacrifice  is de Engelse vertaling van laatstgenoemd boek.

Het is koud, ijskoud zoals het alleen in noordelijk gelegen landen kan zijn. Het is helder en de temperatuur daalt ’s nachts gemakkelijk tot -30. Overdag wordt het niet veel warmer. Malin Fors staat op zo’n ijskoude ochtend in een verlaten veld. Er staat één boom. En aan die ene boom hangt een dode man. Dat hij zichzelf niet opgehangen heeft, is al duidelijk vanwege de snijwonden. Maar wie heeft er kans gezien deze forse man ergens toe te takelen tot de dood er op volgde, om hem vervolgens in een boom te hangen? En vooral: waarom? Vanwege het min of meer rituele van het geheel valt de verdenking al snel op enkele mensen die zich bezig zouden houden met ‘bloedrituelen’. En verder is er nog een grote, eigenaardige familie in Linköping, die wellicht iets met de zaak te maken zou kunnen hebben. Malin Fors is rechercheur maar ook dochter van oude ouders, die in Spanje overwinteren, én moeder van een dochter van 17 die de eerste schreden op het liefdespad zet. Soms zou ze zichzelf in drieën willen delen om alles bij te houden. Haar familieleven behoedt haar aan de andere kant wel voor volkomen overwerkt raken, want af en toe moet ze toch dochter of moeder zijn.

Soms boffen wij in Nederland… de Engelse vertaling van dit in 2007 verschenen boek lag immers al 4 jaar geleden vertaald en wel in de schappen in Nederland. Nu, met het uitkomen van deze vertaling, is het echter toch goed nog even aandacht te schenken aan deze titel, zeker voor degenen die toch liever Engels lezen. Mons Kallentoft wordt op het omslag vergeleken met Larsson en Nesbo. Een tamelijk arbitraire keuze als je weet hoeveel ontzettend goede Scandinavische auteurs er zijn. Dit boek is dus niet zozeer voor fans van eerder genoemde auteurs, als wel voor iedereen die een goed en intelligent geschreven verhaal op prijs kan stellen, waarbij de sfeertekening en de karakterontwikkeling niet achterblijven. (Door: Jannelies Smit)