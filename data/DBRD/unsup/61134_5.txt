Oorlogsdagboek 1940-1941 is de ondertitel van dit dagboek van Hanny Michaelis. Het is weergaloos mooi, vind ik. Hoe je als je zo jong bent, zo kunt schrijven, zo eerlijk en kritisch over jezelf en anderen kunt zijn, prachtig! Dit eerste deel (het tweede deel komt uit in april 2017, dat gaat over de jaren 1942-1945) gaat over haar laatste jaren op het Vossiusgymnasium, het begin van de Tweede Wereldoorlog, de situatie van haar en haar ouders als Joden in Amsterdam, alles wat ze leest (Marsman, Ter Braak, Du Perron, Vestdijk o.a., maar nog veel meer) en schrijft en niet te vergeten haar verliefdheden. Die laatste beschrijft ze met een oprechtheid, waar je versteld van staat. De oorlog begint, maar ogenschijnlijk zijn de eventuele gevolgen haar nog niet duidelijk, al weet ze heel goed wat er speelt.
De dichteres Hanny Michaelis stierf in 2007 en in haar nalatenschap werden de schriften gevonden die de basis vormen van dit mooie dagboek. Ik kijk met spanning uit naar deel 2.