Besmet is het thrillerdebuut van Katarina Wennstam, een Zweedse journaliste, meerbepaald misdaadreporter, en schrijfster, waarmee ze meteen hoge verkoopscijfers wist te halen. Misschien is dit een gevolg van het interessante onderwerp. Prostitutie is namelijk totaal taboe in Zweden en de kritiek die ze op een subtiele, bijna fictieve manier geeft op de hele wetgeving er rond, kan het perfecte onderwerp zijn voor een debat, zoals Stockholm City zegt.
Geen man die wist dat Katarina Wennstam schrijfster ging worden toen ze in 1973 het levenslicht zag, maar ik zal ook niemand horen klagen dat ze het toch geworden is. Besmet is haar derde boek, maar wel de eerste literaire thriller van haar hand. Net zoals in Flickan och skulden en en Riktig våldtäktsman, behandelt ze problemen van seksuele aard in haar verhaal. Terwijl het in haar eerste boeken nog over verkrachting gaat, gooit ze het nu over een licht andere boeg. Besmet is een verhaal over mensenhandel, prostitutie, bedrog en de Zweedse wetgeving. Ze geeft met dit boek een kritiek op de nieuwe prostitutiewet van 1999. De wet hield in dat de Zweedse hoerenlopers gestraft zouden worden, maar niet de sekswerkers. Zo probeerde men te vermijden dat men nog naar prostituees zou gaan en de vraag naar hoeren zodanig verminderen dat het fenomeen van de prostitutie een stille dood zou sterven.
Met dit meeslepende verhaal waarin je vanuit verschillende standpunten een kijk op het verhaal krijgt en je kan meeleven met zowat alle personages, heeft Katarina Wennstam een prima thrillerdebuut gemaakt. Haar vlotte stijl en het gepaste onderwerp vloeiden samen tot wat naar mijn mening een geweldig boek is. Het was niet evident om te beginnen in het dikke boek, maar het verhaal zelf zorgt ervoor dat je er doorheen wordt meegesleurd.
Ook de titel past perfect bij het hele gebeuren. Niet alleen Jonas is besmet, hij kan niet stoppen met naar de hoeren te gaan, hoewel hij het soms probeert, maar ook Rebecca raakt hierdoor besmet en in het verhaal zijn er zo nog wel een paar. Al blijft het daar niet bij, want tijdens het lezen van dit verhaal, raak je zelf ook besmet. Het boek en de verhaallijnen nestelen zich in je hoofd en je kan moeilijk stoppen met lezen. Het is als een virus dat in je lijf kruipt en waar je pas vanaf geraakt als je het boek uit hebt.
Ik had het misschien iets spannender verwacht toen ik de flaptekst las, maar het boek is me enorm goed bevallen. Het boek is er een dat je eigenlijk ooit eens gelezen moet hebben, maar pas op, want voor je het weet, ben je zelf besmet.