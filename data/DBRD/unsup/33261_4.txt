Onlangs kocht ik Wither bij Awesomebooks en ik kon niet wachten om in dit boek te beginnen. Gelukkig heeft Lauren DeStefano mijn hoge verwachtingen waar kunnen maken, anders was ik misschien van een koude kermis thuisgekomen..

Wither gaat over een wereld waarin meisjes niet ouder worden dan 20 en jongens op hun 25e sterven. Alleen dit idee al vind ik zeer interessant en origineel. De hele wereld zit goed in elkaar en als lezer wil je, net als iedereen in het boek, ontdekken waarom jongeren niet overleven en hoe dit op te lossen is.

Ik vind het hoofdpersonage Rhine heel leuk; ze is grappig, zelfverzekerd en geeft nooit op. De gevoelens en emoties van Rhine komen heel echt over, waardoor je haar als persoon goed begrijpt en met haar meeleeft. Ze is al met al heel herkenbaar. Ook ben ik fan van Jenna, Linden en Gabriel.

Wither is zeer goed geschreven, het was bijna onmogelijk om dit boek weg te leggen. Als ik er achteraf over nadenk, vind ik echter wel dat er maar weinig actie in dit boek zit. Ook krijgen we weinig antwoorden op onze vragen; als je echt wilt weten wat er precies aan de hand is met de jeugd en of dit op te lossen is, moet je zeker verder lezen in The Chemical Garden trilogie. Dus dat ga ik dan maar snel doen! Wordt vervolgd ;)

Deze recensie verscheen ook op Oog op de Toekomst.