Het personage van de schrijver (die tevens de verteller is maar te onderscheiden van auteur Frederik Baas alias Jan van Mersbergen – hopelijk volgt iedereen nog) in “Dagboek uit de rivier” kampt met een writer’s block. Zijn debuut kende een aantal jaren eerder een overweldigend succes en liet hem toe zich een vakantiehuis in de Ardennen aan te schaffen. De schrijver heeft in de buurt een vakantieboerderij geregeld voor Barbara (de lezer, die een moeizame scheiding achter de rug heeft), haar nieuwe vriend Robbert (tevens de uitgever van de schrijver) en haar zoontje Rens. Een aantal jaren geleden is in de omgeving een jonge vrouw met een verstandelijke beperking (Emma) verdwenen. Omdat de lader van de iPad van Rens vergeten werd verzinnen de schrijver en Barbara een speurtocht rond de verdwijning van Emma.
Dagboek uit de rivier is een atypische en originele thriller die zich niet van het vaste procédé en de klassieke ingrediënten van het genre bedient. Het is eerder een boek dat uitblinkt door fijnzinnigheid, een zeer efficiënte sfeerschepping, een geleidelijke opbouw van de spanning en geloofwaardige, levensechte hoofdrolspelers. De Ardense heuvels en bossen vormen het decor van deze thriller en Fredrik Baas slaagt er wonderwel in de lezer als het ware midden in deze setting te plaatsen. Daarnaast wordt de grens tussen spel en werkelijkheid op een bijzondere manier opgerokken. Jan van Mersbergen (die zich als romanschrijver al meer dan bewezen heeft) heeft een thrillerdebuut afgeleverd op maat gesneden voor de literaire lezer.