De geschiedenis van Jane Doegaat over de jongen Ray. Hij is dol op geschiedenis en weet dan ook alles over de geschiedenis van zijn stad Burgerville. Samen met zijn beste vriend Simon is hij op school maar een buitenbeentje. Ze zijn totaal niet populair en worden nauwelijks uitgenodigd op feestjes. Zijn leven verandert als de mysterieuze Jane zijn klaslokaal binnenloopt. Ray weet het vertrouwen van Jane te winnen en er ontstaat een prachtige vriendschap. Ray, Simon en Jane hebben veel lol samen, kijken horrorfilms, spelen ‘Nooit heb ik ooit..’, maar toch lijkt Jane niet gelukkig. Wat is er gebeurd in het verleden van Jane?

Het boek wordt afwisselend verteld vanuit het verleden en het heden. In het verleden lees je over de vriendschap tussen Ray, Simon en Jane en wat er is gebeurd voordat de schokkende gebeurtenis heeft plaatsgevonden. In het heden zien we hoe Ray die gebeurtenis niet kan verwerken en hulp krijgt van een therapeut. Wat er precies is gebeurd houdt de auteur Michael Belanger lang geheim. Vanwege de hints die hier en daar werden gegeven had ik wel een kleine vermoeden welke kant het verhaal op zou gaan. Toch was het wel erg om te zien hoe mijn vermoedens werden bevestigd. Het verhaal raakt je zo erg dat een pakje tissues wel handig zal zijn om tijdens het lezen bij de hand te hebben.

Hoewel het verhaal over het lastige thema depressie gaat, wordt het verhaal gelukkig mede dankzij het gevoel voor humor van Ray en Simon niet te zwaar. Het gaat namelijk ook over hele mooie dingen, zoals een prachtige vriendschap tussen de drie tieners of de eerste verliefdheid van Ray. Hierdoor blijft dit boek luchtig. Ray en Jane zijn ook personages om in je hart te sluiten. Je leert beiden namelijk goed kennen, Ook de ontwikkeling van Jane van een mysterieus, in zichzelf gekeerd meisje tot in iemand die langzaam anderen toelaat in haar leven is erg mooi om te zien. De vlotte schrijfstijl zorgt ervoor dat je als een trein door dit boek gaat.

De geschiedenis van Jane Doe is dus een erg indrukwekkende debuut van Michael Belanger. Het bezorgde me tijdens het lezen kippenvel en liet me niet meer los nadat ik het boek had uitgelezen. De auteur weet het onderwerp depressie goed weer te geven zonder dat het boek te zwaar wordt. Hopelijk kunnen we in de toekomst nog meer boeken van deze auteur verwachten! Van mij krijgt De geschiedenis van Jane Doe 5 sterren.