De ongelijke manier waarop in onze maatschappij met vrouwen wordt omgegaan ten opzichte van mannen, staat centraal in ‘Echte Vrouwen Bestaan Niet’. Yasmine Schillebeeckx laat ons zien in hoeverre denkbeelden over wat wel of juist niet bij vrouwen hoort of zou moeten horen, verweven zijn met alles in onze maatschappij. Vaak zonder dat we dit echt goed in de gaten hebben. Schillebeeckx snijdt hiermee een zeer urgent, doch niet alledaags, onderwerp aan.

Seksisme is overal

In tien hoofdstukken, die ieder vanuit een andere invalshoek het hoofdthema belichten, neemt zij ons mee op haar eigen ontdekkingstocht en laat ons zo kennismaken met de sekse-ongelijkheid waarmee onze maatschappij doordesemt is. Met name richting vrouwen.
De eye-opener voor velen hierbij is ongetwijfeld dat mannen én vrouwen, dit seksisme zelf in stand houden. Aangespoord door media, (ongeschreven) regels, algemeen aanvaarde normen en waarden, opvattingen en gedrag. En, als wij het zelf in stand houden, kunnen wij dus ook zelf verandering creëeren.

Vlotte, ietwat gechargeerde, schrijfstijl

Schillebeeckx hanteert een lekker vlot leesbare schrijfstijl. Wel formuleert zij haar bevindingen vaak erg kort door de bocht. Voor jongelingen die niet zo bekend zijn met dit onderwerp wellicht een manier die goed werkt. Voor de anderen, niet meer zo piepjongeren onder ons of zij die zich al vaker in dit onderwerp hebben verdiept, misschien eerder wat te negatief en populistisch. Door de chargerende schrijfstijl wekt het geheel de indruk van een essay of manifest dat op verschillende manieren is aangevuld tot boeklengte.
Het vele Engelse jargon en de overlap tussen de hoofdstukken halen hier en daar de vaart uit het verhaal. Schillebeeckx haalt in haar pleidooi relevant onderzoek aan om haar boodschap kracht bij te zetten. De ene keer werkt dit beter dan de andere keer. Toch blijft het geheel lekker leesbaar door de vele voorbeelden, quotes, citaten en anekdotes. De leuke illustraties van Eva Mouton zorgen voor een luchtige noot.

ECHTE vrouwen en ECHTE mannen

Hoewel de maatschappij ons anders probeert te doen geloven is er niet een soort ECHTE vrouw. Je bent vrouw als je je vrouw voelt, ongeacht of je op hakken of op kisten loopt, een mooie sexy jurk of een lekker comfortabele joggingbroek draagt, een vriendin of een vriend hebt, et cetera. De nadruk in dit boek ligt op in hoeverre de ECHTE vrouw een verzinsel is van onze maatschappij, gelukkig laat Schillebeeckx ook zien dat dit net zo geldt voor de ECHTE man.

Must-read met veel stof tot discussie

Wat Schillebeeckx ons vooral leert, is: ‘seksisme is overal om ons heen’. Een voorbeeld daarvan was recent in het nieuws: Een middelbare school in Nieuw Zeeland, waar 40 meisjes werden gemaand om hun rokken te verlengen tot knielengte. En waarom? Om de mannelijke medeleerlingen en de leerkrachten niet af te leiden!

Daarom ook is dit boek een absolute must-read, als je nog niet zoveel over dit onderwerp weet. Juist omdat het een zeer vlot te lezen boek is, en dat is essentieel als het je missie is om een zo urgent thema toegankelijk(er) te maken. Door de weinige nuancering en de felle toon, is er veel discussiestof.

Draag zelf bij aan verandering

Dus, lees dit boek in een vriendenclub (m/v) en bespreek met elkaar over hoe erg de sekse-ongelijkheid volgens jullie is, waar lopen jullie zelf tegenaan, hoe houden jullie het in stand en vooral wat kunnen jullie doen om seksisme uit te roeien? Want alleen als we ons allemaal inzetten, mannen én vrouwen, vrouwen én mannen, kan er iets veranderen.