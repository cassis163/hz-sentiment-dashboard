Het zal niet lang meer duren of Karin Fossum gooit het thrillergenre volledig overboord. Haar romans worden almaar minder misdaad en meer psychologie. De moord op Harriet Krohn draait volledig rond de moordenaar, Charlo Torp, een ex-gokverslaafde, gedreven door de liefde voor zijn dochter Julie. Inspecteur Sejer komt er slechts aan te pas als kers op de taart. Dat vind ik niet eens erg: Sejer heeft al een mooie carrière opgebouwd sinds deel één in de reeks, Eva's oog. Hij hoeft niet het hoofdpersonage te zijn om er te staan. Maar laat dit duidelijk zijn: Fossum is vooral een meester in de psychologie van slachtoffer en/of dader. In De moord op Harriet Krohn is het niet anders. Geen voer voor de fan van keiharde actiethrillers, maar wel een prachtige psychologische roman.