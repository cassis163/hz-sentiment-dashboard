Tijdens de Amsterdam Pride vinden er drie aanslagen plaats. Zesentwintig doden en tientallen gewonden zijn het dramatische gevolg. De tweelingbroer van Evelien –Eric- is weliswaar zelf niet bij de aanslagen, maar zijn beste vrienden wel en daar worstelt hij mee. Hij heeft het er bovendien moeilijk mee dat zijn zus daar, in zijn ogen, te weinig begrip voor heeft. De band tussen broer en zus lijkt hierdoor te bekoelen maar Evelien doet er alles aan de band met haar broer te herstellen.

“Ik schrik op als Eric aan de andere kant van de bar weer voor me staat. ‘Weet je’, probeer ik voorzichtig. ‘Misschien moeten jullie eens proberen vooruit te kijken. Het is gebeurd en het was heftig, maar het beheerst jullie te veel’. Zijn armen gaan weer over elkaar en hij trekt zijn neus op.”

Tegelijkertijd wordt Evelien geconfronteerd met vreemde en bedreigende berichten en gebeurtenissen. Wanneer er iets vreselijk gebeurt met een collega, heeft Evelien het angstige vermoeden dat er iets heel erg mis is en ze is vastbesloten erachter te komen wat dat is. Ze wordt echter voor een onmogelijke keuze gesteld.

“Mijn adem stokt. Naast me hoor ik Sander licht snurken. Die valt net zo makkelijk weer in slaap. Ik besluit hem niet wakker te maken en ik stuur terug: Als je er met me over wilt praten, kan dat. Dan spreken we ergens af.”

Nederlof levert met ‘Ondenkbaar’ opnieuw een meeslepende thriller af. In korte hoofdstukken, met telkens een ander personage in de hoofdrol, onthult de auteur stukje bij beetje het mysterie. Nederlof doet dat in een vlotte, beeldende schrijfstijl. De auteur verwerkt bovendien op zeer ongedwongen wijze enkele zeer actuele thema’s in haar verhaal: aanslagen, homofilie en het immense effect van pestgedrag.

‘Ondenkbaar’ kent een prima opbouw qua verhaal en de spanningsboog houdt de auteur strak, zelfs nadat zij heeft onthult wie de kwade genius in het geheel is. De verschillende personages karakteriseert Nederlof overigens uitstekend.

Kortom, een fijne thriller voor een breed publiek!

Over de auteur
Bianca Nederlof (Papendrecht, 1980) schrijft korte verhalen, kinderboeken en thrillers. In 2014 debuteerde ze met de thriller ‘Ongrijpbaar’. Dit boek werd genomineerd voor zowel de Schaduwprijs als de Hebban Thriller Debuutprijs. In 2018 komen haar negende en tiende kinderboek uit. Bovendien schreef ze mee aan ‘Schaduwreis’, een unieke roman, geschreven door dertien schrijvers.

Uitvoering
Uitgever: LetterRijn
ISBN 9789491875519
Paperback, 300 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/