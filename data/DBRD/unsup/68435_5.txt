Met Ontwakende Goden bewijst Sylvain Neuvel dat Slapende Reuzen geen toevalstreffer was. Het verhaal blijft ijzersterk tot in de details en de vertelmethode zorgt voor een vreemde afstandelijke sfeer, terwijl je tegelijkertijd ontzettend meevoelt met de personages. De wrange situatie van aliens die de aarde bedreigen met een robot neemt algauw immense vormen aan. Plotwending na plotwending zorgt voor een spannend avontuur waar je buikpijn van krijgt – schreeuwen tegen het boek is absoluut geen uitzondering. En dan die allerlaatste zin.. Hoe moet ik nu verder met mijn leven zonder te weten hoe dit verhaal verder gaat?! Genialiteit ten top.
De enorme metalen hand Als kind ontdekte Rose Franklin een bizar artefact. Met fietsje en al viel ze in een gat in de grond, waar een enorme metalen hand verborgen lag. Daarna stond haar hele leven in het teken van dit mysterie en de zoektocht naar het antwoord op de vraag: waarom lagen er overal ter wereld reusachtige metalen lichaamsdelen?
In Slapende Reuzen wisten Rose en haar team een robot te bouwen van deze metalen lichaamsdelen en haar uiteindelijk te leren besturen. Oftewel: jaren van onderzoek hebben intrigerende antwoorden opgeleverd maar evenzoveel verwarrende vragen. Het antwoord lijkt dichterbij dan ooit als een tweede robot – veel groter dan de eerste – zich uit het niets manifesteert, midden in de binnenstad van Londen. In Ontwakende Goden is Themis niet langer de enige robot op aarde en dit leidt tot paniek onder de mensheid. Is de robot in Londen er om de mensheid te helpen, zoals Themis al een decennium lang doet, of is het eerder een aanval uit de ruimte? Het antwoord zal snel genoeg blijken.
Vraaggesprekken en dossiers
Het verhaal van Ontwakende Goden wordt opnieuw verteld aan de hand van audiodagboeken, vraaggesprekken en andere dossiers. De samenstelling van de bestanden zorgt dat je alle personages goed leert kennen, dat je op verschillende plaatsen tegelijkertijd kunt zijn en dat het verhaal vlot verder gaat – oninteressante bestanden zijn gewoon weggelaten uit het boek. Gelukkig is ook onze naamloze vriend weer van de partij, die de vraaggesprekken met de personages initieert. Hij was verreweg het meest intrigerende personage uit boek één en in dit boek leren we hem eindelijk wat beter kennen. Daarnaast is ook het nieuwe personage, de tienjarige Eva, ontzettend intrigerend. Wat hebben haar dromen te maken met de werkelijkheid?
Het verhaal van Sylvain Neuvel neemt iedere keer weer een verrassende wending. Ik heb een aantal keer tijdens het lezen luidop geschreeuwd tegen mijn boek. Er gebeuren dingen die je absoluut niet wilt en dingen die je absoluut niet verwacht, maar helaas heb je zelf vanuit de zetel weinig invloed op het verhaal. Opnieuw weet Neuvel bovendien te choqueren met het einde wat een complete mindfuck is. Hoe lang moet ik nog wachten tot het derde deel verschijnt?
Sylvain Neuvel laat de lezer hyperventileren van de spanning★★★★★