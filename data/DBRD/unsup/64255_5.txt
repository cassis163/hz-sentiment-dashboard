Jippie, weer een nieuw prentenboek van Kazuo Iwamura, 14 muisjes gaan picknicken.
Het is lente, de zon schijnt en de muizenfamilie gaat picknicken. In de keuken maken ze lekkere dingen klaar die meegaan. Ze lopen door het bos en door het veld. Onderweg horen ze kleine mezen twitteren, boomkikkers kwaken en vlinders dartelen. Ze zien kikkereitjes liggen in het water en ontdekken insecten in het groen. Het is een feest om met de 14 muisjes op pad te gaan en samen met hen te genieten van de lente en een heerlijke picknick.
14 muisjes gaan picknicken is een prachtig verhaal waarin het gaat over zorgen voor elkaar, samen op pad gaan en de natuur ontdekken. De familie Muis is een grote gezellige familie. Kijk maar eens, hoe ze samen op het picknickkleed zitten en maak kennis met elke muis. Door goed naar de kleding te kijken, kun je ze daarna makkelijk herkennen op de andere paginaâ€™s.
De illustraties zijn prachtig. Tegen een gelige achtergrond komen de muizen goed tot zijn recht. Daarnaast zijn er vele kleine details getekend zodat er steeds weer iets nieuws is te ontdekken, het blijft je verrassen. Kijk hoe moeder Mees haar kleintjes voedt, ontdek de spin die aan een dun draadje hangt of tel de vlinders die rond dartelen.
Wat ook zo leuk is, is dat kinderen betrokken worden bij het verhaal. Ze krijgen af en toe een vraag en worden uitgenodigd om goed naar de illustraties te kijken. Daar vinden ze het antwoord.
Ontdek met de 14 muisjes dat de lente een heerlijk seizoen is. Pak een mand, een kleed en wat lekkers en zoek samen met je kind een mooie plek om te gaan picknicken!