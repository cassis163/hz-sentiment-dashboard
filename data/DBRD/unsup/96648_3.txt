Renee Spaan is forensisch rechercheur en heel begaan met haar werk. Ze zou beter wat meer begaan zijn met haar privéleven want dat is een beetje een zooitje. Pas een relatie achter de rug, hoe die geëindigd is ga ik hier niet vertellen, maar het heeft zijn sporen nagelaten.
Nu heeft ze een zaak waarbij een dode man, verbrand, langs het treinspoor teruggevonden is. Blijkt dat de man ook nog doodgeschoten is. Sporenonderzoek is er in de eerste plaats om de identiteit van de man te vinden, want dat is nog moeilijk. Met een beetje geluk vinden ze de identiteit van de man. Wanneer ze zijn huis doorzoeken, vinden ze meer dan ze hadden verwacht.

Niet echt een speciaal boek, er zijn er vele als deze. De auteur onderschat de lezer vind ik, in diens kennis van forensisch sporenonderzoek. Er wordt te veel verteld. Dat wordt dan nog wel verdoezeld alsof het voor een stageair bedoeld is, maar van die stageair komt weinig meer terug in de tweede helft van het verhaal. Ik denk dat de gemiddelde thrillerlezer echt wel meer kennis heeft.