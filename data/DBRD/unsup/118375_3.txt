In De Hot Daddy List, de debuutroman van Madelein Kerseboom, lijkt Alice het perfecte leven te leiden: ze werkt met veel plezier als leidster op de buitenschoolse opvang en ze staat op het punt om samen te gaan wonen met haar grote liefde Daan. Maar dan zet een onverwachte gebeurtenis haar leven volledig op z’n kop.

Verhaal
Het leven van Alice lijkt op rolletjes te gaan; ze gaat samenwonen met haar grote liefde Daan en ze heeft een leuke baan bij een buitenschoolse opvang. Bovendien werkt ze ook nog eens samen met gezellige collega's: Arie, die op mannen valt en last heeft van bindingsangst en Kiki, de vrijgevochten vrijgezel. Naast het zorgen voor de kindjes houden ze ook een lijstje bij met daarop alle knappe papa's die hun zoon of dochter bij hen onderbrengen: de Hot Daddy List. Alle vaders lijken ingedeeld te zijn op de juiste plek, maar wanneer er een nieuw kindje op de BSO wordt verwelkomt, wordt ook haar bijzonder knappe vader John met open armen ontvangen en komt hij met stip bovenaan de lijst te staan.

Als de vrouw van John van der Meulen ernstig ziek blijkt te zijn, begint Alice zich zorgen te maken om hun dochtertje Sara, die in haar kleutergroep is ondergebracht op de buitenschoolse opvang. Vader John is regelmatig op zakenreis en de kleine Sara lijkt de situatie maar moeilijk te vinden. Alice neemt zich voor om er te zijn voor Sara, maar dan gooit een onverwachte gebeurtenis roet in het eten en wordt het leven van Alice op zijn kop gezet...

Look & Feel
Op de cover prijken de hoofden van een verliefde man en een vrouw. Een simpele foto, maar hij oogt vrolijk. De titel lijkt er met een kwastje van een potje nagellak opgeschreven te zijn, en dat zal ongetwijfeld ook de bedoeling zijn geweest, want op zowel de rug van de roman als op de binnenkant van de cover en aan het begin van elk hoofdstuk is een potje nagellak te zien. Waarom de keuze hierop is gevallen, is voor mij een raadsel, want het komt nergens in het verhaal terug; het heeft niet echt een toegevoegde waarde.

Het verhaal is ingedeeld in twintig hoofdstukken, waarbij er wordt geëindigd met een epiloog. Het wordt chronologisch verteld, maar halverwege het boek maakt de auteur een tijdsprong van een jaar.

Het formaat is perfect! Het boek ligt lekker in de hand en voelt mat aan; daar houd ik van. De typografie in het binnenwerk is fijn leesbaar en van goed formaat.

Oordeel
Een boek waar ik gemixte gevoelens aan overgehouden heb. Ik kan namelijk niet vol overtuiging zeggen dat ik ontzettend heb genoten van deze roman, maar ik kan ook niet bevestigen dat het een heel slecht geschreven boek is...

Het verhaal is vrij simpel geschreven en soms wat té voor de hand liggend. Zo weet je eigenlijk al aan het begin van het verhaal hoe het zal eindigen. Wel zijn er veel herkenbare elementen te vinden in het boek, zoals het gemis van een overleden dierbare, maar ook een aantal herkenbare dingen uit het dagelijks leven. Leuk om een soms een vorm van herkenning tegen te komen.

De tijdsprong van een jaar halverwege het boek kwam als een verrassing, dit was een beetje abrupt. Jammer, want ik was juist zo benieuwd naar hoe Alice zou reageren op de omwenteling in het verhaal. Binnen het jaar dat de lezer niet meekrijgt, gebeurt er namelijk ontzettend veel in het leven van Alice, waardoor je als lezer het gevoel krijgt dat je je hoofdpersonage kwijt raakt en minder goed leert kennen. Daarnaast gaan dialogen tussen de personages vaak van de hak op de tak en wisselen gespreksonderwerpen elkaar vrij snel af op een vaak niet al te logische volgorde.

Jammer vond ik dat bijzaken soms té gedetailleerd werden beschreven, waardoor het idee soms wordt geopperd dat het boek 'gevuld' moest worden en er te weinig stof in de hoofdzaken zat. Zo is het bijvoorbeeld niet heel relevant voor het verhaal op welke manier de hoofdpersoon broodjes bij de banketbakker koopt. Ook jammer vond ik het einde, dit had van mij iets uitgebreider gemogen. Het was prima, maar ik miste de sprankelende romantiek (de chemie), die had iets heftiger gemogen. Het verhaal zelf was over het algemeen vermakelijk en hier en daar werd de lezer verrast met een goede plottwist.

Madelein Kerseboom heeft een lichte schrijfstijl met een vleugje humor. De Hot Daddy List lijkt misschien door de titel richting een boeketreeksroman te gaan, maar dat is het absoluut niet. Het draait niet alleen om knappe papa's, want er worden ook zwaardere thema's behandeld, waaronder rouwverwerking. Waar ik dan ook bewondering voor heb, is hoe Madelein op vakkundige wijze humor afwisselt met serieuze zaken die je aan het denken zetten. Ik moet dan ook bekennen dat ik af en toe het gevoel had dat ik naar een aflevering van De luizenmoeder aan het kijken was...

Kortom: een prima roman waarbij je je verstand op nul kan zetten. Eentje die je gewoon even lekker tussendoor kan lezen.

Sterren: ***
Positieve en negatieve opmerkingen wisselen elkaar af, dus drie sterren voor De Hot Daddy List.

Specificaties
Uitgever: Uitgeverij Marmer
Uitgave: Paperback, ook verkrijgbaar als e-book
Publicatiedatum:
Pagina's: 285
ISBN: 9789460683992

Met dank aan uitgeverij Marmer voor het toesturen van een recensie-exemplaar. Dit heeft mijn beoordeling niet beïnvloed.