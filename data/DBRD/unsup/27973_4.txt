De zin in de flaptekst waarin werd gesproken van “een gevaarlijk web van pooiers, ex-legionairs en orgaanhandelaars” maakte me nieuwsgierig naar dit verhaal. Hieronder lees je of dit boek de verwachtingen waarmaakte.

De verhaallijnen in dit boek passen heel mooi in elkaar. Dit begint al bij de proloog, die zich een paar eeuwen geleden afspeelt. De gebeurtenissen in de proloog maken een bepaalde situatie in het heden mogelijk. Zo zijn de gebeurtenissen gedurende het boek steeds perfect met elkaar verbonden. Alle verhaallijnen zijn gedetailleerd en er blijven na het lezen geen vragen meer over. Erg fijn voor lezers die graag al hun nieuwsgierigheid bevredigd zien.

De verhaallijn is niet ingewikkeld. Strobbe neemt de lezer vrij stevig bij de hand en leidt hem of haar via een rechte lijn naar bepaalde conclusies. In het begin zijn er nog meerdere verhaallijnen die flink van elkaar lijken te verschillen, maar de connectie wordt steeds duidelijker. Je hoeft niet heel hard na te denken om het verhaal te kunnen volgen. Dit maakt het makkelijk leesbaar en dat is ook wel eens fijn.

De afwisseling tussen spannende scenes en scenes die de achtergrond uitdiepen is goed in dit boek. Van de actiescenes kun je echt genieten. De vragen die door deze scenes worden opgeroepen worden daarna weer verder uitgewerkt en uiteindelijk prima opgelost.

De hoofdpersonen Isabel en David zijn goed op elkaar ingespeeld. Ze moedigen elkaar aan om na te denken en inspireren elkaar. Wel nemen ze hierdoor meer risico dan ze waarschijnlijk hadden gedaan als ze alleen waren geweest, maar uiteraard wordt het verhaal daar alleen maar spannender van.

Hoewel het verhaal simpel is en de lezer naar mijn smaak iets teveel wordt “geleid” heb ik wel genoten van dit boek. De verwachtingen die ik had naar aanleiding van de flaptekst zijn ook waargemaakt. Er is inderdaad sprake van de gevaren die daarin genoemd worden en Isabel en David moeten hard hun best doen om zich staande te houden. Daar slagen ze overigens prima in. Al met al vond ik dit een erg fijne thriller.