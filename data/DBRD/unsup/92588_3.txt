Het wikkelhart is de derde roman van Bertram Koeleman. Het begint met een vakantie naar Frankrijk van de studievrienden Dom en Nick. Dom wil schrijver worden, maar mislukt en Nick wordt uiteindelijk wel een bestsellerauteur. Een gebeurtenis met een zangeres tijdens de vakantie in Frankrijk lijkt het omslagpunt hiervoor geweest te zijn.

In het boek ontspoort Dom steeds verder als gevolg van jaloezie op Nick en overmatig drankgebruik. Zijn waandenkbeelden krijgen steeds meer de overhand waardoor de lezer niet meer weet wat werkelijkheid is en wat niet. Dom verliest de grip op zijn leven steeds verder en er komen steeds meer schizofrene trekjes naar boven. Hierdoor rijst het vermoeden dat Dom en Nick deel uitmaken van dezelfde gespleten persoonlijkheid Dominic.

Er zit veel herhaling in dit boek. Iedere keer komt de schakelaar terug, succes of mislukking, het schrijven, drank, geweld en jaloezie. Via flashbacks wordt steeds teruggegrepen op de vakantie in Frankrijk. Het blijft onduidelijk wat er nu precies is gebeurd, zoals zoveel onduidelijk blijft in dit boek. Zijn het allemaal wanen van Dom of zitten er ook waargebeurde delen in, de lezer kan het zelf invullen.