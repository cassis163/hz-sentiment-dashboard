Het boek
‘De psychiater en het meisje’ vertelt over het leven van de jonge arts Edgar Simons. Een onlangs verbroken relatie en problemen op zijn werk maken dat Edgar in een minder gemakkelijke fase van zijn leven verkeert. Hij volgt een opleiding tot psychiater en, door een inschattingsfout met fatale gevolgen, staat hij onder verscherpt toezicht. Edgar doet zijn uiterste best om zijn opleider te overtuigen van het feit dat hij evenwel geschikt is voor het vak, maar dat is lastig.

Naast zijn werk heeft hij nog te maken met een oma die met regelmaat te veel drinkt en feitelijk niet meer wil leven. Bovendien is hij zelf ook niet vrij van psychiatrische klachten. Hij is depressief en drinkt meer dan hij van zijn patiënten acceptabel vindt. Steeds vaker worstelt hij met de vraag of hij wel psychiater moet worden en waarom hij dat eigenlijk wil.

Dan krijgt hij Stella in behandeling, een jonge, aantrekkelijke borderline patiënte met een aanstekelijk gevoel voor humor. Stella is grenzeloos en dringt steeds verder in Edgars leven door. Zij fascineert hem, hij obsedeert haar. Hij moet haar op afstand zien te houden, maar hoe?

Visie van de recensent
Met ‘De psychiater en het meisje’ heeft Erik Rozing een heerlijk debuut afgeleverd. Chapeau voor de vlotte en frisse schrijfstijl van de auteur, waarin tragiek en humor een prachtige combinatie vormen en elkaar nergens in de weg zitten. In zijn debuutroman toont Rozing direct zijn talent voor satire.

De personages in het boek zijn geloofwaardig, realistisch en uitstekend gekarakteriseerd. De manipulatieve Stella met haar droge humor, maar ook Edgar met al zijn twijfels en zijn ernst, sluit je direct in je hart.

De lezer wordt enerzijds inzicht geboden in hoe ziek sommige psychiatrische patiënten kunnen zijn en anderzijds schetst Rozing een prima beeld over de betrokkenheid van veel psychiaters jegens hun patiënten. Dat deze betrokkenheid een keerzijde kan hebben, laat Rozing zeker niet buiten beschouwing.

Deze debuutroman van Rozing is niet alleen een aanrader voor iedereen die geïnteresseerd is in de psychiatrie, maar feitelijk voor iedereen.

Over de auteur
Erik Rozing studeerde geneeskunde in Maastricht en heeft zich in Leiden tot psychiater gespecialiseerd. Hij woont sinds een paar jaar in Amsterdam en richt zich bij zijn werk met name op de behandeling van psychose en trauma. De psychiater en het meisje is zijn debuutroman

Uitvoering
Uitgeverij Meulenhoff Boekerij
Paperback, 448 pagina’s
ISBN: 9789029090896

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti-blog.simplesite.com/