Mijn recensie voor Vrouwenthrillers.nl:

De cover van Kick laat het silhouet zien van een vrouw met lang haar dat wappert in de wind. Haar gezicht is niet te zien. Er staat een gewaagde uitspraak van The Guardian op de cover: “Een duistere en gevaarlijke zoektocht naar vermiste kinderen. Zo spannend dat je je wilt verstoppen tot je het uit hebt”. Het is te hopen dat deze uitspraak op waarheid berust. De achterflap klinkt in ieder geval zeer interessant en stemt hoopvol op een spannend boek.

Chelsea Cain is in de thrillerwereld al langer bekend met haar thrillerserie over rechercheur Archie Sheridan en seriemoordenares Gretchen Lowell. Stuk voor stuk erg spannende en bloederige verhalen. Met het boek Kick heeft ze nummer een van een nieuwe serie geschreven over Kit (Kick) Lannigan. Kick is als klein meisje ontvoerd uit haar tuin, nadat ze op zoek was naar haar hond. Jaren verstrijken en iedereen heeft de hoop dat Kick nog levend gevonden wordt allang opgegeven. Maar ineens, na vijf jaar, wordt ze per toeval ontdekt bij een inval in het huis waar zij met haar ontvoerders woont. Tien zware jaren van therapie en onderzoeken later, zijn kinderontvoeringen nog steeds aan de orde van de dag. Kick kan het onderwerp nog steeds niet loslaten en voelt zich verbonden met de slachtoffertjes. Wanneer er in een zeer korte tijd weer twee kinderen worden vermist wordt ze om hulp gevraagd door een mysterieuze man, John Bishop. Wat Kick van tevoren niet weet, is dat ze zelf weer in het hol van de leeuw terecht komt.

Chelsea Cain heeft met Kick Lannigan een heel mooi karakter neergezet. Alle gruwelen die ze in haar jonge leven heeft mee moeten maken, hebben haar gemaakt tot een eenzame, gebroken vrouw. Ze trekt zich het lot van andere ontvoerde kinderen zo aan dat ze hier zelf onder lijdt. Het personage Kick wordt zo levendig beschreven, dat het lijkt alsof ze voor je staat. John Bishop blijft in het boek Kick een mysterieus personage waarover Cain niet veel uitweidt. Dit kan een teken zijn dat er in de volgende delen met Kick steeds een tipje van de sluier zal worden opgelicht over deze bijzondere man. De overige personages worden ruim voldoende uitgewerkt naargelang de rol die zij in het verhaal spelen, al had de rol van de ontvoerder van Kick, Mel Riley, iets verder uitgediept mogen worden. Cain heeft een vlotte, prettige schrijfstijl met korte hoofdstukken waardoor de spanning geleidelijk aan wordt opgebouwd. Bepaalde scenes in het boek worden ronduit gruwelijk gedetailleerd beschreven. De verhaallijn en het onderwerp zijn mooi in elkaar gevlochten. Ze zorgen samen voor een intrigerend, spannend en ontroerend geheel wat echt uitgelezen moet worden. Stoppen is geen optie!

Kortom, Kick is een zeer spannende en ontroerende thriller over een verschrikkelijk onderwerp. Zodra je aan het verhaal begonnen bent, laat het je niet meer los.