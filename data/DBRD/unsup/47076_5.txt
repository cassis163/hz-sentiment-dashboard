Robert Bryndza (1979) is een Britse auteur die leeft in Slovakije. Zijn debuut maakte hij met 'Het meisje in het ijs'. 'De stalker in de nacht' is inmiddels zijn tweede thriller met inspecteur Erika Foster in de hoofdrol.

Na het lezen van 'Het meisje in het ijs' stond ik een beetje sceptisch tegenover dit boek. De hype rond zijn eerste boek was aan mij compleet voorbij gegaan en ik kon maar niet snappen waarom iedereen hem maar bleef vergelijken met de nieuwe Arlidge. Ik kan dan ook niets anders dan mijn mening te herzien nadat ik 'De stalker in de nacht' bijna letterlijk verslond!

Bryndza slaagt erin om je vanaf het eerste hoofdstuk onder te dompelen in een nieuwe moordzaak. De spanning stijgt tijdens de eerste pagina's van het boek al onmiddellijk boven het kookpunt en je moet niet lang wachten alvorens een eerste lijk boven water komt. Het gaat hierbij om Dokter Gregory Munro, een gerespecteerd huisarts die enige verdoken voorliefde heeft voor mannelijk schoon. Al snel gaat het onderzoek dan ook die richting uit. Zeker wanneer er een tweede en een derde mannelijk slachtoffer valt. Maar zitten de speurders wel op het goede spoor met deze denkpiste? Voor hen een vraag, voor ons als lezer al vrij snel een weet. Niettegenstaande dat de moordenaar voor ons héél snel in beeld komt, is het een plezier om verder te lezen en te weten te komen wat de motieven achter de moorden zijn. En die motieven zullen je meer dan verbazen!

Het boek is nagelbijten. En niet zomaar tijdens bepaalde hoofdstukken. Robert Bryndza weet ons van begin tot eind in de ban te houden. Je vliegt door het boek heen omwille van de korte hoofdstukken en de spannende plotten. Het heeft iets langer geduurd, maar ik sluit me met veel plezier aan bij de Bryndza-clan!


De stalker in de nacht - Robert Bryndza
375 pagina's
Uitgeverij Boekerij
2016