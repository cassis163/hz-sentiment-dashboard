Het verhaal begint direct met een harde scène en de schrijver zet zo de toon voor de rest van het verhaal. Het verhaal had mij compleet in zijn ban. Wat schrijft Terrence Lauerhohn fantastisch. Hij heeft een geheel eigen stijl van schrijven, die ik al in zijn vorige werk zo bewonderde en ik tijdens het lezen van Zielenmenners merkte ik hoe hij deze manier van schrijven nog verder verfijnd heeft en als schrijver gegroeid is. Zijn schrijfstijl heeft iets bijzonders dat mij niet loslaat. Zielenmenners is enorm spannend, boeiend, intrigerend en vooral origineel verhaal. De sfeer is vanaf het begin unheimisch. Het boek begint al vrij hard en bloederig en dit neemt zelfs toe gedurende het gehele verhaal. Het is zeker geen verhaal voor tere zieltjes, meer voor de liefhebber van bovennatuurlijke thrillers en horror.

De scènes zijn gedetailleerd beschreven en de karakters zijn zeer goed neergezet. Vooral met rechercheur Maryot heeft Terrence Lauerhohn heeft een krachtig personage neergezet. Ze is onverschrokken, zelfverzekerd en gaat geen uitdaging uit de weg. Daarnaast is ook Toby een intrigerend personage. Hij wil macht, tegen elke prijs. Het is boeiend om te lezen over Toby's innerlijke strijd als hij erachter komt dat de manier om deze macht te krijgen anders is dan hij van te voren voor ogen had.

Wat ik verder zo mooi vind aan het verhaal is dat het niet voorspelbaar is. De schrijver komt elke keer met nieuwe details, die het verhaal verdieping geven. Hierdoor ga je steeds meer verbanden zien bij zaken waarvan je niet eerder in de gaten had dat ze met elkaar te maken hebben.

Zielenmenners bestaat uit verschillende genres. Het begint als een keiharde thriller met bovennatuurlijke elementen, waarna het verhaal steeds meer richting fantasy en bovennatuurlijke horror gaat. Deze overgang is geleidelijk en de spanning die dit geeft, trekt je steeds verder in het verhaal.

Terrence Lauerhohn heeft me weer weten te vermaken tijdens het lezen met zijn bijzondere (en regelmatig harde) manier van vertellen. Naast deze hardheid zijn er ook tedere en emotionele momenten. Zielenmenners is een zowel intrigerend als angstaanjagend verhaal over een oorlog tussen licht en duisternis. Ik geef Zielenmenners graag 4 sterren.