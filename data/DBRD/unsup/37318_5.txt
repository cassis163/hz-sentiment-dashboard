Alleen al het zien van de kleurige kaft van Koken met Kruiden & Bloemen, (zaai, oogst, eet) van Pip McCormac maakt vrolijk.

Pip Mccormac is als hoofd lifestyle van Red Magazine verantwoordelijk voor de culinaire bijdragen en interieur-reportages. Zijn balkon in Zuid-London heeft hij omgetoverd tot een mini-tuin waar alle mogelijke kruiden en eetbare bloemen te vinden zijn. Met de oogst uit dit mini-tuintje weet hij de meest fantastische recepten te creëren en die deelt hij in zijn boek Koken met Kruiden en Bloemen.
Het boek begint met handige tips en opmerkingen die vooraf gaan aan het ter hand nemen van de plantenschop. Daarna zijn de kruiden en bloemen aan de beurt. In een A-Z lexicon wordt uitleg gegeven over de smaak, zaaiperiode, zaaiwijze, geschikte buren, lekkere combinaties, vervangers en gebruik van de kruiden en bloemen. Vooral de tips met welke ingrediënten de kruiden goed combineren, en door welke andere kruiden ze eventueel zijn te vervangen, zijn handig.
Koken met Kruiden & Bloemen is gelardeerd met vele sfeervolle foto’s die het verlangen naar zon, zaaien en oogsten enorm vergroten. Met een aantal potten, ja zelfs potten in de vensterbank, hangend voor een raam of aan de balkonrailing, kun je wekenlang genieten van je eigen oogst.
Pip geeft daarnaast ook tips hoe je kruiden kunt stekken. Met een goede planning moet het zelfs mogelijk zijn om het hele jaar door te genieten van zelfgekweekte kruiden en bloemen.
In 6 hoofdstukken krijgt je als lezer vervolgens meer dan 60 eenvoudige recepten aangereikt met een inspirerende kruiden- en bloementoets, welke het gerecht naar een hoger plan tillen. Muffins met appel, vlierbloesem en tijm, soep met bleekselderij, stilton en tuingoudsbloem, sinaasappelcurd met eenjarig bonenkruid, gestoomde sponge cake met basilicum, rijstsalade met doperwten, postelein en viooltjes zijn slechts enkele van de gerechten welke ik zeker wil maken.
Mijn kruidentuintje is nog in de opstart fase (lees; zaad is gestrooid maar groen laat nog op zich wachten) en ik ben dus voorlopig afhankelijk van verse kruiden gekocht bij mijn goed gesorteerde favoriete marokkaanse buurtwinkel. Gelukkig hebben ze dragon dus ik kan het volgende gerecht maken: Gevulde aardappel met brie, cranberry & dragon.

Ingrediënten (p.p)
1 flinke aardappel (geschikt om te poffen)
50 gr brie in blokjes
2 tl cranberrysaus
1 el fijngehakte dragon
olijfolie voor het besprenkelen

Bereiding:
Verwarm de oven voor tot 200 graden.
Pof de aardappel tot hij in het midden gaar en luchtig is. Dit duur ongeveer 45-60 minuten, afhankelijk van de grootte. Controleer de gaarheid met de punt van een scherp mes.
Halveer de aardappel, schraap de kruimige binnenkant uit de schil en meng dit met alle andere ingrediënten, behalve de olie.
Doe de vulling terug in de aardappelhelften.
Besprenkel met olie en schuif ze terug in de oven.  Bak ze nog 15 minuten, of tot de schil lekker krokant is.
Serveer met een frisse knapperige salade en eventueel een lekker glas wijn.
Kun je geen verse dragon vinden, vervang dit kruid dan door rozemarijn, bieslook of basilicum.

Ruimtegebrek of geen groene vingers mogen niet langer een excuus zijn voor het niet zelf kweken van kruiden en bloemen. Met Koken met Kruiden & Bloemen, zaai, oogst en eet kan iedereen aan de slag, gaat er een culinaire wereld voor je open en krijgt het begrip ‘Flower Power’ een geheel nieuwe betekenis.