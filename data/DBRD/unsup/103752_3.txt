Een zwarte elegante cover, 2 knopen… dat is alles wat hier onthuld wordt.
Knopen en kant is het eerste deel in de Knopenreeks van Penelope Sky.
Pearl en Jacob zijn reeds een jaar een koppel als op een gegeven avond Pearl bezoek krijgt van een onguur type die op zoek is naar Jacob in verband met een openstaande schuld. Jacob zal dit wel regelen en een tijdje nadien stelt hij een reisje naar de Bahama’s voor.
Op deze reis wordt Pearl gekidnapt door mensenhandelaars en aan de hoogstbiedende verkocht…
Dit is het begin van haar nachtmerrie.
In de korte inhoud waarschuwt de auteur voor scènes die misbruik en geweld bevatten die door sommige mensen als schokkend kunnen worden ervaren. Tijdens de eerste hoofdstukken had ik dan ook de neiging om het boek terug dicht te slaan maar aangezien ik het moest recenseren, heb ik het een nieuwe kans gegeven.
Knopen en kant is vlot geschreven en buiten dat het over wapenhandelaars gaat en over handel in blanke slavinnen, gaat het ook over wraak en beloften.
Het verhaal bevat zeer expliciete erotische handelingen en is daarom niet voor iedere lezer geschikt. En om het kort maar bondig uit te leggen: waar Vijftig tinten stopte, gaat Knopen en kant verder… veel verder…