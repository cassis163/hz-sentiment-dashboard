John Verdon begon zijn carrière in de reclamewereld, maar heeft altijd de onrust gevoeld van het iets anders willen doen.
Jaren geleden besloten Verdon en zijn vrouw te verhuizen naar de Catskill Mountains. De plek waar ook de hoofdrolspeler in zijn boeken, David Gurney, zich heeft gevestigd.
In de mooie omgeving van de natuur vond Verdon de rust om veel te lezen. Hij ontwikkelde een voorkeur voor politieromans en was met name geïnteresseerd in de opbouw en structuur van de boeken. Dit motiveerde om zelf te gaan schrijven.
Inmiddels heeft Verdon drie politieromans geschreven met David Gurney in de hoofdrol.
Zoals omschreven op Verdon's website: Drie schokkende romans. Drie meesterlijke moordenaars. Eén opmerkelijke detective.

Sluit je ogen is de tweede thriller van Verdon. Dit boek gaat over de moord op de bruid Jillian Perry. Zij wordt onthoofd aangetroffen in het tuinhuisje waar de Mexicaanse tuinman Hector Flores woont. De kersverse echtgenoot, Dr. Scott Ashton, vindt haar. Flores is van de aardbodem verdwenen. De politie is er van overtuigd dat Flores de dader is en dat hij gevlucht is. De maanden vorderen. Val Perry, de moeder van de bruid, huurt oud-politieagent David Gurney in.
David heeft zijn vrouw Madeleine beloofd geen detectivewerk meer te doen na zijn pensioen. De laatste zaak waaraan hij gewerkt heeft is hem bijna fataal geworden. Gurney en zijn vrouw zijn naar de Catskill Mountains verhuisd om van de natuur en rust te gaan genieten. Als Gurney het verzoek krijgt om zich met het onderzoek te gaan bemoeien zit hij in tweestrijd. Tot ontevredenheid van Madeleine spreekt hij af om het twee weken de kans te geven. Binnen een paar dagen boekt hij al meer resultaat dan de politie in maanden heeft gedaan. Maar niets is zonder gevaar. Het onderzoek naar de moord wordt al snel persoonlijk, want de moordenaar weet Gurneys privéleven binnen te dringen. Had Gurney toch nee moeten zeggen?

Verdon weet de lezer heel knap van het begin tot het eind geboeid te houden met een spannend boek. Het wordt geen moment saai. Het verhaal heeft vele lagen die één voor één mooi gedoseerd duidelijk worden. Er is meer aan de hand dan alleen een vermoorde bruid.
Langzaam betrekt Verdon steeds meer personen bij het verhaal die een aandeel in een groter geheel blijken te hebben.
Er komen veel personen in dit boek voorbij, waardoor je je aandacht er goed bij moet houden. Door de vele karakters is het niet mogelijk ze allemaal even goed uit te diepen, maar Verdon slaagt er in van ieder karakter een goed beeld te scheppen.
Je vraagt je continue af of de personen zijn wie ze zeggen dat ze zijn. Beetje bij beetje wordt de lezer bevredigd met een nieuwe aanwijzing.
De mist rondom de moordenaar trekt langzaam op als Gurneys onderzoek vordert. Het wordt een klassiek psychologisch spel tussen de moordenaar en Gurney. Het verhaal bestaat uit korte beschrijvingen en snelle acties. Een absolute topper binnen het genre!