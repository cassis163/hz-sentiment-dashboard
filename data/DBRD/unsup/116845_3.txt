Een leuk concept, een serie over een band en de mensen in hun leven, maar vooral ook over hun eigen, soms zeer persoonlijke en ietwat geheimzinnige levens! Het laat het verhaal net even wat anders aanvoelen dan anders, omdat je tevens het leven achter de band 'te zien krijgt’. De sfeer omtrent de shows van de band heeft Stefanie van Mol zeer goed omschreven, waardoor je je als lezer echt bij het optreden zelf waant. Je voelt de energie van de band en van de fans die ze massaal toejuichen, en laten je ergens het gemis voelen dat ze helaas fictief zijn. Je wilt ze eigenlijk gewoon horen bij het verhaal! Maar de serie is meer, en dit boek dus ook:

Kies voor mij is het verhaal van Camille en Jonathan (alias Sticks), wiens paden elkaar op de meest bizarre manieren kruisen. Het verhaal wordt door beide personen verteld, waardoor er stukje voor stukje iets onthuld wordt en waardoor je deze personages steeds beter leert kennen.
Je voelt mee met Camille, een meisje dat snakt naar een vrijer leven. Haar vader let ontzettend goed op haar, maar het voelt voor haar soms nogal benauwend. Natuurlijk weet ze dat hij haar moeder mist, zij ook, maar ze wil wel verdergaan met haar leven, hoe moeilijk het ook is. Wanneer haar beste vriendin haar meeneemt naar een rockconcert, verandert haar hele leven en maakt ze een enorme groei door: ze wordt losser, durft dingen die ze anders nooit deed... en ze wordt verliefd. Maar is de jongen wel degene die hij zegt dat hij is?

Ook Jonathan komt aan het woord, de drummer van Full Moon. Zijn leven staat op zijn kop sinds zijn band steeds groter aan het worden is, maar toch denkt hij met weemoed terug aan de tijd ervoor. Hij weet dat hij altijd de keuze voor muziek zal maken, en hij weet voor zichzelf dat hij destijds de juiste stap heeft gezet, maar het feit dat hij zijn familie niet meer ziet, blijft hem toch steken. Wanneer hij een meisje ontmoet dat hem aan niemand anders meer laat denken, komt hij erachter dat het niet verkeerd is om te voelen wat je voelt, hoe hard de werkelijkheid ook kan zijn. Maar durft hij de stap te zetten om zich volledig aan haar te binden en de waarheid over zijn verleden te delen?

Het verhaal gaat heel snel voorbij. De schrijfstijl van Stefanie van Mol leest prettig, en maakt dat het stoppen met lezen nogal moeilijk gaat. Toch miste ik echter wel iets meer diepgang in het grote geheel, maar ondanks dat heb ik het boek toch met plezier uitgelezen; de vlammende spanning tussen Camille en Jonathan hield het zeker boeiend. Op het einde ging het voor mijn gevoel wel heel rap, het abrupte einde liet mij een aantal keer terugbladeren en de laatste paar pagina's nog eens lezen: had ik het nu echt goed gelezen?? Het is nogal een cliffhanger, eentje die voor de een misschien voor de hand zal liggen, voor mij was het deels wel een verrassing, waar ik even heel goed over na moest denken: ben ik blij met het einde… of moet ik het verder laten bezinken en zien hoe het verdergaat in het vervolg?

Ik heb gekozen voor het laatste: ik ben zeer benieuwd hoe het verder gaat en wil graag weten of mijn vermoedens kloppen! :)