In "De perfecte moeder" leren we Nelleke en Helena kennen en hun respectievelijke mannen Jacob en Eric.
Nelleke wil vluchten voor haar slechte jeugd en lagere klasse leven door zwanger te worden van de rijke Jacob en met hem te trouwen, maar is dit wel een goede keuze? Kan ze een rijkeluisleven samen met een kindje en een man die veel van huis is wel aan? Welke rol zullen haar schoonouders spelen?
Daarnaast maken we kennis met Helena, een meisje die door haar slechte jeugd heel onzeker is en kampt met verlatingsangst. Tot ze Eric leert kennen, ze beginnen een relatie, gaan samenwonen en krijgen samen een kindje. Helena wil het beter doen dan haar ouders destijds, de vraag is maar of dit haar zal lukken. En wat met het geheim dat ze samen met haar vader meedraagt, kan ze dit blijven verstoppen voor de buitenwereld?

In het begin had ik moeite om in het boek te raken door het verspringen in tijd en tussen beide hoofdpersonages. Maar als de puzzelstukjes beetje bij beetje samenvallen kan je het boek niet meer loslaten en ben je blij dat Esther Boek het op deze manier heeft aangepakt. Je komt heel veel te weten over beide personages, zowel over hun jeugd als over hun volwassen leven en waarom ze doen wat ze doen.

Vooral het verhaal van Helena grijpt je bij de keel! De wijze waarop Esther Boek dit neergepend heeft zorgt dat je je echt helemaal kan inleven in Helena's situatie en bijna voelt wat zij voelt. Hierdoor had ik heel veel sympathie voor haar. Zo heftig wat ze heeft moeten meemaken en hoe ze hiermee omgaat!
Maar ook Nelleke heeft heel wat miserie gekend, zowel in haar jonge als in haar volwassen leven. Als ze over haar jeugd vertelt zit je echt met tranen in de ogen en een wrang gevoel in je maag. Op andere momenten in haar volwassen leven zou je haar dan soms eens willen wakker schudden en zeggen dat ze zich moet herpakken en hulp zoeken.

Uit beide verhaallijnen blijkt wat een moeilijke jeugd met een kind doet en dat je dit niet zomaar achter je laat. Kinderen die dit meemaken zijn getekend voor het leven. Het is dan ook heel mooi dat Esther Boek een deel van de opbrengst schenkt aan "Het vergeten kind", een stichting die zich inzet voor kinderen die kwetsbaar zijn en het moeilijk hebben.

De korte hoofdstukken, het heftige thema en de mooie schrijfstijl maken dat dit boek supervlot leest en boeit tot op het einde.
Een echte aanrader voor wie houdt van emotionele romans.