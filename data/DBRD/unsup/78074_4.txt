Wat doe je als je man in levensgevaar is en je een oude vriendin tegenkomt die je eigenlijk niet wil zien? Ally en Charlotte maken het beide mee, ’s nachts in het ziekenhuis. David en Joe, de mannen van de twee vrouwen, vechten voor hun leven, terwijl Ally en Charlotte zich afvragen wat de ander daar doet. Twee vrouwen in een benauwde toestand, die elkaar al jaren niet gezien hebben.

Na het boek ‘Versplinterd’ wist ik niet of ik nog een keer een boek van haar zou lezen. Het boek viel bij mij niet helemaal in de smaak, maar toen ik van Duet met jou het eerste hoofdstuk las wilde ik haar graag een tweede kans geven. En ik ben heel erg blij dat ik dat gedaan heb.

De opbouw van het verhaal is erg goed, doordat het vanuit twee perspectieven wordt geschreven, maar ook door middel van de flashbacks. De flashbacks zijn voor de lezer zeer waardevol, omdat het situaties in het heden begrijpelijker maakt. Daarnaast zorgden de flashbacks er bij mij ook voor dat ik Ally en Charlotte beter kon begrijpen.
In het begin moest ik even wennen welk ongeval nu bij welke man hoorde, toen ik dat eenmaal doorhad las het een stuk makkelijker. De eerste helft van het boek vond ik mede hierdoor wat trager lezen, maar ook doordat een paar flashbacks naar mijn idee iets korter mochten zijn.

Gaandeweg het verhaal lees je over hoe de situatie tussen Ally en Charlotte is ontstaan, hoe deze verder gaat en ook hoe het eindigt. In eerste instantie was ik geneigd meer mee te leven met Ally, iemand die het niet al te breed heeft, maar wel veel liefde om zich heen. Naast Ally lijkt Charlotte maar een koele kikker, maar naarmate het verhaal vordert krijg ik toch meer sympathie voor Charlotte. Beide vrouwen hebben een verleden, elk met een andere beleving. Beide vrouwen wisten niet alles van vroegen en ook jij als lezer weet dat niet.

Halverwege het verhaal krijg je wel vermoedens van een eventuele afloop, maar toch gebeurden er nog dingen in het verhaal die ik niet helemaal aan zag komen of waarvan ik niet wilde dat ze zouden gebeuren. Hierdoor scoort Dani Atkins bij mij extra punten.

Het verhaal is hartverscheurend en het is knap hoe Atkins dit over weet te brengen aan de lezer. Sommige situaties zijn hartverscheurend om te lezen en dat is niet verzonnen, deze situaties zijn ook realiteit. En dat is wat ik zo mooi vind aan dit boek: hartverscheurend, maar echt.