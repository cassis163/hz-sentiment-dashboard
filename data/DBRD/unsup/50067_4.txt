Als televisiepresentator Aram in zijn programma per ongeluk een kind ernstig verwond, wordt hij op staande voet ontslagen. Daar zit hij dan, eerst een gevierde presentator, nu een man die tot niets meer in staat is. Hij zit al maanden thuis en heeft weinig energie om maar iets te ondernemen. Zijn vriendin, een succesvolle rechercheur, verlaat hem, maar ook dat doet hem weinig. Zij is bezig met een zaak waarbij een meisje is verdwenen. Aram krijgt per ongeluk het dossier onder ogen en als hij de naam van een verdachte leest is hij geschokt. Het is zijn oude jeugdvriend die hij ooit in de steek heeft gelaten.

‘Het is moeilijk uit te leggen hoe het allemaal precies begon. Ik probeer het weleens, maar vaak gaat het mis. Ik vergeet veel. Sla dingen over. Soms verwar ik gedachten met werkelijkheid.’

De kamers bestaat uit drie delen, voorafgaand is een proloog en het eindigt met de epiloog. Het verhaal wordt verteld in een wisselend perspectief. Aram, Bo en het verdwenen meisje hebben ieder hun eigen verhaal maar hun verhalen staan met elkaar in verband. Door de terugblikken in het verleden leer je als lezer Aram en Bo kennen en waarom hun vriendschap verloren is gegaan.

‘Je weet nooit zeker of iets geëindigd is. Behalve als het om levens gaat. Maar de rest – levensfases, liefdes, vriendschappen – je weet nooit zeker dat, wanneer het voorbij is, het ook voorbij blijft.’

Eigenlijk is Aram druk genoeg met zichzelf en hij heeft helemaal geen zin om de banden met Bo weer aan te halen. Door de zaak van het verdwenen meisje voelt hij zich genoodzaakt weer contact te zoeken met Bo. Hierdoor heeft Aram wel weer een doel voor ogen maar het contact met Bo loopt niet zoals hij in gedachten had. Ik heb me tijdens het lezen regelmatig afgevraagd waar het verhaal naar toe ging. Er waren momenten dat het even wat langdradig werd, maar toch bleef ik geïntrigeerd door het verhaal. De lichte spanning in het verhaal en het hoge psychologische niveau moedigen aan om door te lezen.

De kamers wordt langzaam opgebouwd om later in volle vaart naar een onverwachte ontknoping te leiden. Een verhaal met een goed verborgen thema dat op een subtiele wijze onthuld wordt waardoor alles verklaarbaar is en ook de keuze van de titel te begrijpen is.