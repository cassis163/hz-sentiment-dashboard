‘Nooit meer terug’ is een thriller met een flinke opbouw, maar doordat het boek begint met de verdwijning van een complete familie, wordt gelijk al je nieuwsgierigheid gewekt. Wat is er in vredesnaam met het gezin gebeurd en waarom lijkt het alsof ze gewoon opgelost zijn? Tim Weaver is voor mij een onbekende schrijver, maar toen ik op de achterkant zag dat de bookclub van Richard en Judy, maar ook The Guardian het boek aanraadde, wist ik dat het een parel moest zijn.

En dat was het ook. Het begin is een knallende inleiding en hoewel er geen constante spanningsboog in het boek zit, zorgen de gebeurtenissen er wel voor dat je samen met David op zoek gaat naar de ontknoping. En wat voor een is dat er! Mijn hemel. Eentje die ik echt niet aan had zien komen. Lijntjes die uitgegooid worden waarvan je in het begin niet snapt waarom, worden in het eind duidelijk en dat is zo goed. Zeker de laatste helft van het boek was het lastig los te laten.

Wat mij betreft een echte knaller, ‘Nooit meer terug’ van Tim Weaver. Een knap in elkaar gezette thriller met een begin waar je gelijk nieuwsgierig van wordt. Door de manier van vertellen ontdek je samen met David stukje bij beetje hoe het in elkaar zit.