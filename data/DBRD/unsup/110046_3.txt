In Hou me vast vertelt Lori Nelson Spielman over de nasleep van het verlies van een dochter en zus. Over de dood niet kunnen accepteren. Over gezinnen die volledig uit elkaar vallen na zo een vreselijke gebeurtenis. Maar ook over liefde, vriendschap en geluk. Dit alles goot ze in een prachtige roman. Een roman over een moeder en dochter die hun geliefde dochter/zus verliezen in een vreselijk treinongeluk. En hoe ze ieder op hun eigen manier met het verlies omgaan.
Het verhaal heeft een goede opbouw en leest gemakkelijk. Ook maken de personages geweldige evoluties mee doorheen het boek. Soms zo verrassend dat je spontaan begint te glimlachen of misschien wel even een traantje wegpinkt. Hou me vast heeft absoluut mijn aandacht vastgehouden.

Het is een zeer aangename roman om te lezen. Vol met spreuken en wijsheden waar we zelf nog wat van kunnen leren.

Mijn lievelingsspreuk?

" Wat belangrijk is, is niet hetzelfde als wat ertoe doet "