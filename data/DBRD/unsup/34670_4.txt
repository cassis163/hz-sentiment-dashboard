In juli 2005 worden de levenloze lichamen van een vrouw en een klein kind gevonden in een caravan onder een groepje donkere sparren op het terrein bij hoeve Skarven.
Ze blijken door messteken om het leven gebracht te zijn.
“'De een moet de ander hebben zien sterven', zei Sejer tegen zijn jongere collega.”
Inspecteur Konrad Sejer en zijn collega Jacob Skarre staan voor een raadsel; er is geen teken van seksueel misbruik en waardevolle spullen liggen nog in de caravan.
Wie heeft Bonnie Hayden en haar kleine jongen met zoveel woede om het leven gebracht? Daar moet een persoonlijk motief aan ten grondslag liggen, denkt Sejer.
Omdat er geen spoor is om te volgen nemen ze contact op met de moeder van de vermoorde vrouw. Deze weigert veel te vertellen over het verleden van haar dochter. Houdt deze vrouw iets achter en waarom?

Het verhaal begint in 2005 wanneer de lichamen gevonden worden van Bonnie Hayden en haar zoontje. Vanaf dat moment is er een dreiging voelbaar terwijl je verder leest. Het is geen spanning zoals in de meeste thrillers voelbaar is, maar is daardoor niet minder waardevol. Ik kan dit zeker waarderen.
De afwisselende verhaallijnen van Inspecteur Sejer, Bonnie Hayden en haar zoontje, en een andere moeder met haar zoon leiden je naar een onverwacht einde. De tijd waarin de verhaallijnen zich afspelen zijn ook van elkaar verschillend, maar het is al snel duidelijk wat de reden daarvoor is;
er wordt naar een einde toegewerkt waarin helaas nog maar twee verhaallijnen aanwezig zijn.

De auteur beschrijft in mooie zinnen met goede dialogen de sfeer dit bij de verschillende verhaallijnen hoort. Soms is dat de voelbare moederliefde, dan weer de onmacht van de onderzoekers die ze niet voelen doordat ze niet verder komen in hun onderzoek naar de dader. Maar ook haat.
Het leven is niet zwart-wit, maar heeft veel grijsgebieden. Dat blijkt duidelijk uit dit verhaal.

Karin Fossum heeft veel aandacht geschonken aan het beschrijven van de personages. Zij maken tenslotte het verhaal zoals het is; spannend en dreigend maar ook vol verlangen en liefde.

'Veenbrand' is een op zichzelf staande literaire thriller met een kanjer van een hoofdpersoon in de vorm van Konrad Sejer. Dit personage is het zeker waard om ook het eerste deel 'Eva's oog' te gaan lezen om hem op deze manier nog beter te leren kennen.