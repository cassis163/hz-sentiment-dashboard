In Drie dingen over Elsie maken we kennis met Florence Claybourne, een bejaarde dame die in Cherry Tree Home woont. Het leven gaat zijn gangetje in het rusthuis zoals altijd tot de dag dat er een nieuwe bewoner arriveert.
Eerst denkt Florence dat ze een geest gezien heeft. De nieuwe bewoner lijkt sprekend op iemand die ze gekend heeft, maar dat kan niet… want hij is al meer dan 60 jaar dood. En toch…
Steeds gebeuren er raardere dingen die Florence in een slecht daglicht plaatsen en waarvan de verpleging denkt dat ze dement wordt. Florence laat het hier niet bij en gaat samen met Jack, een medebewoner, en Elsie, haar beste vriendin, op onderzoek uit…

Het jaar is nog maar pas begonnen en ik heb mijn eerste 5-sterren boek reeds gelezen.
Drie dingen over Elsie is grappig, meelevend, herkenbaar, triest, eigenzinnig maar bovenal uniek. De auteur schrijft fantastisch goed en je wordt vanaf de eerste pagina opgezogen in het verhaal van Florence en Elsie.
Drie dingen over Elsie is een ongelooflijk ontroerend verhaal over wat het is om ouder te worden, vriendschap en het belang van leven in het moment.
Een boek dat je zeker zal ontroeren maar ook zal plezieren… Drie dingen over Elsie is met recht en rede een aanrader!

Van Drie dingen over Elsie kunnen we veel leren, maar de belangrijkste lessen zijn deze:
1. Alle mensen zijn door dunne draden voor eeuwig met elkaar verbonden.
2. Ieder mens is veel meer dan het ergste wat hij ooit heeft gedaan.
3. Zelfs het kleinste leven kan een luide echo veroorzaken.