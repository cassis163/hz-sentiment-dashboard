Na het lezen van het eerste deel Slapende Reuzen gaf ik aan nieuwsgierig te zijn naar deel 2, waarbij ik mijn korte recensie afsloot met: ‘Ik denk dat het verhaal dan pas echt op gang gaat komen‘.

Nou dat klopt … deel 2 vind ik echt fantastisch. De vertelstijl is nog steeds opgezet als dialoog, voornamelijk in de vorm van interviews. Nu we daar na deel 1 aan gewend zijn, blijkt dit juist een waardevolle manier om het tempo hoog te houden. Je blijft als lezer constant gegrepen in het moment, leert de karakters steeds beter kennen en je komt geen saaie beschrijvende fragmenten tegen . De interviews worden gehouden door een niet met name genoemde figuur, die we naar het einde toe toch wat beter leren kennen. Dit geeft extra mysterie aan het verhaal en zijn irritant sarcastische toon vind ik fenomenaal.

Door de dialoogvorm duurt het wat langer voor je de hoofdrolspelers leert kennen, maar ook dat is in deel 2 een overwonnen obstakel. Als dan de 10-jarige Eva opduikt – ze speelt World of Warcraft! – dan ben je als lezer heel snel verkocht.

Dan inhoudelijk. Ik mag graag fantaseren – en lezen – over het universum, de mensheid, het bestaan, buitenaards leven en zo voort. Het oude denkbeeld (planeet aarde wordt in ver verleden bezocht door buitenaardse wezens en dat vormt het begin van de mensheid) is natuurlijk niet nieuw. Denk aan de apen rondom de zwarte monoliet in ‘2001: A Space Odyssey’. Maar op tweederde van het boek geeft Neuvel een buitengewone twist aan dit basisidee. Daar had ik nog niet aan gedacht! Hij onderbouwt dat in dit tweede deel veel meer met wetenschappelijke details. En wel zo dat de lezer het nog kan volgen. Dat geeft het voor mij altijd een extra tintje … je komt dan op het randje van geloofwaardigheid … dat zou toch echt gebeurt kunnen zijn?!

Je hoeft echt geen liefhebber van sci-fi te zijn om van dit boek te genieten. Het verhaal opent een wereld van mogelijkheden die je zo nu en dan nog kleiner laten voelen dan je voor mogelijk hield. Het geeft nieuwe, opwindende en soms beangstigende antwoorden op een aantal van de oudste vragen die ons bezighouden. Het is fris en het is snel.

Deze week is het derde deel Only Human uitgekomen … ik kan niet wachten!