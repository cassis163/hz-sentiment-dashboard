Marloes Morshuis schreef het boek Borealis. Borealis is een plek in het ijskoude Alaska waar bijna 200 kinderen naartoe zijn genomen. Uit elk land is één kind uitgekozen om in Borealis de zondevloed te overleven en na deze zondevloed een nieuwe wereld op te gaan starten. Joppe is de 'uitverkorene' uit Nederland. De Trias, de organisatorische drie-eenheid en oprichters van Borealis, hebben hem uitgekozen om zijn leiderskwaliteiten en kennis. Joppe voelt zich echter niet zo uitverkoren en wil heel graag naar huis. Samen met zijn huisgenootjes uit huisje 17 zet hij een ontsnappingsplan op, maar niet alle bewoners van Borealis nemen hem dat in dank af.  

Morshuis snijdt met dit boek een maatschappelijk probleem aan. De klimaatverandering en de invloed van de mensheid op het klimaat worden uitgebreid besproken. De schrijfster van dit boek weet dit moeilijke onderwerp prima in een verhaal te verwerken. Het verhaal is niet zwaar, maar de lezer wordt wel met zijn of haar neus op de feiten, die ook buiten Borealis spelen, gedrukt. De echte en de fictieve wereld passen in dit boek naadloos in elkaar.  

Het verhaal rondom Borealis is spannend. Er gebeuren steeds onverwachte dingen in het boek, maar het duurt helaas wat lang voordat het verhaal echt op gang komt. Het boek bestaat uit een te lange introductie en dat maakt het wat moeilijk om in het begin door het verhaal heen te komen. Wanneer het verhaal goed op gang komt is het juist weer moeilijk om het boek weg te leggen. De spanning en de woordkeuze van Morshuis voelen dan heel natuurlijk aan. Het einde voelt dan echter wat abrupt aan. Er is geen echt slot, maar het einde geeft mogelijkheden tot een vervolg.  

Tegen het einde van het verhaal ontvangen de bewoners van Borealis een brief die door een van de inwoners wordt voorgelezen. Deze brief wordt eerst weergegeven in een andere vormgeving, gezet in een ander lettertype en met een lay-out die past bij de brief. Een bladzijde later wordt deze brief echter niet meer zo weergegeven, maar als citaten in de lopende tekst verwerkt. Later wordt weer overgegaan op de lay-out en lettertype zoals het de eerste keer ook werd gedaan. In alle gevallen wordt de brief echter voorgelezen. Aan de context is niets veranderd, maar de tekst laat iets anders zien. Dit oogt slordig en past niet bij de afwerking die het verhaal wel heeft. Het boek geeft namelijk veel achtergrondinformatie over de klimaatveranderingen en dat impliceert dat Morshuis dit probleem heeft bestudeerd.   

Borealis is een boek dat erin slaagt om een moeilijk probleem voor kinderen zichtbaar te maken in een spannend en leerzaam verhaal. Het is daarom ook jammer dat het verhaal wat laat op gang komt en dat kleine slordigheden in het verhaal opvallen.