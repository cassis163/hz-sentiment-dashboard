Wat ik je nu ga vertellen is van begin tot eind zo gebeurd.
De meeste mensen zullen zeggen dat ik het verzonnen heb.
Dat ik het me heb ingebeeld.
Behalve jij.
Jij zult begrijpen dat het echt was. Echter
dan de waarheid.
Eddie is bijna tien als Linea een tijdje bij hen in huis komt wonen. Linea is ‘beschadigd’ en kan niet in haar eigen huis blijven wonen. Al snel komt Eddie erachter dat Linea niet zomaar een meisje is. En Eddie voelt zich heel stoer als Linea hem ’s nachts uitnodigt om mee te gaan naar zolder. Maar, daar mag Eddie eigenlijk niet komen. De zolder is geheim en verboden terrein. Eddie laat zich niet kennen en met Linea aan zijn zijde betreedt hij een hele nieuwe wereld in De grote verboden zolder van Edward van de Vendel.
Dit boek bevat de kenmerken van een fantasieverhaal. Een van de belangrijkste criteria van dit genre is dat er twee werelden, een fantasiewereld en de veronderstelde werkelijkheid, naast elkaar bestaan, waar de hoofdpersonages tussen pendelen. Van de Vendel weet dit kenmerk ontzettend mooi in het boek te verwerken. Zodra Linea en Eddie de zolder betreden, nemen ze de lezer mee in de fantasiewereld waarin alles mogelijk lijkt te zijn. De fantasierijke zolder blijkt voor de hoofdpersonages een waar toevluchtsoord te zijn. Eddie overwint er zijn grote angsten en Linea kan er de werkelijkheid even vergeten. Dit past perfect bij de leesontwikkeling van jonge kinderen. Zij zullen zich namelijk met Eddie kunnen identificeren en daardoor samen met hem soortgelijke angsten overwinnen.
Niet alleen zal de lezer zich kunnen identificeren met de hoofpersoon. Edward van de Vendel weet met zijn schrijfstijl de lezer aan te spreken. Dat is vooral zichtbaar in de grappen die Herr Johannes vertelt. De zogenaamde halfmislukte moppen lijken op de grappen die kinderen vertellen. Ze sluiten aan bij hun leefwereld en van een clou ontbreekt elk spoor.
In kinderboeken wordt niet vaak gebruik gemaakt van een epiloog. Opvallend is dan ook dat Van de Vendel dat in dit boek wel doet en daarmee met een mooie boodschap afsluit. In de epiloog is het veertig jaar later en blikt de oudere Eddie nog terug op de avonturen op zolder. De echte boodschap van het boek wordt daarin duidelijk. De fantasievolle avonturen die Eddie heeft beleefd, hebben hem gevormd tot wie hij uiteindelijk geworden is. Een mooie afsluiter van een prachtig boek!
Het verhaal De grote verboden zolder past bovendien binnen het thema ‘Griezelen. Gruwelijk eng’ van de Kinderboekenweek 2017.