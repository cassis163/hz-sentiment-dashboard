Josje is een meisje van 7 jaar en bijna blind. Ze ‘ziet ‘dingen. Ze ziet ’s nachts haar oma als engel en soms ook iemand anders waar ze een beetje bang van wordt. Haar moeder, Sylvie gelooft haar maar deels. Sylvie, heeft een drukke baan als host van een populaire radiotalkshow. Bovendien is ze model en alleenstaande moeder.
Tijdens een van haar programma’s belt een luisteraar met informatie die alleen haar overleden moeder kan weten. (Haar moeder heeft jaren geleden zelfmoord gepleegd, maar haar lichaam is nooit gevonden.) Dit gebeuren zet een stroom van gebeurtenissen in beweging. Niets is zoals het lijkt, niemand is wie hij zegt te zijn...
Maar gelukkig is psychologe Kathleen beschikbaar om Sylvie en Josje met raad en daad bij te staan. Het leven van Kathleen is echter ook in een stroomversnelling terecht gekomen en in haar privéleven verandert ook de nodige ..

Het boek bestaat uit 3 delen. Door de diverse verhaallijnen en omdat ieder hoofdstuk vanuit een andere persoon geschreven is, is het een erg boeiend boek. De ontwikkelingen volgen elkaar snel op, geven de lezer steeds een ander beeld op de gebeurtenissen en zorgen voor een verhaal met een hoog tempo. Je krijgt telkens kleine aanwijzingen maar pas tegen het einde is het allemaal helemaal duidelijk..Heerlijk om te lezen!

Dit was mijn eerste boek van deze schrijfster maar ik ben wel geraakt door haar schrijfstijl. Ik ga zeker haar andere boeken ook lezen.