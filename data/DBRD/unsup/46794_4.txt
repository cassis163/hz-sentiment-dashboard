Paulien Cornelisse schreef in 2009 Taal is zeg maar echt mijn ding (uitgegeven bij AltasContact). Drie jaar later volgde En dan nog iets. In Taal is zeg maar … nog iets bundelde uitgeverij AtlasContact beide pareltjes tot een taalfeest van formaat. Zoals op de achterflap is vermeld, analyseert Cornelisse hoe mensen taal gebruiken (en niet hoe ze die horen te gebruiken). Ze vervalt daarbij niet in academisch ontleden, maar verklaart waarom mensen taal zus of zo (en vaak foutief) gebruiken vanuit haar buikgevoel én … met humor! Dit boek lees je dan ook met een constate glimlach op je gezicht. Zeker als je net zo’n taalobservator bent als theatermaker en columnist Paulien Cornelissen. Het is heerlijk om in het kwadraat te lezen wat je zelf ook ooit wel eens had bedacht over taalgebruik. Cornelisse munt uit in deze discipline omdat ze bij werkelijk elk woord dieper nadenkt over het gebruik ervan. Wanneer gebruiken we woordjes als ‘toch’, ‘eigenlijk’, ‘ook’ of zelfs ‘een’ en welk effect hebben ze voor de ontvanger van de boodschap? En wat met taalmodetjes zoals ‘nieuw’ uitspreken als ‘nuuw’? Paulien Cornelisse heeft er allemaal diep over nagedacht. Verdienstelijk is bovendien dat ze ook de tijd en de moeite nam om het neer te schrijven. En dat doet Cornelisse met verve. Taal is zeg maar … nog iets is een must voor iedereen die beroepshalve en/of uit passie met taal bezig is. En nog iets, taal is zeg maar écht Paulien Cornelisses ding!