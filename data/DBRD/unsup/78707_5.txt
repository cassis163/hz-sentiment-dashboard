In Het Cheetah Mysterie gebruikt Han Peeters het bekende filmpje van de “Franse familie” die uitstapt tussen de luipaarden als basis en maakt er zijn eigen verhaal omheen. Het zou zo maar waar kunnen zijn, want het is niet onwaarschijnlijker dan dat gewone mensen zo maar uitstappen tussen wilde dieren. Hij heeft er in elk geval een onderhoudend verhaal van gemaakt. Op ongeveer tweederde van het boek gaat het boek over op de ik-persoon en krijgen we het verhaal van de filmer zelf te horen: hij vertelt over zijn achtergrond en hoe hij het gebeuren en alle commotie er om heen ervaren heeft. Het boek is meer dan alleen een leuk verhaal: het laat zien hoe een filmpje viral kan gaan, hoe snel we een mening vormen (over de filmer en het “Franse gezin”) en vervolgens het leven van de filmer en zijn familie compleet overhoop gegooid wordt. Het geeft aan dat je niet alles moet geloven wat je ziet, en zeker niet meteen iemand veroordelen via internet, wat tegenwoordig veel te gemakkelijk gebeurt. In de woorden van Peeters zelf is het thema “het spanningsveld tussen de filmer, het publiek, de media, de faction-schrijver en de ethiek in de mediawetenschappen” en daarmee ook de persvrijheid die ons allemaal aangaat. Een aanrader.