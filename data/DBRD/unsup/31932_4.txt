Donna Freitas speelt met haar “Unplugged” handig in op de hedendaagse leefwereld van haar doelpubliek, waar apps, VR, sociale media en games centraal staan. Ze levert een Young Adult verhaal af met een science fiction insteek dat zich afspeelt in een dystopisch aanvoelend toekomstbeeld. Het plot neemt ons aanvankelijk mee naar een virtuele wereld waar zowat alles mogelijk is, zolang je maar voldoende geld hebt om de peperdure upgrades aan te kopen. Skye werd net als vele anderen de kans geboden om in deze utopische maatschappij te vertoeven, terwijl hoeders hun achtergebleven lichamen verzorgen. Ze mist haar moeder, die het zich niet kon veroorloven, echter zo erg, dat ze terug wil naar het echte leven. Maar door een nogal wazig omschreven conflict tussen de virtuele wereld en de echte samenleving, zijn de overgangen dicht en kan niemand meer de Appwereld betreden of verlaten. Ze besluit dan maar om illegaal uit te pluggen en haar familie op te zoeken. De schrijfster gooit aanvankelijk met handenvol hippe termen en laat het hoofdpersonage heel wat ervaringen beleven in de virtuele wereld, maar pas wanneer Skye de echte wereld betreedt, begint de vaart echt in het verhaal te raken. De verhaallijn weet dankzij een aantal plotwendingen ten allen tijde de interesse van de lezer te behouden, al kan je af en toe je wat bedenkingen hebben bij de interne logica van het plot. Ook de diepgang van de personages wordt niet steeds even sterk uitgewerkt, waardoor het af en toe moeilijk is om sympathie op te brengen voor de lijdensweg van bepaalde karakters. Natuurlijk mag ook het verplichte nummertje van een love-interest niet achterwege blijven, maar dit blijft voldoende op de achtergrond om niet als storend te worden ervaren. De leeservaring kan je vergelijken met een kruising tussen The Chemical Garden-trilogie en De hongerspelen met een vleugje Blade Runner. Als je je onderdompelt in de verhaaleigen fantasie, beleef je een heerlijk verhaal dat in de vervolgdelen werk kan maken van iets meer diepgang in de karakteruitbouw.