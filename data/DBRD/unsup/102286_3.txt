Op de cover staat: 'Een bloedstollende politiethriller over geheimen die je niet wilt delen.' en het boek wordt aangeraden door Stephen King en Tess Gerritsen. Dus toen de mogelijkheid kwam om dit boek en zijn opvolger (De Memory Man) te winnen bij www.vrouwenthrillers.nl was de keus niet moeilijk. Doen natuurlijk! En ik heb ze allebei gekregen en inmiddels gelezen.

Jo Beckett is forensisch psychiater, wat betekent dat ze probeert uit te zoeken waarom mensen zijn vermoord of waarom ze wellicht zelfmoord hebben gepleegd. Zeker wanneer de politie niet helder kan krijgen wat er precies gebeurd is, kan een analyse van het leven en de wereld van het slachtoffer daar meer zicht op bieden. Op zich een zeer interessant gegeven waar ik nog niet eerder van had gehoord. En de schrijfster weet er ook een vlot te lezen verhaal van te maken, waar helaas weinig diepgang in zit.

In De Dirty Secrets Club worden mensen vermoord (of ze plegen zelfmoord) waarbij de enige connectie blijkt te zijn dat ze bij eenzelfde club horen; de club van mensen met een smerig geheim. Ze moeten steeds gevaarlijkere stunts uithalen om hoger in de regionen van de club te komen. Gebeurt dat vrijwillig of worden ze gedwongen?

Zoals gezegd leest het boek vlot weg, maar stelt het achteraf wat teleur omdat ik weinig feeling had met de diverse karakters. Het plot is goed gevonden, hoewel een beetje onwaarschijnlijk. De lezer komt wel wat te weten over Jo Beckett en haar omgeving, maar het blijft wat afstandelijk. Hopelijk komt dat in het volgende boek beter uit de verf, want dan heb je echt een bestseller in handen.