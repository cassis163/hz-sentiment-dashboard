Een Zweedse thriller met een veelbelovende achterflap. Een verdwijning en een rechercheur die wat weg heeft van Lisbeth Salander. Ik had nagelbijtende spanning en een straffe verhaallijn verwacht, maar die verwachtingen werden maar deels ingelost.

In het dorpje Gullspang slaat de paniek toe wanneer de zeventienjarige Annabelle niet thuiskomt op het afgesproken tijdstip. Het is niets wat nog niet eerder is gebeurd, maar wanneer haar ouders haar op geen enkele van de bekende plekken vinden, vermoeden ze wel dat er meer aan de hand is. Charlie Lager wordt samen met haar partner Anders op de zaak gezet. Terugkeren naar het dorp waar ze vandaan komt, staat niet op nummer één op Charlie's verlanglijstje. Terugkerend in haar verleden en in dat van haar moeder blijkt al gauw waarom dat zo is.

De achterflap doet vermoeden dat de verhaallijn voornamelijk over de verdwijning van de zeventienjarige Annabelle zal gaan. Niets is minder waar. Het is het verleden van Charlie en dat van haar moeder dat uitgespit word en de voornaamste rode draad in het boek vormt.

De karakters in het boek zijn straf uitgewerkt. Hun handelingen en reacties worden zonder al te duidelijke verwijzingen verklaart. Bengstdotter weet ook een sterke schets te maken van de sfeer in het Gullspang, de uitdagingen waarmee jongeren daar geconfronteerd worden en de uitzichtloosheid die hen teistert.

Hoewel ik de nagelbijtende spanning van een thriller miste, heeft 'De vrouw die terug moest' me wel weten te raken. Het wrange gevoel bij het verhaal van Charlie, alsof er iets niet klopte. De schok bij het verleden van haar moeder. De teleurstelling om wat er werkelijk met Annabelle was gebeurd.

Bengtsdotter vlecht in haar boek drie verhaallijnen samen tot een ontstellende ontknoping, al blijven er een paar losse eindjes hangen die me met een onbevredigd gevoel achter laten. De verhaallijnen rond Charlie worden mooi afgerond, maar Annabelle wordt aan haar lot over gelaten. Bengtsdotter besteed in mijn ogen te weinig aandacht aan haar en haar verdwijning, terwijl dit toch als 'hoofdverhaal' gepresenteerd wordt.

Al bij al zou ik 'De vrouw die terug moest' zeker aanraden, maar verwacht geen bloedstollende thriller. Een spannende roman is een beschrijving die volgens mij beter zou kloppen. Daarnaast: Bengtsdotter weet hoe ze schrijven moet!