Tussen al die magische boeken door dacht ik een keer wat anders te lezen. Ik weet nog dat ik The sun is also a star voor de eerste keer las en het leuk vond, maar meer wist ik er eigenlijk niet meer van.

Nu besef ik weer hoe goed dit boek eigenlijk wel niet is. Het laat je zoveel verschillende dingen van de wereld zien. Verschillende culturen, de gewoontes die daarbij komen kijken en hoe je het is als je immigrant bent, hoe je daar soms op nagekeken wordt, maar ook de verwachtingspatronen. Ik denk eigenlijk niet heel veel na over hoe het leven is als een immigrant bent, door dit boek ben ik dat gaan doen. Het lijkt me best moeilijk om je aan te passen aan de nieuwe cultuur, maar ook om vast te houden aan de gewoonten waar je mee bent opgegroeid.

Wat ik goed vind aan dit boek is, dat het de verschillende kanten belicht, van het immigrant zijn, van het geen asiel hebben, maar ook de gevolgen hiervan en hoe het zo is gekomen. Jij krijgt een totaal plaatje.
En de liefde natuurlijk. In dit boek volg je Natasha en Daniel. Natasha is dol op feiten en cijfers, wetenschap. Daniel is dol op gedichten en woorden, een dromer. Meer dan deze twee kun je niet verschillen. Dit boek laat zo goed zien hoe krachtig liefde kan zijn, hoe een kleine gebeurtenis kan leiden tot iets groots. Ik weet niet, ik vind dat gewoon heel mooi om te lezen.

Dit boek speelt zich af in één dag. De personages ontmoeten elkaar voor het eerst die dag en toch krijgen ze het voor elkaar om een hele relatie te doorlopen, om zo close te worden. En dan komt het ook nog eens heel natuurlijk over.

Ik kan niet wachten tot ik de film van dit boek kan zien en het verhaal op een andere manier kan herbeleven.