Cilla en Rolf Börjlind zijn al geruime tijd aan het werk als succesvolle scenarioschrijvers in Zweden en hebben onder andere 26 Martin Beck-films en Arne Dahls A-group serie op hun cv staan. Na jarenlang met de verhalen van anderen in de weer geweest te zijn besloten ze werk te maken van een eigen boekenserie. Het resultaat is Springvloed, het eerste deel van de Rönning & Stilton serie.

1987: op het strand van Nordkoster wordt een jonge vrouw op gruwelijke wijze vermoord. De zaak is nooit opgelost. Jaren later krijgt Olivia Stilton, een 2de jaarsstudente in de politieopleiding, de opdracht om als vrijwillige vakantietaak een onopgelost moorddossier te bestuderen. Mede door het feit dat haar overleden vader destijds aan de zaak Nordkoster gewerkt heeft, besluit ze op haar beurt nu op zoek te gaan naar de waarheid van wat er zich in 1987 afgespeeld heeft. Wanneer ze hiervoor beroep moet doen op een oud collega van haar vader, Tom Stilton, lijkt deze laatste van de aardbodem verdwenen.

In het begin is even wennen aan Springvloed. De eerste scénes zijn niet alleen gruwelijk, ook worden er heel wat personages geïntroduceerd, waardoor men als lezer er best even de aandacht goed bijhoudt. Maar eens alles en iedereen zijn plaats heeft gekregen is het genieten geblazen. Cilla en Rolf Börjlind hebben een heldere, beeldende schrijfstijl (het zijn en blijven in eerste instantie scenarioschrijvers) en slagen er al snel in de lezer mee te trekken in het verhaal. Op meesterlijke wijze slagen ze er in om tussen alle verhaallijnen door (er is niet enkel de zoektocht van Olivia, maar Stockholm wordt oa ook geplaagd door een reeks gruwelijke aanvallen en moorden op daklozen) het overzicht te bewaren, om uiteindelijk te komen tot een verrassende ontknoping.

Enig minpuntje is misschien het feit dat de toch wel boeiende en goed uitgewerkte personages gehuld blijven in een waas van mysterie. Als lezer blijf je op het einde met veel vragen over, maar dat was misschien ook wel de bedoeling. Het doet reikhalzend uitkijken naar het vervolg, een vervolg dat gelukkig niet lang op zich laat wachten. Of hoe een nadeel misschien ook wel een (commercieel) voordeel wordt ...

Knap debuut !