Elly Griffith heeft meerdere publicaties op haar naam staan, maar met Dodencirkel debuteert ze in het thrillergenre. Met succes, het boek wordt internationaal gezien zeer goed ontvangen.
Het is haar man, een archeoloog van beroep, die haar inspireert te schrijven over archeologie.
Ruth Galloway geeft college aan de universiteit en is deskundig archeologe. Ze woont nabij het uitgestrekte moeras de Saltmarsh, een stille omgeving, hetgeen haar ziel en gedachten tot rust doet komen.
Als politieagent Harry Nelson haar archeologische kennis nodig heeft bij de vondst van een kinderlijkje in het moerasgebied, schakelt hij direct Ruths hulp in. Tien jaar eerder heeft Ruth meegeholpen aan de opgravingen van de welbekende Palencirkel, en het kinderlijkje wordt door toeval in die omgeving gevonden.
Harry Nelson hoopt stiekem dat het skelet van Lucy is, een jong meisje dat al 10 jaar vermist is, een zaak die hem dag en nacht bezig houdt. De beenderen blijken echter 2000 jaar oud te zijn, reden te meer voor Ruth om het gebied helemaal uit te kammen.
Als er weer een jong meisje wordt vermist, worden er bewijzen gevonden en verschillende mensen in Ruths omgeving worden ondervraagd. Er blijven echter nog een hoop vragen onbeantwoord.
Harry Nelson heeft de afgelopen tien jaar, met onregelmatige tussenpozen, vreemde brieven ontvangen, mogelijk van de dader die de beide meisjes heeft laten verdwijnen. Deze brieven bevatten archeologische termen en opvallende zinnen die Harry en Ruth niet uit hun hoofd kunnen zetten.
Ruth begint te beseffen dat ze niemand meer kan vertrouwen, dat niets meer vanzelfsprekend is, maar ze beseft niet dat het kwaad veel dichterbij is dan dat ze denkt
Dodencirkel is niet alleen een boek dat lekker vlot wegleest, maar het is ook bijzonder leerzaam. Er komen veel archeologische termen aan bod, die op een simpele manier worden verhelderd. Tijdens dialogen worden vaktermen door wedervragen als wat betekend dat precies? of wat houdt dat in? haarfijn uitgelegd.
Het verhaal speelt zich af op de Saltmarsh, een moerasgebied dat grenst aan de Noordzee. Door de uitgebreide omschrijving van de omgeving, krijgt de lezer een passend beeld van het stille en verlaten, bijna angstaanjagende gebied.
De hoofdpersoon Ruth Galloway is een onopvallende, maar interessante verschijning. Zij houdt het verhaal, dat zo nu en dan toch enige spanning mist, erg interessant en boeiend. Dodencirkel is een leuke mix van het thrillergenre en een vleugje archeologie, een heel goed debuut.