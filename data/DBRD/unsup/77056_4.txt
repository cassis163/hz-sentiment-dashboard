Karen Joy Fowler schreef de bestseller The Jane Austen-Leesclub, die later verfilmd werd. Nu komt de auteur met een nieuwe roman, Totaal door het dolle heen. De roman stond lange tijd hoog in de bestsellerlijsten in zowel Engeland als Amerika en wordt door de makers van Friends bewerkt tot een televisieserie. De Nederlandse lezer kan dit intelligente verhaal over een ontwricht gezin nu ook zonder problemen lezen.

Rosemary heeft in dit gezin, samen met haar broer Lowell en zusje Fern, een onbezorgde en gelukkige jeugd. Ze woont op een bouwvallige boerderij. Op een dag verdwijnt Fern uit het leven van het gezin en niemand spreekt meer over haar. Lowell loopt weg van huis, de moeder van Rosemary zinkt steeds verder weg in een depressie en haar vader begint steeds meer te drinken. Rosemary zelf probeert tijdens haar studententijd te achterhalen wat er gebeurd is en wie hiervoor de verantwoordelijkheid draagt.

Psychologie
De zoektocht van Rosemary is aangrijpend en Fowler slaagt erin de puzzelstukjes pas helemaal aan het einde van haar roman in elkaar te passen. De vader van Rosemary is psycholoog en neemt zijn werk mee naar huis. ‘Ik ben de dochter van een psycholoog. Ik weet dat hetgeen oppervlakkig bezien wordt bestudeerd meestal niet datgene is wat daadwerkelijk wordt onderzocht.’ De zoektocht van Rosemary naar haar verleden en de gebeurtenissen rondom haar zusje Fern is dan ook van psychologische aard. Rosemary komt erachter dat de verdwijning van Fern te maken heeft met het werk van haar vader. ‘Fern werd uiteraard genoemd, maar als onderzoeksobject, niet als dochter die hij achterliet.’

Zoektocht
De auteur maakt de lezer onderdeel van deze zoektocht door de herinneringen op een slimme manier te rangschikken. Het verhaal begint niet bij het begin, maar in het midden en gaandeweg krijgt de lezer via Rosemary steeds meer informatie over het gezinstrauma rondom Fern. Deze informatie komt echter wel uit Rosemary’s hoofd en (valse) herinneringen spelen hierin een grote rol. Van een happy end is voor het ontwrichte gezin geen sprake, hoewel de gezinsleden hun best doen om de fouten uit het verleden goed te maken. Fowler weet de psychologie van het opgebroken gezin intelligent en aangrijpend te vangen.

[Deze recensie verscheen eerder (2015) op CLEEFT]