'De Marathon' is een pakkend verhaal, dat precies laat zien waar de sterke kant van King ligt: Bij de levendige personages. Ja, het verhaal gaat over een dodelijke afvalrace in een niet te verre toekomst, waarin 100 wanhopige jongens proberen hun dromen waar te maken of te sterven als ze falen. Maar dat is niet het hoofdverhaal. Het wáre verhaal gaat over Ray Garraty, één van de deelnemers. Wat heeft hem hiertoe gedreven? Waarom doet hij mee aan een race met een 99% kans om de eindstreep letterlijk niet te halen? De innerlijke belevingswereld van Ray en zijn interacties met de kleine groep jongens om hem heen, is waar King schittert. Hoe snel mensen in een levensbedreigende situatie vriendschappen (én vijandigheden) ontwikkelen, wat er door hun hoofd gaat... Alles wordt meesterlijk en vooral geloofwaardig beschreven, en dat alles maakt dit tot een verhaal dat je in één adem uitleest. Een aanrader!