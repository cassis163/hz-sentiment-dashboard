Bingham stelt in dit boek vreselijke misstanden in de maatschappij aan de kaak, maar door deze zaak uit te laten zoeken door de ietwat naïeve Fiona haalt hij er duidelijk de scherpe kantjes van af. Desondanks klinkt de boodschap na het lezen wel heel duidelijk door. Humor, onschuld, naïviteit en spanning heeft de auteur zeer goed weten te combineren, en bijna het gehele boek blijft onduidelijk hoe het verhaal zal aflopen. De spanningsboog heeft hierdoor een onverwacht verloop, maar kent duidelijk een piek op het einde. Het slotstuk is beangstigend maar geeft tegelijkertijd een blij en trots gevoel.

Fiona is een erg origineel geschreven thriller. Omdat het verhaal verteld wordt vanuit Fiona zelf, leer je haar goed kennen. Ze neemt je als lezer aan de hand mee in haar huiveringwekkende en ontroerende tocht. Er lijkt alleen meer met haar aan de hand te zijn dan het boek in eerste instantie prijs wil geven. Dat geeft het boek iets onvoorspelbaars en dat is absoluut een pro. Nu het nieuwe van Fiona af is, is het echter zeer de vraag of er voldoende overblijft voor een succesvol vervolg op dit boek. De toekomst zal het leren.

Neemt niet weg dat dit deel absoluut een aanrader is en duidelijk zorgt voor een frisse wind in de thriller wereld. Al met al 3 sterren voor Fiona (behoorlijk goed).

Spanning: 3 sterren
Plot: 3 sterren
Leesplezier: 3 sterren
Schrijfstijl: 3 sterren
Originaliteit: 4 sterren
Psychologie: 3 sterren