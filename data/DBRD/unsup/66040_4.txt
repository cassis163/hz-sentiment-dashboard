Think & Grow Rich is een boek waar je al snel een oordeel bij wordt gevormd zonder het boek gelezen te hebben. Zo ook in mijn geval. Mijn eerste indruk van het boek was dan ook matig. Een boek wat je zou moeten helpen met het rijk worden. Iedereen wilt dit natuurlijk, maar als dat zo makkelijk zou zijn als slechts 300 pagina’s lezen dan was vrijwel iedereen rijk zou je denken. Wat mij overgehaald heeft om dit boek toch te kopen was dan wel de uitstraling van het boek, wat in mijn ogen mooi in de kast staat, naast dat het boek een van de wereldwijde best-sellers is op het gebied van persoonlijke ontwikkelingsboeken terwijl het boek uit het jaar 1930 komt.

De Engelse variant van het boek is dan ook de originele, maar dat wilt niet zeggen dat deze beter te lezen is dan de vertaling. In het begin was het al duidelijk dat het niet een heel makkelijk te lezen boek is. Nu na een tweede keer het boek gelezen te hebben is het allemaal net iets vlotter te lezen. Dit heeft te maken met de woordkeuze, zinsopbouw en bepaalde filosofische uitspraken waardoor je er niet altijd even lekker doorheen leest. Soms kwam het ook voor dat het wel te lezen is maar dat je het nog goed moet laten inzinken voordat je de goede betekenis van de zin kan vinden.

Inhoudelijk kan het boek heel erg eentonig overkomen als je slechts het boek leest en er niet actief mee aan de slag gaat. In dat geval komt hetzelfde puntje steeds terug naar boven: “Je kan alles bereiken zoals je verlangen maar groot genoeg is.” en “Je kan zo rijk worden als jij wilt zolang je maar doorgaat en niet opgeeft.” Deze uitspraken zijn vanzelfsprekend, maar in het boek zit er een diepere gedachtegang achter.

Het boek vertelt hoe je manier van denken en aanpakken je hele leven kan veranderen in positieve zin. Rijkdom heeft niet perse betrekking op geld, maar dit kan ook betrekking hebben op kennis, geluk en liefde. Na het lezen van dit boek zal je dus geen miljonair zijn maar je zult wel een nieuw perspectief hebben op bepaalde punten. Hierdoor kan dit je leven zo veranderen dat dit uiteindelijk wat moois kan opleveren.

Napoleon Hill benadrukt in het boek een aantal begrippen die van groot belang zijn bij je manier van denken. Verlangen, hoop, overtuiging, verbeelding, planning, besluitvaardigheid, specialistische kennis en nog een aantal termen. Elk hoofdstuk gaat over een van deze begrippen en denk dan aan wat het begrip nou echt betekent, wat je eraan zou kunnen hebben en hoe je dit begrip kan toepassen.

Het is leuk hoe Napoleon Hill voorbeelden gebruikt om zijn theorie uit te leggen. Hierdoor worden sommige ingewikkelde stukken uit het boek heel erg duidelijk. Ook is vrijwel alles wat hij noemt nog steeds relevant en kloppend op het hoofdstuk wat op de hersenen ingaat na. Dit komt omdat er ondertussen 60 jaar aan hersenonderzoek bij is gekomen.

Naarmate je dieper in het boek zit kom je ook zo steeds meer over jezelf te weten. Dit is voor Napoleon Hill ook de bedoeling, want om jezelf te verbeteren moet je je bewust zijn van waar je nu staat. Ook met de hulp van vragenlijsten in het boek zal je jezelf beter leren kennen. Napoleon geeft ook aan dat het niet gaat om de bestemming waar je komt, maar om de route die je er naar toe neemt. In het kort bij elkaar gezet probeert Hill het volgende over te brengen;

- Zoek iets waarvan je houd om te doen. Je moet liefhebben wat je doet want als dit niet zo is betekent het dat je alleen werkt om geld te verdienen. Slechts geld verdienen zal je niet succesvol maken.
- Stel een ontwikkelingsplan op. Dit vereist meer dan slechts nadenken hierover. Je moet daadwerkelijk actie ondernemen. Dit plan hoeft niet tot in de details uitgewerkt te zijn want de details komen later, maar een globaal plan helpt je goed op weg om je doel te bereiken.
- Betrek anderen. Als je iets vind waar je gepassioneerd over bent moet je anderen vinden die dezelfde passie hebben. Je kunt als een persoon nooit alles weten wat je moet weten, daarom is samenwerken met de juiste anderen die de passie delen belangrijk.
- Vergeet niet om te geven. Hoe succesvoller je zelf wordt hoe meer invloed jouw hulp kan hebben op andere minder succesvolleren mensen. Rijkdom is niet voor een iemand maar moet beschikbaar zijn voor iedereen.

Uiteindelijk is de interpretatie van het boek voor iedereen anders maar daarom gaat het ook om de manier van denken en de perspectieven en niet om het uiteindelijke doel. Napoleon Hill heeft met dit boek een goed statement gemaakt een flink aantal jaren terug maar dit is nog steeds van toepassing in het dagelijks leven. Na 2 keer lezen wordt het steeds duidelijker wat Napoleon Hill bedoelt, maar dit wilt niet zeggen dat ik het boek laat liggen. Er zal zeker nog een 3e keer komen dat dit boek opengeslagen wordt op bladzijde 1.