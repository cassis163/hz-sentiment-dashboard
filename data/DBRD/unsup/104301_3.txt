Met enig gevoel voor drama zou je het het dilemma van de 21e eeuw kunnen noemen: er is een gebrek aan autoriteit. Dat uit zich op verschillende manieren en is vaak in ons voordeel, maar tegelijkertijd schept het ook verwarring. Want wie moet je geloven?
Dit probleem speelt ook op het gebied van de voedings-en gezondheidsleer. Adviezen en verboden vliegen je om de oren, waarbij een voedingstof zowel probleem als oplossing kan zijn.
Met Gewoon gezond voegt voedingsdeskundige en gezondheidscoach Rolien Scheepbouwer zich samen met haar vriendin en kookboekenauteur Nicoletta Tavella in dit rijtje van kenners naar wie je kunt luisteren. In dit boek vind je naast bergen achtergrondinformatie, concrete adviezen en ruim vijftig gezonde recepten.

Gewoon gezond gaat uit van tien geboden:
1.       Eet puur en onbewerkt voedsel.
2.       Eet zoveel mogelijk plantaardig.
3.       Eet matig en met aandacht.
4.       Portiegrootte: neem je hand als maatbeker.
5.       Drink voldoende water en verse kruiden- of groene thee.
6.       Leef volgens de 80-20 regel: eet en leef 80% van de tijd schoon en gezond.
7.       Gebruik je gezonde verstand.
8.       Beweeg zoveel mogelijk.
9.       Help jezelf: maak een plan en hou je er aan.
10.     Geniet, ontspan en slaap voldoende.

Scheepbouwer legt uit hoe alle voedingsstoffen werken en waaruit ze bestaan. Daarbij kan het soms best technisch worden: “Omega 3-vetzuren bestaan uit ALA (alfa-linoleenzuur), EPA (eicosapentaeenzuur) en DHA (docosahexaeenzuur), waarvan ALA een essentieel vetzuur is.” Ook geeft ze per eetmoment aan wat de beste keus is en wat je zeker niet moet eten. Wees echter niet bang alleen ingewikkelde voedingsleermaterie voorgeschoteld te krijgen, Scheepbouwer vertaalt haar kennis in concrete en leesbare adviezen die voor iedereen begrijpelijk zijn. Het boek sluit af met een handleiding etiketten lezen en een vijftigtal gezonde recepten van Tavella.

Structuur laat het afweten
Natuurlijk is de inhoud van een boek het belangrijkst, maar de vorm waarin het verschijnt draagt ook zeker bij aan het eindoordeel. Dat is zeker het geval bij Gewoon gezond. Er ontbreekt namelijk zowel een inhoudsopgave als een register. En die zijn cruciaal bij een boek als dit. Je wilt namelijk gemakkelijk kunnen opzoeken hoe gezond een bepaald product ook alweer is en of er wellicht een recept daarmee in staat. Zie bijvoorbeeld maar eens te vinden hoe Scheepbouwer over ‘melk’ denkt. Na lang bladeren blijkt dit besproken te worden in het hoofdstuk lunch. Juist.

En de recepten?
De recepten vormen een klein maar essentieel deel van Gewoon gezond. Je wilt het geleerde namelijk meteen gaan toepassen in de praktijk en daarbij zijn enkele voorbeelden handig. Naast standaardrecepten voor geweekte havermout en groenten-fruitsmoothies bevat dit boek verschillende smaakvolle gerechten, die laten zien dat gezond eten zeker niet saai hoeft te zijn. Daarbij kun je denken aan een lasagne van pompoen, courgette en zoete aardappel, Toscaanse kastanjetaart maar ook onderstaand recept voor een stoofschotel met groenten en kikkererwten. Ieder recept is voorzien van een korte inleiding en een duidelijk stappenplan. De ingrediënten bestaan grotendeels uit groenten en fruit, aangevuld met bijvoorbeeld boekweit, speltbrood of rijstemelk.

Recept: Stoofschotel met groenten en kikkererwten
Je kunt de koolbladeren blancheren door ze een paar minuten in kokend water met een snuf zout te leggen. Ze horen voor de verwerking in deze stoofschotel beetgaar te zijn.

Voor 4 personen
1 grote ui, gepeld en in stukjes
2 teentjes knoflook, gepeld en fijngesneden
3 grote wortelen, in blokjes
1 grote courgette, in blokjes
8 bladeren savooiekool
400 g gekookte kikkererwten, zelf bereid of uit glazen pot.
250 g goede gepelde tomaten (uit glazen pot)
Verse oregano
Biologische extra vergine olijfolie

Blancheer de savooiekool en leg de bladeren in een kom met koud water zodat ze niet doorgaren. Laat ze daarna uitlekken en snijd ze in reepjes.
Fruit de gesnipperde ui in een eetlepel olijfolie tot die zacht en glazig is en voeg de wortelblokjes toe. Laat 5 minuten afgedekt garen en voeg daarna de courgetteblokjes en de koolreepjes toe. Laat nog 5 minuten verder garen. Voeg tot slot de gepelde tomaten in stukjes en de kikkererwten toe en laat het gerecht een tijd zachtjes stoven. Garneer met verse oregano.

Gewoon gezond is een informatief en – voor zover dat door een leek te beoordelen is - nuttig boek over gezond eten. Als Scheepbouwer en Tavella het een en ander aanpassen in de structuur, dan kan het zelfs een naslagwerk worden.