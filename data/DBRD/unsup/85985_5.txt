Everless vertelt het verhaal van de zeventienjarige Jules die met haar vader gedwongen moet vluchten door een noodlottig ongeluk. De familie Gerling heerst over het landgoed, genaamd Everless. In Sempera staat bloed uit je aderen gelijk aan tijd en is daarom geld waard. Doordat Jules en haar vader gedwongen moesten vluchten leiden ze geen rijk leven. Haar vader heeft niet lang te leven meer en Jules wil haar eigen bloed gebruiken om haar vader te redden, maar haar vader verbiedt Jules dit te doen. Jules ziet geen andere mogelijkheid dan terugkeren naar het landgoed Everless om te gaan werken en bloedmunten te verdienen.
Sara Holland heeft een nieuwe wereld gecreëerd waar de bevolking bloed moet gebruiken om te betalen. Bloed als betaalmiddel vond een origineel idee en goed uitgewerkt door de auteur. De eerste hoofdstukken zorgen ervoor dat deze nieuwe wereld goed vormgegeven worden en dat ik de personages wat beter leerde kennen. In Everless staan een aantal thema’s centraal, zoals de kloof tussen armen en rijken, opzoek naar de waarheid en tijd is geld.
Ik vond dat Jules ook een ontwikkeling doormaakte als personage. Haar liefde voor haar vader staat centraal en ze doet alles om hem meer tijd te geven. Door de verschillende gebeurtenissen wordt Jules steeds meer een sterker karakter. Zij wil achter de waarheid komen en beetje bij beetje wordt ik net als Jules bekend met de waarheid (en de grote plottwist aan het einde). Daarnaast heeft Jules niet veel vrienden gehad behalve Amma en haar zusje Alia, omdat ze altijd op de vlucht is geweest. Maar langzamerhand komt ze erachter dat de rijken niet allemaal slecht zijn en wordt ze zelfs bevriend met Ina. Ina is geadopteerd door de koningin en zal de troon overnemen en trouwen met Roan. Hierdoor laat Jules haar vooroordelen achter over rijke mensen en verplaatst ze zich in Ina’s schoenen.
De schrijfstijl van Sara Holland was erg fijn om te lezen met veel vergelijkingen en metaforen. De flashbacks en de verhalen/legendes van de tovenares en de alchemist die voorkwamen liepen heel vloeiend over met de tegenwoordige tijd waar het verhaal zich afspeelde. Daarnaast was de schrijfstijl van de auteur erg meeslepend en beschrijvend. Hierdoor kreeg ik steeds meer een duidelijk beeld hoe Everless eruitziet en hoe de wereld in Sempera in elkaar zit. Tevens kreeg ik als lezer het gevoel dat ik onderdeel was van het verhaal en dat ik erg kon meeleven met Jules.
Everless zit vol met plottwisten, zodat ik het boek geen moment kon wegleggen en ik voortdurend in de wereld van Everless wilde blijven. Aan het einde zag ik de plottwist echt niet aankomen en dit vond ik erg goed van Sara Holland. Everless onderscheidt zich van de andere YA-boeken, doordat er niet echt sprake is van een driehoeksverhouding. De zoektocht van Jules naar de waarheid staat bovenaan. Hoewel we door Jules ogen te zien krijgen hoe verliefd Jules is op Roan, krijgen we ook te maken met zijn broer Liam (zijn tegenpool) voor wie Jules moest vluchten.
Al met al is Everless een geweldig boek met wederom een nieuw gecreëerde wereld vol spanning en plottwisten. Als je opzoek bent naar een boek met een nieuwe twist aan het concept ‘tijd is geld’ dan moet je dit boek lezen! Everless is een geslaagd debuut van Sara Holland en ik kan niet wachten om deel 2 te lezen.