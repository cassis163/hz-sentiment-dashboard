Arne Dahl heeft met zijn A-team een succesformule in huis gehaald. Inmiddels heeft hij alweer zijn vijfde boek gepresenteerd waarin Paul Hjelm, Sara Svenhagen, Kerstin Holm en Jorge Chavez, onder leiding van commissaris Jan-Olov Hultin, elkaar ondersteunen en samen de meest uiteenlopende criminele zaken oplossen. Met zijn nieuwste boek Bijbelse wateren probeert Dahl samen met zijn personages, het niveau van zijn vorige verhalen minimaal te evenaren.
Een opsporingsteam van de interne dienst doet een inval bij een woning waarin vijf illegale Afrikanen zijn gehuisvest. Onder leiding van Dag Lundmark bestormen drie jonge agenten met hem de woning waarbij Lundmark een vluchtende Afrikaan achtervolgt en dodelijk verwondt. Hij verklaart dat het noodweer was en dat Lundmark zelf bedreigd werd.
De speciale eenheid van de rijksrecherche voor geweldsdelicten van internationale aard, kortweg het A-team genoemd, wordt verzocht een intern onderzoek in te stellen naar het functioneren naar het groepje van Lundmark omdat er een paar regels met voeten zijn getreden.
Paul Hjelm en Kerstin Holm worden belast met het verhoor van Dag Lundmark. Wanneer blijkt dat Holm 7 jaar eerder een relatie heeft beÃ«indigd met dezelfde Lundmark, krijgt het onderzoek een andere lading. Dit wordt nog versterkt als blijkt dat Lundmark zelf heeft verzocht om het verhoor door zijn oude vriendin af te laten nemen. Minder prettige beelden van de relatie komen terug in de gedachten bij Kersten Holm maar ze vermant zich en gaat met gemengde gevoelens de verhoorruimte in. Ook voor haar staat de vraag centraal of ze inmiddels is opgewassen tegen de invloed van Dag Lundmark die uiteraard met arrogantie en onverschilligheid, volhoudt dat hij handelde uit noodweer en de neergeschoten Afrikaan niet heeft gekend. Waarom gelooft bijna niemand deze agent die al veroordeeld is geweest voor dronkenschap en agressie en wat heeft Kerstin Holm voor een zware last te torsen?
Het is van Scandinavische schrijvers algemeen bekend dat ze meesters zijn in het gedetailleerd weergeven van gebeurtenissen en omstandigheden. Zo ook de Zweedse schrijver Arne Dahl. In Bijbelse wateren leidt hij de lezer met schijnbare eenvoud door een slangenkuil van intriges en criminele gebeurtenissen. Op aangrijpende wijze beschrijft hij de schrijnende problemen die de HIV-besmettingen in Afrika veroorzaken en de creatieve manier waarop de bevolking hieraan het hoofd weet te bieden, met het weinige geld dat ze bezitten. Want ook hier geldt: nood breekt wetten!.
Voor Dahl is de dialoog een heel belangrijk gereedschap om zijn verhaal vorm te geven en de personages tot leven te wekken. Daar heeft hij veel woorden bij nodig en lezers doen er goed aan zich gewoon door hem te laten leiden en niet voor de muziek uit te gaan lopen. Want wie ongeduldig wordt, loopt het gevaar om de essentie van het verhaal te missen en daar zijn zijn verhalen te waardevol voor. Ook dit vijfde boek oogst zeker weer bewondering voor de liefhebber van het mooie verhaal dat tot in de kleinste details wordt verteld.