Dit is deel 1 van de vijfdelige fantasy-reeks Magisterium. De boeken zijn prachtig, hardcover met glinsterende opdruk, in elk een eigen kleur. Ze zijn geschreven door twee zeer bekende en geliefde fantasy-schrijfsters. Misschien zijn de verwachtingen hierdoor te hoog gespannen bij de lezers, maar de recensies vallen tegen.
Op hebban staat het boek onder young adult , junior. In de bieb onder B of C, ik denk zelf dat de indeling van de bieb, junior beter past dan young adult. In ieder geval dit deel.

Het boek heeft wat raakvlakken met Harry Potter, een tovenaarsschool, een groepje van 3 vrienden; 2 jongens en een meisje. Maar daar houdt het ook wel op, het is zeker geen kloon.

Het verhaal gaat over Call, zijn moeder heeft hij nooit gekend, hij is opgevoed door zijn vader. Al zo lang hij zich kan herinneren waarschuwt Calls vader hem tegen de gevaren van magie, maar vertelt er nooit iets over. Per ongeluk gebruikt Call een keer magie en moet zich melden voor De IJzerproef, het toelatingsexamen van Het Magisterium, een school die opleidt tot magiÃ«r. Zijn vader verwacht dat hij de test verprutst, maar tegen alle verwachtingen in slaagt Call. Call is eerst nog van plan zo snel mogelijk weg te gaan van het magisterium, maar dan ontmoet hij bijzondere mensen, waaronder Tamara en Aaron. Hij heeft een hoop bijzondere ervaringen en wil niet meer weg. Maar dan is zijn vader niet meer de enige die Call waarschuwt...en krijgt hij te maken met uitdagingen en keuzes moeilijker dan hij zich ooit heeft kunnen voorstellen.

Het boek begint traag, het duurde lang voor ik er in kwam , bijna tot de helft. Toen greep het verhaal me en liet het niet meer los. In het laatste stuk gebeurt er ineens heel veel. En eindigt dan met een enorme cliffhanger.
Ik vond het een goed boek, maar ook wel met ingewikkelde thematiek. Ik wil heeeeel graag door met het volgende deel.