Het suikervogeltje van Pauline Vijverberg is een historisch roman gebaseerd op het leven van twee Amsterdamse weesmeisjes. Het verhaal speelt zich af op het einde van de zeventiende eeuw.
Ariaan en Willemijn worden wees na een brand waarbij niet alleen hun huis totaal vernield werd maar ook hun moeder omkwam. Vader was al eerder overleden. Na hun verblijf van een aantal jaren in een weeshuis gaan ze vrijwillig als “bruid op bestelling” naar Zuid Afrika.
De roman volgt het leven van vooral Ariaan met af en toe een kijkje in het leven van Willemijn.
Het leven van Ariaan met een echtgenoot die zij eigenlijk totaal niet kent verloopt niet altijd gemakkelijk en ook de eenzaamheid van het leven op een boerderij op het platteland ver weg van de hoofdstad vergt voor een stads meisje veel aanpassingsvermogen. Ook Willemijn huwt uiteindelijk maar zij blijft in de buurt van de stad.
Het verhaal gaat vooral over de band die er toch tussen de meisjes blijft bestaan en die hun levens en hun handelen ondanks allerlei problemen en bemoeienis van buitenaf blijft beïnvloeden
Tussen de regels door wordt veel duidelijk over de manier waarop de zeventiende “blanke” dacht over de “wilden “, de oorspronkelijke bewoners van Zuid Afrika die Hottentotten genoemd worden.
Ook over de manier hoe met de slaven omgegaan werd en hoe over de slaven gedacht in die tijd wordt duidelijk in beschrijvingen van het omgaan met de slaaf van de echtgenoot van Ariaan.
Dit alles met de VOC met haar eigen gedragsregels en geboden in de achtergrond.
Het suikervogeltje is een roman die geschreven is in een vlotte stijl. Het verhaal leest gemakkelijk. De hoofdstukken zijn vrij kort. Hoewel er niet veel spectaculair gebeurt, blijft het boek boeiend genoeg om door te willen lezen. Toch wil ik een kanttekening maken bij het boek. De verteltrant is vrij oppervlakkig en dat is echt jammer. Gebeurtenissen worden oppervlakkig beschreven maar niet verder uitgediept. Enkele zinnen later is het verhaal soms al weer jaren verder.
Samenvattend: Een prettig te lezen boek met een boeiend verhaal dat jammer genoeg deels niet helemaal uit de verf komt.