Met dank aan uitgeverij Lemniscaat en aan Hebban

Dit prachtig vormgegeven jeugdboek met kleurrijke kaft en vele illustraties las ik met heel veel plezier en vaak met verbazing over heel wat wetenswaardigheden die mij totaal onbekend waren.
Het wordt ingeleid door H.K.H. Prinses Margriet in haar functie van erevoorzitter van het Rode kruis"

Het boek bestaat uit twee delen: in het eerste deel zijn de rampen ingedeeld die vrijwel tot dagelijkse kost behoren en waar het maar om één of een paar mensen gaat [zoals een verkeersongeluk, een hartaanval, brandwonden, etc]

Het tweede deel gaat over rampen die een groter deel van de bevolking treffen [orkaan, vulkaanuitbarsting, sneeuwstorm, etc]

Ieder hoofdstuk is dan ook nog eens ingedeeld in drie alinea's:
1) een opmerkelijk feit over ...,
2) wist je dat? en
3) wat te doen bij ...?

Hiernaast is elk hoofdstuk geïllustreerd met veelzeggende tekeningen waardoor het boek ook boeiend is om met jongere kinderen te doorbladeren en erover te vertellen.
Dat de tekst over soms donkere illustraties heen gedrukt is vind ik wel een minpuntje. De teksten zijn hierdoor soms moeilijk leesbaar en hierdoor zullen mensen met minder goede ogen en kinderen die minder leesvaardig zijn vast de neiging hebben om de tekst dan maar over te slaan.

Inhoudelijk heeft het eerste deel, met de 'dichtbij rampen', mij het sterkst kunnen boeien. Dit zijn namelijk vooral situaties waar we inderdaad, aan de hand van wat we leren in Spuitende Slagaders, ook echt het verschil kunnen maken.

Het tweede deel vond ik vooral boeiend omwille van de info over de grotere rampen, waarmee we gelukkig meestal gedurende onze levensloop nooit te maken krijgen, zoals aardbevingen, pandemieën, tsunami's en vulkaanuitbarstingen.

De tips om ons daar toch op voor te bereiden vind ik persoonlijk meestal niet haalbaar. Je kan gewoon niet de hele dag naast jouw vluchtkoffertje met noodartikelen doorbrengen - wachtend op een ramp - of dat koffertje met je meezeulen, waar je ook gaat.

Maar al bij al vind ik het een heel mooi en informatief boek. Het biedt zeker veel mogelijkheden om met kinderen, zowel oudere als jongere, over de inhoud van gedachten te wisselen en bij hen het zelfvertrouwen te ontwikkelen dat ze nodig hebben wanneer ze zelf met een rampsituatie te maken krijgen, omdat ze weten hoe dan te handelen.

Mijn kleinzoon van 11, met wie ik het boek doorbladerd heb en die er ook een uurtje zoet mee was, vond de tekeningen erg mooi, wist me bij deel één af en toe te vertellen dat hij al wist hoe hij iemand moest helpen in bepaalde omstandigheden - op school geleerd - en was bij weer andere onderwerpen verbaasd, vooral over de weetjes bij verschillende rampen. Hij is erg blij dat we dit boek samen mogen 'bestuderen'.