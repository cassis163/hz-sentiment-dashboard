Anke Kranendonk, die vele kinderboeken schreef, heeft jaren lang gewerkt aan dit romandebuut over het wel en wee van opgroeien in de pinkstergemeente. Het verhaal gaat over Aaf van Pommeren die opgroeit in een protestants gezin in de jaren zestig. Vader leert haar zwemmen in het grote meer dat grenst aan de achtertuin van hun huis. Haar moeder komt in aanraking met de pinkstergemeente als Aaf zes jaar oud is. Al snel is het gehele gezin opgenomen in de pinkstergemeente, een geloof vol vrijheid en vrolijkheid. Al snel wordt Aafs vader aangesteld tot voorganger en wordt het huis van Aaf een toevluchtsoord voor mensen die zich bekeren tot de pinkstergemeente. Haar ouders hebben altijd tijd voor een bekering of genezing van een zuster of broeder uit de gemeente en de weekenden staan in het teken van de vieringen waarbij Aaf ijverig helpt om de stoelen klaar te zetten of om te helpen bij een genezing. Zwemmen blijft haar eigen toevluchtsoord. Op een gegeven moment besluit Aaf dat ze op eigen benen wil staan, los wil komen van het gezin en iets meer afstand wil nemen van de pinkstergemeente. Ze gaat studeren aan de sportacademie in Amsterdam. Hier komt ze in aanraking met een hele andere manier van leven. De rol van god wordt nu ook heel anders beleefd.

De schrijfster hanteert een schrijfstijl die haar ervaring met kinderboeken verraadt. De zinnen zijn eenvoudig en kort met weinig bijzinnen. Het gehele boek is met weinig franje beschreven. De enige versieringen zijn de korte stukken tekst van de liederen die binnen de pinkstergemeente gezongen worden. De vader van Aaf is streng in de leer en dat merkt het gehele gezin. Genieten van de geneugten van het leven wordt steeds meer beperkt. Dit is terug te vinden in de schrijfstijl, de humor die in het begin van het boek nog tot grinniken leidt verdwijnt steeds meer naar de achtergrond.
Het boek is helder van opbouw maar daardoor minder spannend. De wat onderkoelde schrijfstijl met korte zinnen maakt de dialogen stroef en kaal. De ontwikkeling van de hoofdpersonages blijven hierdoor vlak. Mogelijk is dit met opzet ingezet door de auteur maar het maakt dat het boek minder binnenkomt dan verwacht.

Door het lezen van dit boek kun je een helder inzicht krijgen van de pinkstergemeente. Daarnaast wordt de minder plezierige zijde van deze op indrukwekkende wijze naar voren gebracht. De vrolijke uitstraling en open houding naar alle mensen die zich willen bekeren toont ook zijn schaduwzijde waarbij de rol van de moeder van Aaf opvallend is.

Ik las dit boek in het kader van de Hebban readingchallenge 2016
Boek 6, 6 maart 2016
Categorie: Een boek van een auteur waar ik nog nooit van gehoord heb