On-Nederlandse thriller

Josten & Smits hebben met hun debuutthriller over Denise de Wit, een verhaal afgeleverd dat zo van een bekende internationale auteur zou kunnen zijn. Met een aankondiging dat het een Denise de Wit-thriller is, hebben ze hiermee ook hun eigen kaders vastgesteld.
Enig optimisme en zelfbewustheid van hun kant kan ze niet worden ontzegd want de lezers zullen toch uiteindelijk bepalen of Denise de Wit een lang leven beschoren zal zijn. En zoals de politiefunctionaris Denise de Wit nu is voorgesteld zijn dat hopelijk niet haar enige kwaliteiten want dan zal de houdbaarheid niet zo erg lang zijn.

In een sterke, langdurige strijd die veel verliezers kent, gaat Denise de fraude in de vastgoedwereld in Nederland te lijf. Scorend en verliezend loopt ze zelf menige deuk op en samen met de jonge architect Tom Zandbergen, met wie ze een hartstochtelijke romance begint, gaan ze op onderzoek.
Haar hoogste doel is de bescherming van Fleur van der Made, die haar man heeft verloren in de vastgoedfraude. Denise ontdekt dat er een mol huist onder haar korpsleden wat het probleem nog groter maakt. Uiteindelijk blijkt het probleem geen nationaal probleem te zijn maar mondiale proporties aan te nemen.

Een spannende actiethriller ontpopt zich waarin het kat en muisspelletje tot in details wordt nagespeeld. Iets minder herkenbaarheid dat de auteurs mannen zijn, zou wellicht een fraaier beeld van Denise hebben achtergelaten. Nu lijkt het teveel op een gefrustreerde vrouw die ieder aantrekkelijk seksavontuurtje niet versmaadt.
Dat verdient ze niet!