Aidan Waits is een aan lager wal geraakte, jonge agent die na een onaanvaardbare fout, drug stelen uit de plaats van bewijsmateriaal, gedwongen wordt een keuze te maken tussen gevangenis of undercover werk in de drugswereld. Ik zou zeggen, zet de kat niet bij de melk, de man heeft al een probleem met drugs, maar hij krijgt een kans.
Hij moet infiltreren in het drugsnetwerk van Zain Carver, een man die men al lang achter de tralies wil krijgen, maar die iedere keer tussen de mazen van het net glipt. Zijn organisatie, The Franchise, zet allerlei pionnen in om drugs te verdelen en geld op te halen.
Tegelijkertijd moet hij ook nog eens op zoek naar de dochter van de minister van justitie, die blijkt al een maand verdwenen te zijn. Drie keer raden waar hij haar terug zal vinden.

Dit boek geeft volgens mij een goed beeld van hoe het eraantoe gaat in het drugsmilieu, wat het met een mens doet, hoe snel iemand het criminele pad op gaat en dat een mensenleven niets waard is.
Het boek zegt de dingen zoals ze zijn, het is hard, schrijnend en rauw.
Bovendien leest dit boek dan ook nog eens heel erg vlot, het is een aanrader.