Hay van den Munckhof heeft weinig pretenties met dit boek. Het is een verzameling van verhalen die wat ouder zijn, in elk geval kende ik Tar al van een Unleash Award (andere verhalen komen me vaag bekend voor). Er zit geen lijn in, de doelgroepen verschillen, de sfeer en stijl in de verhalen is steeds weer anders, de afbeeldingen versnipperen de eventuele eenheid nog meer.
Dat maakt het een bladerboek: voor elk moment is er wel een verhaal dat er bij past. Ik denk daarom dat het een goed boek is om iemand cadeau te doen, vooral de opgroeiende jeugd van 12+. Die laatste groep vindt er verhalen in die meer op de jeugd zijn gericht, en als ze ouder worden, kunnen ze de verhalen die qua grimmigheid blijkbaar op een volwassen doelgroep zijn gericht beter gaan waarderen, een boek dat je leven lang mee kan gaan.

Ik schreef al dat ik Tar eerder heb gelezen, ik herinner me het verhaal omdat de hoofdpersoon een "rat" is (draai de letters maar eens om). Toch is de manier waarop het verhaal verloopt ingewikkelder dan het lijkt, het is niet dat je aan het begin gelijk al (weer) weet "die richting gaat het op, zo zal het aflopen". Dat geldt ook voor de andere verhalen: herlezen is zeker geen straf en de verhalen hebben genoeg verrassingen om ze niet allemaal te kunnen onthouden of de doorzien.