In dit tweede deel van Bloedwetten –‘Verlossing’- zijn de Neerlanders hun angst verloren voor de bloeddrinkende Ath'vacii. Sterker nog, de burgers gebruiken nu zelf massaal het poeder dat wordt vervaardigd uit Ath'vacii-bloed en bewonderen de machtige stem van een monsterlijke operazanger die eeuwen geleden onsterfelijk werd gemaakt.

“Het bloed parelde traag over Raváns bleke huid. Het tafereel herhaalde zich dagelijks: betaling voor zijn vrijheid. Al die tijd had hij er geen moment over nagedacht of de prijs te hoog was.”

Roan Storm is recent door de Ath'vacii tot het eeuwige leven veroordeeld. Hij verliest zijn grote liefde Maïa aan een sterfelijke mens. Samen met zijn staaljagers staat hij machteloos als zijn Bloedwet wordt misbruikt door zijn aartsrivaal. Wanneer bloedhongerige mensen Ath'vacii aanvallen en Maïa's leven in gevaar komt, valt Storm dieper dan zijn paar overgebleven vrienden ooit hadden kunnen vrezen.

“Meteen werd alles helderder. Een ijzige kalmte viel over hem heen. Hij sloot zijn ogen en leunde met zijn achterhoofd tegen de wand van de koets tot het beven in zijn botten afnam.”

Ook met dit tweede deel van haar Bloedwetten levert Drenth een dynamisch boek af. Bijzonder in zijn genre en mogelijk nog beter qua schrijfstijl en opbouw dan het eerste deel. De diverse complotten die zijn verweven in ‘Bloedwetten’ zijn interessant, de spanningsboog is –opnieuw- erg sterk en het rauwe randje geeft nét dat beetje extra.

“Met een klap rolde ze op de grond, waar ze hijgend bleef liggen in haar loodzware doorweekte japon. Ze kroop naar het omgevallen bijzettafeltje. Spatten verdund bloed kletsten op de spierwitte tegels.”

Een van Drenth’s voornaamste kwaliteiten is het creëren van ‘sfeer’. Je voelt het, je beleeft het, je gruwelt ervan. Bovendien is haar taalbeleving goed, hetgeen lang niet elke auteur gegeven is. Verhalend vermogen in combinatie met een fijne taalbeheersing zijn een groot goed voor een auteur.

Wanneer ik dit boek in een genre tracht te plaatsen, krijg ik het wat lastig. Feitelijk is het een mix van fantasy en horror met thrillerachtige aspecten. Enfin, dan maar geen etiket….

Over de auteur
Het eerste boek van Sophia Drenths Bloedwetten, ‘Vonnis’, werd genomineerd voor de Hebban Award 2015 en won de Bastaard Fantasy Award. Luitingh-Sijthoff publiceerde haar verhaal ‘Gedichten van licht en schaduw’ in de bundel Halloween Horror Verhalen en bij Quasis Uitgevers verscheen ‘Zwart hart’, een afzonderlijk leesbare Bloedwetten-bronvertelling.

Uitvoering
Uitgever Staaldruk
ISBN10 9492099233
ISBN13 9789492099235
Paperback, 396 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/