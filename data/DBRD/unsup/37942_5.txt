Dit boek stond al heel lang op mijn verlanglijstje, maar werd elke keer aan alle kanten voorbij gestreefd door andere boeken waardoor het er nog niet van gekomen was het te kopen. Gelukkig besloot mijn boekenswap maatje het voor me te kopen en dus lag het een week geleden fysiek op de TBR. Toen ik gisteren niet meteen wist welk Nederlands boek ik vandaag op zou pakken schoot ineens deze te binnen en ik heb er alles behalve spijt van.

Wat een heerlijk boek is dit! Het leest als een trein en in een uurtje of vijf was ik er helemaal doorheen. Ik heb er ook met volle teugen, vanaf de eerste bladzijde tot aan de allerlaatste van genoten. Het wonderland dat Showalter creÃ«ert in dit boek is op zijn zacht gezegd net zo absurd als het oorspronkelijke wonderland en hoewel ik helemaal niets met zombies heb, was ik erg onder de indruk van de mythologie die we al kennen en de mythologie die ongetwijfeld in de volgende delen nog gaat komen.

Alice is een enorm leuk personage en haar point of view is heerlijk om te lezen. Ze voorziet haar eigen gedachtes van droog commentaar en haar humor is ongeremd. Daarnaast is ze sterk, sarcastisch en ad-rem zonder onaardig te zijn. Ze is daardoor heel realistisch, maakt fouten en heeft sterke emoties, maar maakt een continue krachtige indruk. Het is niet moeilijk me met haar te identificeren.

Cole is niet helemaal mijn type, maar ik vind hem wel heel goed bij Alice passen en ik vind het heerlijk hoe ze aan elkaar gewaagd zijn en dat mooie evenwicht vinden tussen naast elkaar staan, tegenover elkaar staan, achter elkaar staan en voor elkaar staan.

Ik ben heel benieuwd naar de rest van de serie en ik weet nu al waar de bol.com bon die hier nog slingert aan besteed gaat worden!