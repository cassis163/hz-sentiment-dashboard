Snoep: Als er iets wat je niet zelf hoeft te maken, maar gemakkelijk kunt kopen…En toch is er een bijzonder plezier te halen uit het koken van je eigen fudge of het kneden van fruitsnoepjes. Het gepruttel, gebubbel en gekraak heef iets magisch, een gevoel dat je niet krijgt door het opentrekken van een zak Venz. Gelukkig is een dergelijke idylle nu dichtbij met Atelier Confiserie van Yasmin Othman; een boek vol snoeprecepten. Haal je suikerthermometer uit de kast, koop een berg suiker en ga aan de slag.

Auteur Othman is duidelijk ondergeschikt aan de recepten in het boek: op de eerste pagina staat haar naam en verder komt ze niet meer terug in Atelier Confiserie. Ze woont in Londen en is economist, food stilist en culinair schrijver. Daarnaast werkt ze vaak mee aan televisie kookprogramma’s, bijvoorbeeld van Raymond Blanc, Nigella Lawson en Nigel Slater.

Niet de minste dus en dat is ook te zien in Atelier Confiserie. Het boek start met uitleg over het gebruikte keukengerei (tip: schaf een suikerthermometer aan!) en gaat daarna direct verder met de recepten. Die zijn verdeeld in verschillende soorten snoep, van lolly’s en toffees tot bonbons en meringues. Door de hoofdstukken heen worden verschillende basistechnieken uitgelegd aan de hand van verschillende foto’s, waardoor het eigenlijk niet mis kan. Bijna alle ingrediënten zijn te vinden in de supermarkt of toko, behalve glucosestroop, dat wordt gebruikt om snoep soepel te houden. Daarvoor kun je terecht bij een speciaalzaak of op internet.

Atelier Confiserie is niet het soort boek dat je mee naar bed neemt om nog even in te lezen. Verwacht dan ook geen leuke anekdotes of enthousiaste introducties, maar wel heldere taal en duidelijke instructies. Je wordt stap voor stap door het recept geleid, tot het eindproduct eigenlijk niet mis kan gaan. De instructiefoto’s bij de verschillende technieken - mouleren, tableren, verschillende fases van suiker koken - zijn daarbij een grote hulp.

Het boek heeft een frisse uitstraling met zijn witte pagina’s en eenvoudige foto’s, die het snoepgoed in alle glorie laten zien. Het water loopt je in de mond bij het doorbladeren van al het lekkers (Panforte! Turks fruit! Bonbons met pistache!) en je handen jeuken. De kleine illustraties van het gebruikte keukengerei geven Atelier Confiserie bovendien net het beetje gezelligheid dat het nodig heeft. Hier zal je tandarts blij mee zijn…

Zoute karamels
Voorbereidingstijd: 10 minuten
Kooktijd: 20-30 minuten ● Rusttijd: 30-40 minuten

250 g suiker
125 ml crème fraîche
15 ml golden syrup
30 g boter, in blokjes
2 ½ tl fleur de sel
Het merg van 1 vanillestokje
Voor 60-70 stuks

Bekleed een vierkante schaal van 19x19 cm met bakpapier
Verwarm in een pan met dikke bodem de suiker, de crème fraîche, de golden syrup en de boter op een matig vuur. Roer totdat de suiker is opgelost. Zet een suikerthermometer in de pan en breng de siroop aan de kook. Laat de siroop 15-20 minuten doorkoken totdat hij bij 125°C het stadium van harde bal is bereikt.
Neem de pan van het vuur, voeg 1 theelepel fleur de sel en het vanillemerg toe. Roer het mengsel glad.
Schenk de karamel in de schaal en strooi er de rest van de fleur de sel over. Laat de karamel 30-40 minuten opstijven.
Leg de opgesteven karamel op een plank en snijd rechthoekjes van ongeveer 2x3 cm. Verpak de karamels per stuk in bakpapier. Bewaar ze maximaal 1 week in een luchtdicht afsluitbare trommel of doos op een koele, vochtvrije plaats