Naar bed, naar bed is het vijfde deel in de serie van Helen Grace van M.J. Arlidge. Er wordt een dode gevonden in een nachtclub en dit is een bekende van Grace.  Ze besluit om niks te zeggen en doet er alles aan om de dader te vinden. Dan wordt er een tweede dode gevonden. Hierdoor wordt de zaak een stuk moeilijker voor Grace. Ze komt in een onmogelijke positie en staat voor een moeilijke keuze.

De cover past perfect bij het verhaal. Hij is rauw, ruw en stoer. De sfeer van het boek is hier al goed te zien. Het verhaal begint gelijk en je weet eigenlijk niet zo goed waar je bent beland. Je wordt gelijk meegezogen en je zit vol vragen. Het maakt je nieuwsgierig naar de dader. De ontwikkeling die Grace doormaakt, is goed gedaan en laat je meeleven met haar. Er komen veel namen van teamleden naar voren, maar is geen storende factor. Uiteindelijk wordt duidelijk wie de belangrijkste personen zijn in dit verhaal. De wisseling van perspectieven was in het begin vervelend, maar het belichtte wel alle kant van het verhaal. Sommige stukken zijn benauwend, beangstigend en je voelt de spanning stijgen. De twist aan het eind maakt dit een verrassende thriller.

Het boek maakt deel uit van een serie omtrent Helen Grace. Dit is weliswaar het vijfde deel, maar toch is het als losstaand verhaal te lezen. Er staan in het verhaal wel aanwijzingen naar bijvoorbeeld het duistere verleden van Helen of naar personen uit eerdere delen. Toch wordt dit goed opgevangen in dit deel. Je hoeft de serie dus niet helemaal gelezen te hebben. Dat is wel een pluspunt!