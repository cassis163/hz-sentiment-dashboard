Gisteren Hart-Slag uitgelezen en dan een nachtje moeten laten bezinken voor ik deze recensie kon schrijven. Dit is een boek dat nog lang een favoriet van me zal blijven. Het verhaal pakt je gewoon.
Hart-Slag is een stevig boek, zo'n 470 pagina's lang, en ongeveer ingedeeld in twee grote stukken. Deel 1 gaat voornamelijk over Jasper, een jonge student en basketbalspeler die de stress van zijn leven niet meer aankan en in elkaar zakt tijdens een wedstrijd. Al snel blijkt er meer aan de hand te zijn dan gewoon dat: hij heeft een tumor in zijn hart en daardoor niet lang meer te leven.
Sam, zijn hartsvriendin is een hoogbegaafd meisje dat nauwelijks vrienden heeft en geen sociaal leven. Zij zit er op de eerste rij bij wanneer Jaspers ziekte duidelijk wordt en besluit om zijn laatste wens, nog eenmaal te zingen voor een publiek, te helpen vervullen. Daarvoor zet ze alle grote middelen in, maar dat betekent wel dat zij Jaspers familie moeten achterlaten.
Wat volgt is een emotioneel verhaal waar de twee in een race tegen de tijd meedoen aan een talentenjacht. Je wordt als het ware meegezogen in dat hele verhaal, in die wedstrijd en hoe Jasper zichzelf met zijn allerlaatste krachten opkrikt om toch maar zijn droom vervuld te zien.
En dan, net wanneer je denkt te weten hoe het eindigen, gebeurt er iets dat je het boek helemaal doet ervaren in een totaal ander daglicht. ik geef toe dat ik helemaal in shock was en ook toch wel een zakdoek bij de hand moest houden.
De boodschap is prachtig: vriendschap, nooit opgeven wanneer het helemaal moedeloos lijkt en je dromen najagen zonder je vragen te stellen. Gewoon doen. Een aanrader.