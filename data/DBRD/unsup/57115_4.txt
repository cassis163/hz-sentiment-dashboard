Een prachtig boek dat het leven beschrijft van een prostituee, Sugar, in de Victoriaanse tijd. Sugar staat bekend als een hoertje dat tot alles bereid is en hierdoor zeer geliefd. Hiernaast blijkt Sugar ook een belezen persoon te zijn met wie je gesprekken kunt voeren over van alles en nog wat. Sugar weet uit het diepste dal van de prostitutie te komen en weet zich op te werken als minnares van William Rackham, de directeur van de Rackham parfumerie. Hij onderhoudt haar waardoor zij in een betere buurt komt te wonen. William ontdekt dat ze slim is en dat hij veel zakelijke beslommeringen met haar kan bespreken. Sugar moet leren om te gaan met de etiquette die geldt in betere buurten. Uiteindelijk weet ze het te brengen tot gouvernante van Williams dochtertje Sophie. In het huishouden van William blijkt al snel alles minder goed te gaan dan gehoopt. Hoewel het boek hoofdzakelijk over het leven van Sugar gaat, worden ook de levens van andere karakters uitgediept. Je krijgt een beeld over het leven in de Victoriaanse tijd, de uitjes, de buurten maar ook de technische ontwikkelingen. Wat ik ook goed vond in het boek is dat er geen blad voor de mond wordt genomen. Wat Sugar uitspookt met haar klanten, hoe ze haar anticonceptie regelt, hoe ze in het vak is gerold. Met de opmerking van Time Magazine “beter dan seks” ben ik het niet eens, maar dat het een goed boek is, is zeker.