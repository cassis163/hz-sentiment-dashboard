Boeken over gezinnen en families zijn er bij overvloed. Toch kan 'Bridge of Clay' zich hier wel van onderscheiden.

Met name door de schrijfstijl en de manier waarop het verhaal verteld wordt, schept Zusak een geheel eigen sfeer. Je moet als lezer wel even bij de pinken blijven in het begin van het boek en het voelt daar ook een beetje als 'zwoegen' aan. Toch blijkt de opbouw van het boek, hoe langer je aan het lezen bent, een waar huzarenstukje waar je alleen maar bewondering voor kan opbrengen. Het intrigeert en prikkelt. Je raakt als het ware verweven in het verhaal op de manier waarop Zusak het vertelt.

De personages zijn levensecht neergezet. Als lezer groei je mee met hen en word je onderdeel van hun gezin. De vijf jongens nemen een grote plaats in en alles draait om hen.

'Bridge of Clay' is een aanrader. Het is een toegankelijk verhaal waar veel lezers van gaan genieten en dat zal nog meer gelden voor de Nederlandse vertaling die er binnenkort aan komt!