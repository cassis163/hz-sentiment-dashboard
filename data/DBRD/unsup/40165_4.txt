In ieder mens zit een duister mechanisme. Je hoeft alleen maar op de juiste knop de drukken...

Op een dag verdwijnt Lodewijk de Graaf, CEO van een gerenomeerd advocatenbureau. Plots, zonder oorzaak of reden. De kans is groot dat het om een misdaad gaat en de zaak gaat naar de recherche. Bianca Uithuizen is de rechercheur die het onderzoek leidt. Ondanks grondig onderzoek vindt de politie niets. Lodewijk lijkt van de aardbodem verdwenen te zijn. Bianca kan niet anders dan het onderzoek stop te zetten wegens gebrek aan bewijs. Tot er een tweede misdrijf plaatsvindt. Vastgoedhandelaar Onno van Schijndel wordt dood aangetroffen in een bos. Gruwelijk vermoord, hij werd levend gespietst aan een paal. Ook deze zaak lijkt op niets uit te draaien ondanks het harde werk van Bianca en haar team. Dan wordt er tijdens de sloop van een boerderij onder de vloer een grafkelder blootgelegd. Daarin ligt het bijna vergane lijk van Lodewijk de Graaf. Hij werd levend begraven.
Al snel koppelt Bianca de 2 moorden aan elkaar en wordt er met man en macht gezocht naar de moordenaar. Want de dader heeft nog een derde slachtoffer op het oog...

'De blindganger' is een thriller waar het psychologische aspect goed in terug te vinden is. Niet alleen zijn de personages goed uitgewerkt, je komt tijdens het lezen ook meer en meer te weten over het verleden van de moordenaar en wat zijn bewegingen zijn om tot de moorden over te gaan. Hoe gruwelijk de moorden ook zijn, toch krijg je als lezer enige vorm van sympathie/medelijden voor de dader.

Verder is het verhaal goed opgebouwd en leest het erg vlot. Er zitten wat gruwelijke passages in, die uitermate goed beschreven zijn, maar daar houd ik wel van. Je weet jammer genoeg al snel wie de dader is, al komt dit vooral door een te uitgebreide flaptekst. De spanning zit dus vooral in de beweegredenen van de dader en hoe het met hem zal aflopen. Op het einde komt het tot een climax met een onverwachte wending.

Met 'De Blindganger schreef Igor Znidarsic zijn eerste thriller. Daarvoor schreef hij al twee semi-autobiografische romans. Met dit boek slaat hij dus een volledig andere weg in, en voor mij is hij hier ruimschoots in geslaagd. Ik hoop dan ook om nog meer boeken rond inspecteur Bianca Uithuizen te mogen lezen.

Het boek krijgt van mij een welverdiende 4 sterren **** !