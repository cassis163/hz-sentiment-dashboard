Het is op een heerlijke zomeravond dat Layton Carlson jr. uit Red Wing, Minnesota de perfecte plek heeft gevonden om alleen te zijn met zijn vriendinnetje. Bij de afgelegen boerderij tussen de maisvelden willen ze samen wat moois beleven. Layton heeft alles goed voorbereid en alles volgt volgens plan.
Er is maar één probleem: de stank. Die is verschrikkelijk.
Nadat het uithoudingsvermogen van Layton getest is en er vier van de vijf condooms gebruikt zijn gaan Ginger en Layton op zoek naar de herkomst van de stank maar ze kunnen in het donker niets vinden.
Layton belt een dag later de broer van zijn beste vriend, die hulpsheriff is en samen gaan ze op onderzoek uit. Ze vinden een betonnen deksel van een put waaruit de stank vandaan lijkt te komen. Met een paal wrikken ze het deksel omhoog en gaan meteen enorm over hun nek van de stank. Nadat ze hun maag leeg gekotst hebben durven ze toch een kijkje te nemen in het zwarte gat en vinden een lijk.
Het is duidelijk dat er snel meer politie ingeschakeld moet worden.

Lucas Davenport heeft een topfunctie bij het Bureau Misdaadbestrijding.
Hij is met een aantal andere zaken bezig, die ook zijn aandacht nodig hebben. Daarom krijgt Bob Shaffer de leiding over dit onderzoek. Lucas en Shaffer spreken af dat Lucas zich niet direct met deze zaak zal bemoeien maar op de mailinglist zal staan voor alles wat het onderzoek naar de 'Zwarte Gat-moorden' oplevert. Ze hebben vaker samengewerkt en ondanks dat ze elkaar niet bijzonder mogen, zijn de resultaten van hun samenwerking altijd goed geweest.

Op het moment dat Lucas zich meer met de zaak bezig gaat houden zijn de overblijfselen van vijftien lichamen gevonden. Het ziet er niet naar uit dat het daar bij zal blijven. Een enkel slachtoffer hebben ze kunnen identificeren maar het is wel duidelijk dat ze vermoord zijn over een jarenlange periode.
Waarom heeft niemand iets gemerkt? Het is duidelijk dat deze moordenaar vlakbij moet wonen en waarschijnlijk groeten ze elkaar zelfs bijna iedere dag…

Galgenveld is weer een heerlijk spannende thriller van Sandford. De lezer weet al snel wie de moordenaar is, maar voor Lucas Davenport is nog niets duidelijk.
Tijdens het lezen van de verhaallijn van de moordenaar gaan de haren in je nek recht overeind staan. De sfeer die geschapen wordt door deze auteur doet sterk denken aan de sfeer van 'Psycho'; de bekende film van Hitchcock uit 1960.

Ondanks dat dit een boek is uit de Lucas Davenport-reeks kan het prima als standalone-thriller gelezen worden. De hoofdpersonages worden goed uitgewerkt door Sandford, waardoor je niet het gevoel hebt dat je iets mist.

De schrijfstijl van Sandford is er één uit duizenden waardoor je het boek liefst zo snel mogelijk leest om het totaalplaatje te kunnen zien. Want er is meer om je over te verbazen dan dat je verwacht zou hebben.

Galgenveld is een goed opgebouwde thriller die je steeds weer op je lippen doet bijten van de spanning, en sluit af met een onverwachte aanvulling op al het afschuwwekkende dat je al kon beleven in dit verhaal met Lucas Davenport.

Ik heb wederom enorm genoten van deze thriller van John Sandford.
4,5/5*