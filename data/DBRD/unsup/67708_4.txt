Na het succes van de debuutthriller Mea Culpa waren alle ogen gespannen gericht op de tweede thriller van Clare Mackintosh. Ik Zie Jou (I See You) werd ook al direct na het uitkomen in thuisland Engeland een tweede succes voor de schrijfster. Met haar ervaring bij de politie en als freelance journalist heeft zij inmiddels precies dat in huis om een goede thriller te kunnen afleveren.
In Ik Zie Jou maken we kennis met Zoë Walker en haar gezin: dochter Katie, zoon Justin en partner Simon. Zoë werkt bij een makelaarskantoor en reist iedere dag heel wat kilometers met het Londense openbaar vervoer. Op een dag komt ze een foto van zichzelf tegen bij de seks advertenties in de krant. Zoë is geschokt, wie die foto daar ook geplaatst heeft, Zoë zelf weet er niets van. Na het eerst als toeval te zien en het later bijna te zijn vergeten, ziet Zoë op een dag eenzelfde soort advertentie met de foto van een vrouw die vermoord gevonden is in een park. Dan beseft Zoë dat zij wellicht ook gevaar loopt en gaat ze zelf op onderzoek uit. Politie agente Kelly Swift heeft na de nodige persoonlijke problemen eindelijk haar plek weer weten te vinden binnen het Londense politiekorps en zet zich volledig in voor deze zaak, tot wanhoop van haar superieuren. Maar met haar charmes weet ze zich overal uit te draaien en ook de slachtoffers in deze zaak voor zich te winnen.
Clare Mackintosh weet de lezer van begin tot eind te boeien met een vlotte schrijfstijl, afwisseling van perspectief en personages en een paar geweldige plottwisten. Na het lezen van dit boek zul je nooit meer op je gemak in het openbaar vervoer zitten!