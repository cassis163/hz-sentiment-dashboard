Nicholas Sparks heeft al verschillende romantische boeken geschreven en zijn lijstje is nog lang niet af. The Longest Ride, of de lange tocht is het nieuwste boek in zijn bibliografie.

Korte inhoud
Ira Levinson is een man van eenennegentig jaar oud en heeft een zwakke gezondheid. Wanneer hij een ongeluk krijgt, blijft hij gewond achter in de berm. Naast hem verschijnt plots zijn vrouw Ruth, die enkele jaren daarvoor plots overleden was. Diep vanbinnen weet Ira wel dat dit niet echt is, maar toch blijft hij zich vastklampen aan deze herinneringen. Enkele kilometers daar vandaag ontmoet Sophia, een meisje met een passie voor kunst, Luke, een echte stieren-rijdende cowboy. Luke lijkt totaal niet op haar vorige vriendje, een verwend rijkeluiskindje, Brian. Hoe meer tijd ze met Luke doorbrengt hoe meer ze te weten komt over het spannende leven dat hij leidt. Ze worden verliefd en dromen van een toekomst samen. Maar Luke draagt een groot geheim met zich mee. Op het eerste zicht lijken beide koppels, Ira en Ruth en Luke en Sophia weinig met elkaar gemeen te hebben. Maar een noodlottig toeval brengt ze toch samen.

Romantiek die je weet te raken
De lange tocht is het boek voor liefhebbers van romantiek waarbij je af en toe een traantje moet wegpinken. De liefdesbrieven die Ira naar zijn vrouw Ruth schreef weten je op een bepaalde manier te raken. Ook de manier waarop Luke en Sophia met elkaar omgaan wordt mooi beschreven.

Schrijfstijl
Het verhaal wordt vanuit drie verschillende perspectieven verteld. Ira is de enige die vanuit de ik-vorm wordt verteld. Het standpunt van Ruth en Luke wordt geschreven in de hij/zij-vorm. Door deze manier van schrijven weet Nicholas Sparks je mee te slepen in het verhaal en wordt het op bepaalde momenten moeilijk om het boek naast je neer te leggen. Zeker naar het einde toe, wanneer de ontknoping dichterbij komt, wil je gewoon blijven doorlezen.

Nicholas Sparks
De fans van Nicholas Sparks, of gewoon fans van romantische verhalen zullen weer wat leesvoer bijhebben. De auteur heeft sinds 1985 al verschillende boeken op zijn palmares staan, vaak worden deze ook verfilmd. Denk maar aan één van zijn laatste films The Best of Me. Ook The Longest Ride is vanaf mei te zien in de bioscoopzalen.

Algemeen oordeel
The Longest Ride of de lange tocht is een boek dat gemakkelijk wegleest, maar we zijn ook niet anders gewend van Nicholas Sparks. Hij weet telkens op de juiste manier dingen te verwoorden om zo de gevoelige snaar van de lezer te raken. Weer een boek voor de romantische zielen om op de ‘nog-te-lezen-lijst’ te zetten.