De keuze voor de sprekende cover is duidelijk. De titel wordt al snel in cursief herhaald in het boek. Dat gebeurt een aantal keer. Maar denk nu niet dat je wel weet wie dat deed. Niets is minder waar, zo zal blijken.
De auteur zet de lezer al snel op het verkeerde been.

In Kluisbergen, een dorpje in de Vlaamse Ardennen wordt met Allerzielen het ontzielde, naakte en verminkte lichaam gevonden van een hoertje. Zo'n twintig kilometer verder in Gent wordt commissaris Victor Vansina uit zijn bed gebeld met dit vreselijke nieuws. De vriendin van Victor, de radiojournaliste Lydia heeft haar roots in Kluisbergen maar heeft Victor nooit uitgenodigd om kennis te maken met dit gedeelte van haar verleden. Wat is daar de reden van?

Victor heeft alleen een warrig briefje als aanknopingspunt voor de moord.
Samen met zijn team bestaande uit leden met diverse talenten, en zijn vriendin strijkt Vansina neer in een kil Kluisbergen. Tot overmaat van ramp wordt een toppoliticus uit de streek vermoord. En alweer is zo'n warrig briefje gevonden. Het is de vraag of de onderzoekers er ook iets aan hebben.
Het is in dit verhaal niet vanzelfsprekend dat iedereen is zoals ze op het eerste gezicht lijken te zijn, dat geldt in ieder geval voor de twee jonge mensen die het eerste slachtoffer gevonden hebben.
Maar het geldt ook voor commissaris Victor Vansina; voor de lezer wordt maar een klein stukje van het doek opgelicht om te kunnen zien wie deze man is en wat de redenen voor zijn handelen zijn.

Ook Kluisbergen is niet alleen maar een leuk plaatsje; er is hier veel oud zeer, geheimen waar niemand van weet en mag weten.
Al met al is 'Het kwalijke geheugen' een thriller die je niet gemist mag hebben. Een Vlaamse thriller met hier en daar een woord dat voor de Nederlandse lezer niet vanzelfsprekend is.
Maar zonder meer een aanrader. Ik kijk dan ook uit naar de volgende avonturen van commissaris Victor Vansina.