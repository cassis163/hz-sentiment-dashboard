Reikhalzend keek ik uit naar de Nederlandse vertaling van dit boek. Een fantasyverhaal waarvan elk deel in 3 opeenvolgende jaren de Hugo Award heeft gewonnen? Dat kon niet anders dan fantastisch zijn! Erg blij was ik dat ik het boek in de Hebban Leesclub mocht lezen om daarna met medelezers in discussie te gaan (bedankt Hebban). Vol verwachting begon ik aan het boek, de eerste 50 bladzijden waren echt even doorlezen om de wereld te begrijpen. Wat gebeurt er nu precies wanneer, wie is wie en wat kan die persoon? Maar dan ontvouwt zich een fantasyverhaal met een aantal bijzonder gruwelijke momenten, maar ook vol spanning. De hoofdpersonen maken elk een geloofwaardige ontwikkeling door. Leg je je ergens bij neer of kom je ertegen in verzet en zo ja, hoe? Er zit een heel knappe wending in het verhaal die ik zeker niet zag aankomen, wow. Puzzelstukjes vallen dan op hun plaats, maar er blijven er nog genoeg over om vol verwachting delen 2 en 3 tegemoet te zien. Ben ik dan helemaal vol lof? Nee, niet helemaal. Het is echt even doorlezen in het begin (wel doen hoor!) en juist omdat er vol lof over het boek gesproken wordt waren mijn verwachtingen torenhoog. Misschien had ik het boek wel nog beter gevonden als die verwachtingen van tevoren niet zo hoog waren geweest. Mijn advies: koop dit boek, laat je verrassen en duik dan in de leesclubdiscussie van dit boek. Dit eerste deel geef ik 4 sterren.