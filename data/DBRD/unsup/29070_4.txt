Hôtel du Lac is het eerste boek wat ik gelezen heb van Michael Berg. Op Dizzie waren ze wel te spreken over dit boek.

Maarten Walda huurt voor zijn vijftigste verjaardag in Frankrijk een luxe gite met zwembad en nodigt zijn twee studievrienden Hugo en Stefan met hun vrouwen uit. Het ligt vlakbij Hôtel du Lac, waar zijn ouders hem zouden hebben verwekt. Hij vindt dat wel mooi, de cirkel is dan gesloten. Hugo en Stefan kent hij van de universiteit. Maarten komt uit Limburg en is eerstejaars als hij hen leert kennen, een echt provinciaaltje. Hugo studeert rechten en zit in de krakersbeweging. Stefan studeert ook rechten, maar wil veel liever zanger worden. Ze hebben samen in een studentenhuis gewoond en later in een kraakpand op Bickerseiland. Maarten heeft Stefan begeleid op de piano bij zijn op te starten zangcarrière.

Toen zes jaar geleden zijn vrouw Saskia was doodgereden door een auto, waren het Hugo en Stefan die hem erg geholpen hebben. Maarten heeft een tijd voor de krant gewerkt en is toen naar Afrika vertrokken. Daar heeft hij een nieuwe liefde leren kennen: de Oegandese Aida. Ze is jong en mooi. Haar wil hij aan zijn vrienden voorstellen. Dit komt als een complete verrassing. Het is de bedoeling, dat ze over een paar dagen in dit dorp gaan trouwen en zich dan definitief gaan vestigen in Oeganda, waar ze een weeshuis willen openen.

Als dan de trouwdag is aangebroken, is Aisa nergens te vinden. Haar auto wordt leeg aangetroffen. Na een lange zoektocht wordt ze gevonden, vermoord. Een gluurder, die psychisch gestoord blijkt te zijn, wordt opgepakt en ingesloten in een psychiatrische kliniek. Maar is dit eigenlijk wel de dader?

Hôtel du Lac heeft twee verhaallijnen: één is een verhaal uit zijn studententijd in 1977 en het tweede in het nu, 2007. Het verhaal wordt echt spannend met onverwachte wendingen na Aisa's verdwijning. Michael Berg is het pseudoniem van Michel van Bergen Henegouwen. Hij volgde op 48-jarige leeftijd zijn droom. Hij gaf een mooie omroepcarrière op en verhuisde naar Frankrijk om thrillers te schrijven. Als hij doorgaat om spanning in zijn thrillers te brengen zoals in Hôtel du Lac, komt het met zijn schrijverscarrière ook wel goed.