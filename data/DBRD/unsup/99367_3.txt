Aan de hand van bezoeken aan dorpen, steden, streken, kerken, musea, maar ook muziek (o.a. Mozart en Haydn), etc. vertelt Winder de meer dan ingewikkelde geschiedenis van de veelvolkerenstaat, het Habsburgse Rijk -later de KuK Oostenrijk-Hongarije- tot en met de ineenstorting in 1918. Dit doet hij met héél veel kennis, vaardigheid, liefde, verwondering en ironie, maar ook met een bij tijd en wijle oubollige vergelijkingen, irritante joligheid en de nodige flauwiteiten. Bovendien mis ik relevante illustraties, zoals wanneer hij het antisemitisme bespreekt aan de hand van een beeldje van St. Simon van Trente. Ik kon op het internet geen afbeelding vinden en daarom had ik die graag in het boek gezien.
Concluderend, na het lezen van dit boek weet je heel veel van het voormalige Habsburgse Rijk en de schrijfstijl bevalt je of moet je maar op de koop toe nemen.