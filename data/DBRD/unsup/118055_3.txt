“Gebakken rijst is het niet waard om voor te sterven.” Zo begint het derde deel van de spannende trilogie over Casey Cox en wordt de lezer meteen het verhaal ingezogen. Casey wordt opgejaagd, vindt nergens rust en moet zichzelf telkens vermommen. In het eerste deel vindt Casey haar vermoorde vriend en krijgt zij daar de schuld van. Ze slaat op de vlucht omdat alles in haar richting wijst. Gelukkig is daar privé-detective Dylan die gelooft in haar onschuld. Samen doen ze er alles aan om bewijs te verzamelen tegen de corrupte politieagenten die achter haar aan zitten. Maar het is bijna onmogelijk om goed in te schatten wie ze kunnen vertrouwen.

Dat was nagelbijtend, soms zat ik inwendig tegen de hoofdpersoon te schreeuwen: vertrouw hem niet. Eigenlijk vond ik de hele vlucht spannender dan de ontknoping. Hoewel Terri Blackstock zich daar niet makkelijk vanaf heeft gemaakt. Het verhaal stopt niet meteen, maar gaat nog even verder. In dit deel wordt een vleugje romantiek toegevoegd en maakt Casey een bewuste keus om te geloven.

Ontsnapt is het derde deel en volgt op Op de vlucht en Onvindbaar. De kaften van de drie boeken maken met elkaar een afbeelding.