Harvard-geneticus en voedingsexpert Preston Estep komt met een baanbrekend nieuw wetenschappelijk perspectief op eten en het ouder wordende brein. In Het krasse breindieet legt Estep uit hoe je je brein na je veertigste in topconditie houdt en zo de kans op dementie, Parkinson en andere vormen van hersenafbraak verkleint.
Het boek bestaan uit 4 delen. Het begint met “de basisprincipes”. Dan een deel over “de leiding nemen” en het belang van een juist voedingspatroon gevolgd door “alles onder controle houden” en natuurlijk de recepten.
Het gaat er in het leven niet alleen om dat je zo lang mogelijk leeft, het gaat ook om maximale mindspan. Dit boek is de handleiding voor hoe je dit enorm belangrijke doel kunt bereiken. In dit boek wordt het belang van goede voeding beschreven en de keuzes die je kunt maken om je geheugen zo lang mogelijk intact te kunnen houden en zelfs het ouderdomsproces te vertragen. Er is veel vastgelegd in de genen maar daarnaast kun je hier zelf invloed op uitoefenen.
De ouder wordende geest, het proces en hoe kun je dit zien in de genen en het DNA? Wat is gezonde voeding en wat juist niet? Het belang van genen en omgeving. Waar ter wereld worden de mensen het oudst en met een goede geestelijke gezondheid (mindspan)? Het eerste deel is best wel heel technisch omschreven waardoor het meer een studieboek is. Het leest dus niet heel makkelijk weg, je moet je erin verdiepen om het te kunnen begrijpen. Er worden ook flink wat diëten van tegenwoordig aan de kaak gesteld. Dit boek is dan ook niet om af te vallen maar om de geest jong en gezond te houden. Diëten van tegenwoordig zijn voornamelijk gericht op jonge mensen en sporters. Dit dieet is voor 40+-ers. In dit dieet worden bewerkte koolhydraten geprezen en ijzer verdoemd. Rood vlees en te veel suiker is uit den boze, maar drink gerust thee, koffie en een glas wijn bij de maaltijd.
Minpuntje is dat er veel stelligheid zit in de beweringen waar ik wel moeite mee heb. Het komt soms wat belerend over. Ik heb dit boek als e-book gelezen. Ik ben erg fan van papieren versies en vooral met een boek als dit is het fijn om heen en weer te bladeren. Het is best ingewikkelde materie en als je dan even terug kunt kijken is dat prettig. Ook voor de recepten is het fijner om heen en weer te kunnen bladeren maar dat is puur mijn mening.
Al met al een interessant boek waar ik zeker tips uit heb gehaald. Ook in mijn werk als verpleegkundige bij mensen met dementie kan ik zeker bepaalde richtlijnen en tips gebruiken. Maar ik weet voor mezelf dat ik niet het hele eetpatroon overneem omdat het op bepaalde punten te veel afwijkt van mijn eetpatroon.