Toen: Emma en haar vriend Simon zoeken na een gewapende overval een nieuwe plek om te wonen. Ze komen terecht in het bijzondere pand aan Folgate Street, ontworpen door een beroemd minimalistisch architect, waar een hoop eisen aan de bewoners worden gesteld. Maar Emma, toe aan een frisse start, ziet geen problemen in bijna alles achterlaten en volgens de regels van de architect te gaan leven, in een huis waar alles digitaal geregeld wordt en het huis je “in de gaten” houdt.
Nu: Jane heeft een vreselijk verlies geleden en is toe aan een nieuwe start. Haar makelaar laat haar Folgate Street 1 zien en ze is verkocht. Ze valt op de oprechtheid en het minimalisme van het pand en de eisen die er gesteld worden. Ook zij vult de lange vragenlijst vol gewetensvragen in en wordt door de architect geaccepteerd als bewoner. Algauw komt ze erachter dat de vorige bewoonster, Emma, op verdachte manier aan haar einde is gekomen in het huis én dat ze uiterlijk erg op elkaar leken. Jane gaat de stappen van Emma na en is op het eind net zo bang als Emma was…
Wat een pageturner! Door de korte hoofdstukken en de perspectieven van Emma en Jane die elkaar steeds afwisselen blijf je op het puntje van je stoel zitten en wil je door en door en door.
Emma en Jane zien het huis en de extreme leefregels als een soort levensexperiment, een soort psychologische test, en zo voelt het ook. Gewoon bijzonder en een tikje spannend, ik zou het zelf ook wel aan willen gaan en een tijdje in zo’n ‘clean’ huis wonen met zijn bijzondere technische snufjes. Maar het wordt beangstigend als je de architect leert kennen; een vreemde kerel, een control freak waar je pscyho vibes bij krijgt… En dan wordt het huis toch ook wel creepy, dat huis waar alles van je in de gaten gehouden wordt…
Dit boek waarin macht en leugens centraal staan en met zijn getraumatiseerde hoofdpersonen, is zo ontzettend spannend! Het kroop echt onder mijn huid. Je zult maar zo’n debuut weten te schrijven… Ik kan heel erg uitkijken naar de verfilming, want dit verhaal heeft niet alleen bestseller-potentie maar ook blockbuster-potentie! Ik vond het echt een topper van een psychologische thriller.