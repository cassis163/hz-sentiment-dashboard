Midden in een winternacht ligt iedereen te slapen, behalve het speelgoed van de kinderen. Het speelgoed schept tegen elkaar op over hoe geweldig ze zijn. De kleine sneeuwman in zijn glazen bol doet niet mee. Iedereen is hem vergeten, er wordt niet meer met hem gespeeld. Hij voelt zich eenzaam…
De sneeuwman wenst dat hij voor één keertje uit zijn bol kan stappen. Klokslag twaalf wordt zijn wens vervuld! Wel moet hij binnen één uur terug zijn, anders smelt hij. Is dat uur genoeg voor de kleine sneeuwman om uit te vinden wie er toch zo mooi zingt ergens in de kamer?

De kleine sneeuwman is een hartverwarmend verhaal over eenzaamheid, wonderen en liefde. De illustraties zijn erg sfeervol en lief. Tekst en beeld vormen samen een perfect geheel. Je wordt helemaal meegevoerd in de wereld van de eenzame sneeuwman. Dit prentenboek heeft me gewoon ontroerd! En mijn jongste (2,5) heeft ademloos zitten luisteren en kijken toen ik het voorlas. We zijn dus allebei gesmolten door dit verwarmende winterse verhaal ;-)