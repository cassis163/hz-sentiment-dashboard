Tussen 2001 en 2011 waren er de Harry Potter-films. Na lang wachten is er nu eindelijk een nieuwe held, Newt Scamander, die ons meeneemt naar een tijd voor Harry Potter, het jaar 1926. Ook toen waren er genoeg problemen in de tovenaarswereld. In Fantastic beasts and where to find them brengt Newt een bezoek aan New York met een bijzondere koffer, die tijdens de film heel wat problemen blijkt op te leveren. Het is goed om terug te zijn in de fantasiewereld van JK Rowling.
Het bijbehorende filmscenario is tot in de puntjes uitgewerkt. Overal is over nagedacht en het boek is een pareltje om doorheen te bladeren. De verschillende scenes worden afgewisseld met prachtige tekeningen van elk van de fantastische wezens die in het boek voorkomen. De prachtige jaren 20 tekenstijl is door het hele boek doorgevoerd. Elke pagina is een kunstwerkje op zich.
Gelukkig is het uiterlijk niet het enige waar rekening mee gehouden is. Ook inhoudelijk leest het filmscenario heerlijk weg. Tijdens het lezen is het bijna alsof je de film nog eens live bekijkt. Daarnaast is het ontzettend leuk om bepaalde details die in de film eigenlijk niet zo opvallen, in het filmscenario uitgebreid terug te lezen. Zoals de klok die het risico op blootstelling van magie in de stad weergeeft. In de films is deze slechts korte tijd in beeld, waardoor deze niet zo opvalt. Door het lezen van het filmscenario worden al deze prachtig uitgewerkte details echt goed zichtbaar. Het is dan ook echt een aanrader om na het lezen van het filmscenario de film (nog) eens te bekijken.
Het is bijna jammer dat dit verhaal niet ook als boek is uitgebracht. Het filmscenario laat natuurlijk de grote lijnen in, maar om juist ook de wereld tot meer in detail te kunnen beschrijven zou veel toevoegen. Het lezen van het filmscenario zonder de film te zien zou veel aan de eigen verbeelding overlaten, wat in dat geval dan ook wel weer gewaardeerd kan worden. Tenslotte is een fantasiewereld altijd een combinatie van de bedoeling van de schrijver en wat jij er zelf als invulling aan geeft.
Tot aan de laatste pagina blijft het verhaal betoveren. Veel meer dan de film opnieuw kijken of toch nog maar eens aan de Harry Potter-films te bekijken is er voor nu niet. Gelukkig ligt er de komende jaren nog wel wat in het verschiet. Het is een opluchting om te weten dat er nog vier andere delen zullen komen waarin we opnieuw weg kunnen dromen in deze adembenemende fantasiewereld.