Pat Craenbroek (1966) is een Belgische vrouwelijke arts die in het begin van haar carrière als gerechtsarts aan de slag ging. Nu werkt ze zowel in de zakenwereld als in de klinische praktijk. Als kind won ze opstelwedstrijden en werd ze geprezen om haar taalgevoel. Toch koos ze voor een medische loopbaan. Het schrijven is echter altijd blijven kriebelen en de voorbije jaren schreef ze in haar zeldzame vrije uurtjes stukken die samen de thriller ‘Uitgebroed’ zijn geworden. Pat Craenbroek laat haar levendige en soms licht morbide verbeeldingskracht de vrije loop in ‘Uitgebroed’. Verweven met de feitelijke kennis die zij in het begin van haar carrière opdeed tijdens haar werk, heeft dit geleid tot een duister, op alle fronten overtuigend verhaal.

Lilith van Winckel besluit om zichzelf voor een aankomende trein te gooien. Verteerd door pijn en verdriet komt ze tot dit besluit. Haar familie en vrienden kijken hier niet echt van op omdat Lilith een tijdje opgenomen is geweest in een kliniek. Ze treuren om haar maar het leven gaat verder. Al snel blijkt echter dat de vrouw al maanden voor haar dood bezig was met een plan. Een plan met verstrekkende gevolgen.

Pat Craenbroek heeft met ‘Uitgebroed’ een spannende literaire thriller geschreven. Een aangrijpend boek dat je in één ruk uitleest. Nét iets anders geschreven dan de doorsnee thriller en dat maakt het boek zo interessant. Craenbroek diept haar personages bijzonder goed uit, voor de een misschien wat te veel maar voor de ander juist goed. ‘Uitgebroed’ heeft verschillende verhaallijnen die aan het eind allemaal mooi samenvallen. Het plot is bijzonder goed uitgedacht en heeft verschillende wendingen. Dit alles is doorspekt met de nodige humor. Morbide zaken worden luchtig verteld.

‘De stilte en de rust van het mortuarium waren een verademing. De doden liggen daar maar, ze pruttelen niet tegen, zijn niet eigenwijs of brutaal en vooral, wat toen pure luxe leek, ze huilen niet eindeloos’.

‘Uitgebroed’ is een origineel thrillerdebuut met verschillende thema’s. Verraad, wraak, moord, dit alles passeert de revue. Pat Craenbroek weet hoe ze haar lezers gevangen moet houden.
Een knap staaltje werk dat ik met 4,5* waardeer.