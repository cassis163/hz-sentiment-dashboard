Na haar studie krijgt Esmée Evers een baan als redactieassistente bij het showbizz magazine Go Slam van Moo Moo Media en verhuist van een klein dorp naar de stad. Er is haar toegezegd dat zij de opvolgster zal worden van redactiechef Valerie. Haar vriendinnen vertelt zij een klein leugentje, namelijk dat zij al redactiechef is. Dit gaat goed tot haar vriendin Jasmijn die baan krijgt en zo haar bazin wordt.

Scoop! start met een proloog, waarbij je meteen in het verhaal valt. Als dan het volgende hoofdstuk begint met “Een aantal weken eerder” maakt dat meteen nieuwsgierig. Pas het laatste deel van het boek is weer een vervolg op de proloog.

In het boek zijn diverse verhaallijnen te onderscheiden, die met elkaar verweven zijn. Vriendschap, liefde en werk van Esmée worden hierin op een humoristische manier beschreven. Esmée heeft een relatie met Hugo en zij hebben plannen om samen te gaan wonen. Hugo is erg perfectionistisch, alleen het allerbeste is goed genoeg en dat helpt niet bij het vinden van een goede woning. Als die dan eindelijk gevonden is en het contract getekend, levert dit toch spanning op.
In die periode neemt Andrea, haar beste vriendin, haar mee naar een vergadering over de organisatie van een dorpsfeest. Daar komt ook Rik, haar jeugdliefde. Alleen heeft Rik haar tijdens een schoolfeest voor gek gezet en wil zij niets meer met hem te maken hebben.
Als Jasmijn de bazin van Esmée wordt en haar als slaafje gebruikt, ontstaat er een soort kantooroorlog, waarbij Esmée en Jasmijn elkaar op alle mogelijke manieren dwarszitten. Ondanks dat Esmée Jasmijn overal mee helpt in haar werk, dat ze duidelijk niet aan kan. Helaas krijgt Esmée daar niet het krediet voor dat ze verdient.
Als Esmée dan door omstandigheden met Jasmijn mee mag om het huwelijk van BN’er Kiona te verslaan. Esmée is onbedoeld getuige is van een pijnlijke situatie in de lift van het hotel en als gevolg daarvan moet Kiona onderduiken. Esmée bedenkt een plan om haar te helpen. Een plan dat heel gewaagd is, maar ook origineel genoeg om vooral de pers te misleiden.

Scoop! is in de eerste persoon geschreven, daardoor word je als lezer veel meer betrokken bij het verhaal.
In de loop van het verhaal ontwikkelt Esmée zich van een timide, onzeker meisje in een zelfverzekerde jonge vrouw, die weet wat ze wil en dat ook weet te bereiken. Zeker als zij op het allerlaatst een onverwachte, maar heel verstandige, keuze maakt.
Iris Houx gebruikt fantastische beeldspraak en veel personen uit het boek krijgen heel leuke bijnamen. Ook is het boek doorspekt met Engelstalige quotes van Andrea. Bijvoorbeeld “If it's meant to be, it will be” en “People change. Memories don't".
Daarnaast is Iris heel creatief met het verzinnen van woorden, waarbij je als lezer, ondanks dat het nieuwe woorden zijn, precies weet wat er bedoeld wordt.

Al met al een goed geschreven en humoristisch verhaal, waar veel vaart in zit en een goede opbouw naar de plot heeft. De dialogen zijn goed geschreven en spreken tot de verbeelding. En als ik een aanbeveling mag doen aan televisiemakers: neem dit boek als uitgangspunt voor een serie en jullie zullen veel kijkers krijgen.