“Wie gaat er nou naar een etentje bij de buren en laat de baby thuis alleen achter? Wat voor moeder doet zoiets?” Dit sprak mij onmiddellijk aan in het verhaal. Want hoe kan een moeder deze keuze maken en wat is er nu juist gebeurd?

Anne en Marco gaan bij de buren naar een verjaardagsetentje. Aangezien hun 6 maanden jonge dochtertje Cora niet welkom is bij de buurvrouw laten ze haar thuis en nemen ze enkel de babyfoon mee. Elk half uur gaat één van de ouders kijken tot Cora plots spoorloos verdwenen is.

In het ganse boek komen steeds dezelfde 8 personen aan bod, je weet dus dat het verhaal zich in deze kring afspeelt. Iemand van deze 8 moet achter de ontvoering van Cora zitten. In zo’n kleine groep stapelen de intriges zich uiteraard op. Wanneer je denkt te weten hoe het verhaal in elkaar zit, komt er toch steeds weer een nieuwe verrassing boven water.

Het verhaal was best origineel met een afloop die je niet direct kan raden. Toch vond ik dit boek zeker geen topper. De schrijfstijl, met vele korte herhalende zinnen, las niet echt vlot en stoorde me toch meermaals. Elk personage wordt ook maar kort geschetst waardoor je met niemand echt voeling krijgt. Kortom het verhaal spreekt aan maar de uitwerking had beter gekund, wat van dit boek slechts een gemiddelde thriller maakt.