Vis uit blik is niet echt een aantrekkelijke titel, bij vis uit blik moet ik denken aan blikjes tonijn of zalm die al maanden in de kast staan. Ze zaten in het kerstpakket van vorig jaar en je komt eigenlijk niet verder dan een vissalade op een toastje of de vis door de spaghettisaus. Misschien juist wel handig dus een kookboek met vis uit blik.
Bart van Olphen is door verhalen van vissers ge√Ønspireerd om viskookboeken te schrijven. Ook heeft hij zich gerealiseerd hoe belangrijk duurzaam gevangen vis is. Bij vis uit blik is dit via het etiket makkelijk bij te houden. Hij geloofde zo in het product, visconserven, dat hij is begonnen met Fish Tales, de lekkerste vis in potten. Het conserveren van vis is vroeger uit noodzaak geboren, aangezien het de enige manier was om voedsel langer te bewaren. Producten worden op hun hoogtepunt met moderne technieken ingeblikt zodat je voedsel een hoge voedingswaarde behoudt.
Ieder hoofdstuk in Vis uit blik heeft een inleiding waarin wordt beschreven waar je op moet letten bij het kopen van de betreffnde vis, wat de eigenschappen zijn, waar hij  gevangen wordt. Tot slot krijg je mooie verhalen van vissers die deze vis vangen.

Voor een ervaren kok bevat Vis uit blik over het algemeen geen verrassende recepten, de vis wordt naast de standaard smeersels als smaakmaker gebruikt. Er is gelukkig ook een aantal meer uitdagende recepten, hierbij is alleen de vraag zouden deze niet lekkerder zijn met verse vis. Desondanks als je de blikjes toch al hebt en ze moeten op dan zitten er toch wel aardige recepten tussen.
Nu nog een recept uitzoeken om te gaan maken. De zalm, tonijn en ansjovis sla ik over, die kennen we nou wel. Het allerlaatste recept is Kipper Kedgeree, daar ben ik wel nieuwsgierig naar.

Kipper Kedgeree
Hoofdgerecht voor 4 personen
4 papadums
300 g basmati rijst
100 g boter
3 tl kerrie
1 stuk gember van 2 cm, geschild en geraspt
2 uien, fijngesneden
0,5 dl kippenbouillon
3 eieren, hardgekookt en in stukjes gesneden
5 takjes koriander, fijngesneden
5 takjes platte peterselie, fijngesneden
1 citroen
zout
zwarte peper uit de molen
2 blikken kipper in olie van 190 g, uitgelekt
1 bosje lente-ui, in ringen gesneden.

Maak de papadums klaar volgens de aanwijzingen op de verpakking
Kook de rijst volgens de aanwijzingen op de verpakking. De rijst moet beetgaar zijn want wordt later nog een keer verwarmd. Laat afkoelen.
Smelt de boter in een koekenpan. Voeg de kerrie en de gember toe en laat een minuut bakken.
Voeg de ui toe en bak tot deze glazig is.
Blus af met een scheut kippenbouillon. Laat de bouillon verdampen.
Voeg de stukken ei toe.
Schep de rijst door de ui en kerrie. Warm de rijst goed door.
Breng de kedgeree op smaak met de koriander, peterselie, wat citroensap, zout en peper.
Schep voorzichtig de stukken kipper door de kedgeree.
Serveer de kedgeree met stukken papadum en de lente ui.

Wat een verrukkelijk gerecht, dit is het ultieme comfort food recept. Ik ben zo aangenaam verrast door dit gerecht, met verse vis zou het niet zo lekker zijn. De lekkere rooksmaak van de vis in combinatie met het zachte van het ei en de kerrie, afgemaakt door het frisse van de kruiden met citroen, geniaal.
Het is een simpel en snel gerecht. Ik heb alleen minder boter gebruikt want ik vond 100 g wel erg veel. Het ei heb ik samen met de kipper als laatste toegevoegd, anders bleef er niet zoveel van over. Zout heb ik niet toegevoegd, aangezien de kipper met de kippenbouillon het al zout genoeg maakte.
Voor startende koks is dit een heel leuk kookboek. Voor de meer ervaren kok zullen veel recepten bekend voor komen, maar ook voor deze koks zitten er enkele leuke recepten tussen.
Dit gerecht ga ik zeker vaker maken. Mijn negatieve kijk op vis uit blik is dan ook zeker veranderd.