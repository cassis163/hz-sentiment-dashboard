De kracht van dit boek, zit hem in de bijzondere karakters. Opwekking, Loper Boh en Pe Ell zijn alle drie net even anders dan de 'standaard' hoofdpersonen. Brooks weet ze uitstekend uit te werken, waarbij ze genoeg diepgang krijgen en toch een vleugje mysterie rondom hen blijven houden.

Het plot is eveneens een waar spektakel. De serie bestaat uit vier delen en dat is maar goed ook. Brooks neemt de tijd om het uit te werken en dit leest heel prettig. Niets wordt snel afgewerkt, alle gebeurtenissen worden zorgvuldig besproken, zonder dat het langdradig wordt. De reeks kent verschillende verhaallijnen en Brooks heeft ervoor gekozen om één van deze lijnen in dit boek heel goed uit te werken en de andere twee slechts eventjes aan te raken, zodat de lezer niet kan vergeten hoe het daar mee gaat. Dit kan enerzijds vervelend zijn, als lezer is de verhaallijn van het vorige deel, de nazaten van shannara, ineens afgebroken en wordt er verder gegaan met een ander deel. Desondanks stoort het niet, omdat de lezer zich goed kan realiseren dat dit noodzakelijk is vanwege de grootsheid en uitgebreidheid van het plot. Het kan nou eenmaal niet in één boek allemaal verteld worden, keuzes moeten gemaakt worden en dit heeft Brooks uitstekend gedaan.

De gebeurtenissen wisselen elkaar op een goed tempo af, waarbij het opvallend prettig is dat niet alles in één keer goed gaat en er af en toe perioden zijn waarbij er eigenlijk niets gebeurt. Brooks weet dan goed de moedeloosheid van de personen over te brengen. Alles klopt aan dit boek, alle kleine details worden goed uitgewerkt en afgewerkt. Natuurlijk blijven er vragen open staan aan het eind, maar daar zijn deel 3, de Elfenkoningin, en deel 4, de wakers van shannara, voor.