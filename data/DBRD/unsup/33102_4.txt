Grof wild is geschreven door Pieter Aspe, hij is één van de bekendste Vlaamse schrijvers van België op dit moment. Het boek is in 2009 op de markt gekomen en is verschenen bij uitgeverij Manteau. Zijn boeken behoren dan ook tot de beste thrillers die de jongste jaren in Vlaanderen verschenen zijn. Pieter Aspe schrijft meestal misdaadromans met hoofdinspecteur Pieter Van In in de hoofdrol, maar deze eigenschap gold niet voor dit boek. Grof Wild gaat over een koppel Victor Borremans en Eva Borremans die besluiten om hun zilveren huwelijksjubileum te vieren met een korte vakantie in een afgelegen chalet in de Ardennen. Victor is een succesvol zakenman die te weinig tijd maakt voor zijn vrouw Eva. Hierdoor maakt Eva samen met Oscar Piryns, de collega van haar man, een plan om hun liefdesleven weer wat op te krikken. Oscar huurt in opdracht van Eva enkele acteurs in die het Eva en Victor zeer moeilijk zullen maken tijdens hun reisje naar de Ardennen. Dit alles zodat Victor zich weer terug kan bewijzen als de heldhaftige ridder die hij was in het begin van hun relatie. Maar wat een gezellig weekje zou moeten worden, evolueert al snel in een helse nachtmerrie!

Grof Wild is een mooi voorbeeld van een misdaadroman. In het boek zitten talrijke elementen verwikkeld die de spanning doen stijgen. Het verhaal speelt zich grotendeels af op eenzelfde locatie, een afgelegen chalet in de Ardennen. De locatie wordt doorheen het boek zeer nauwkeurig beschreven, er is veel aandacht voor kleine details en dit zorgt ook voor extra spanning. Ook de manier waarop de personages worden beschreven is zeer doordacht, hun persoonlijkheid past perfect in het verhaal en dit zorgt ervoor dat alles ook zeer realistisch overkomt. In het boek wordt geen rekening gehouden met de structuur, er wordt voortdurend verwisseld van onderwerp wat soms enige verwarring kan oproepen.

Grof Wild vond ik echt een geweldig goed en spannend boek, één van de beste boeken die ik al gelezen heb van Pieter Aspe. Ik heb alreeds enkele andere boeken gelezen van Pieter Aspe zoals Dood Tij en Alibi, maar deze zijn mij niet even goed bevallen. De verhalen met hoofdinspecteur Van In in de hoofdrol vond ik vaak saai en ze lazen hierdoor ook helemaal niet vlot. In tegenstelling tot dit boek! Het is werkelijk een zeer spannend en vlot leesbaar boek dat je geen seconde naast je kan leggen! Wat mij zo aansprak aan dit boek is dat alles heel realistisch wordt voorgesteld, alsof het ieder van ons zou kunnen overkomen. Alle gebeurtenissen werden zeer gedetailleerd beschreven wat het zeer spannend maakte maar soms ook echt shockerend. De manier waarop de ingehuurde acteurs omgingen met Eva Borremans deed me dan ook echt huiveren. Wat wel een minpunt kan vormen voor dit boek is dat het wel heel snel overspringt van onderwerp tot onderwerp. Op een bepaald moment wordt de situatie van Victor en Eva geschetst in de Ardennen en enkele regels later bevinden we ons weer in de thuissituatie van hun zoon Jeroen. Voor mij vormde dit niet echt een probleem maar dit kan voor sommige lezers zeker als minpunt aanschouwd worden.