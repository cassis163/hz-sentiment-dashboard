Samenvatting
JJ heeft al veel meegemaakt in zijn leven. Ondanks het liefdevolle gezin en de goede bedoelingen van zijn ouders is hij toch het slachtoffer geworden van de schooltiran Ivar. Door dat geklier en het gemene gehalte van de onpeilbare pestbuien van deze jongen is de jeugd van JJ een ware hel geweest. En dat allemaal omdat ze zijn verhuisd. JJ kan het niet vatten en mist zijn vorige buurt en school enorm. Maar er is geen ontsnappen aan, Ivar tiranniseert niet alleen JJ maar ook de omgeving reageert op de aanwezigheid van deze sfeerbepalende jongen. Door deze situatie, die gepaard gaat met onzekerheid en angst, sluit JJ zich onbewust af en heeft niet veel vrienden. Eenzaamheid en beperkte sociale contacten zijn het gevolg.

Wanneer JJ na de Havo gaat studeren heeft hij nog merkbaar last van de schade die hem is toegebracht. Toch is hij voornemens zich niet te laten kennen en te veranderen. Wanneer hij op school de aparte Scrabble leert kennen en een aanbod krijgt dat hem overdondert weet hij niet goed hoe te reageren. Weer die achterdocht die hem dreigt te nekken. Maar toch, er is iets wat hem beslissingen doet nemen en zijn leven verandert op een positieve manier. Het gevoel ‘waarom zou iemand mij leuk vinden?’ verdwijnt langzaam naar de achtergrond maar blijft altijd aanwezig. Het lukt JJ toch om een groepje vrienden om zich heen te verzamelen, een leuke baan te vinden en zijn zelfvertrouwen neemt toe. Totdat er ineens een nachtmerrie tot leven komt en Ivar voor zijn neus staat. JJ heeft alles te verliezen en is dit keer niet van plan de tiran weer de overhand op zijn leven te krijgen.

Beoordeling
Dit boek is een Young Adult maar het is absoluut voor alle leeftijden geschikt en aan te raden. Niet alleen qua verhaal maar zeker ook het maatschappelijk thema dat als rode lijn door het verhaal loopt heeft voor jongeren en hun ouders/opvoeders een waarschuwende/signalerende functie. Het zou zelfs op de leeslijst voor scholen horen te staan. Voor 12-16 jarigen is dit echt een must om te lezen, ook al zijn de hoofdpersonages wat ouder, dat maakt niet uit. Er zijn zoveel zaken die gebeuren die niet leeftijdgebonden zijn. Denk maar aan de onzekerheden waar ze op die leeftijd mee te maken krijgen, de veranderingen m.b.t. zichzelf en school. Het zal veel herkenning oproepen ook al word je niet zelf gepest. Het verhaal zou zomaar eens ook een eyeopener kunnen zijn.

Het is echt een ontzettend mooi en oprecht geschreven verhaal. Vele emoties passeren de revue, begrijpelijke emoties want pesten is een complex en heftig fenomeen. Het roept angst, wantrouwen en onzekerheden op, maar ook woede en onmacht. Zelfs als lezer ervaar je dit gevoel geregeld, vooral tijdens de flashbacks waarin je het verhaal van JJ leest. Dat is behoorlijk indrukwekkend en roept zelfs machteloosheid op. Het is zo oneerlijk en wordt zo zwaar onderschat. Als moeder is het zelfs hartverscheurend om te lezen en hoop je maar dat je eigen kinderen er niet mee in aanraking komen. Helaas is de realiteit anders, er zijn overal pestkoppen en daarmee ook hun slachtoffers. De grote vraag blijft waarom iemand pest en waarom zijn de pijlen gericht op die ene persoon……

Het boek bevat prachtige scènes waarin Buddy heel filmisch weet te omschrijven wat er gaande is. Hij heeft hiermee aangetoond oog voor detail en finesse te hebben en schrijft op een manier die meteen pakt. Daarbij is hij in staat volledig onverwacht en zelfs zeer gedurfde wendingen in het verhaal door te voeren, een ‘huh’ moment van verrassing of verbazing was er dan ook geregeld. Maar een knipoog zo nu en dan, wat humor en grappige momenten zorgen dat het boek serieus maar ook luchtig is. Dat komt vooral door een aantal personages rond JJ die het verhaal compleet maken. Het is daarom geen zware kost om te lezen maar wel blijft het een heftig en imponerend verhaal.

Vriendschap en vertrouwen moet je verdienen maar het is wel kwetsbaar. Erg mooi beschreven.
De zin: ‘Voordat je dit boek gaat lezen, moet je één ding weten: dat het me spijt. En dat ik het een volgende keer weer zou doen’ is veelzeggend en, net als de prachtige cover, allesomvattend.


Buddy Tegenbosch beschikt over een uitermate prettige, vlotte schrijfstijl. Met ‘Oog om oog’ heeft hij een onderwerp gekozen dat aanspreekt vanwege de altijd aanwezige actualiteit. En deze combinatie maakt dit boek echt tot een aanrader. Vooral de afsluitende plotwending maakte erg veel indruk. Erg filmisch en overtuigend. Puur en echt, alsof je er zelf bijstaat. Complimenten hiervoor!

4,5 dikke sterren