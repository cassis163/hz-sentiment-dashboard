Als je de achterkant van dit boek bekijkt verwacht je een misdaadroman waarin het meer gaat om het beramen van een moord dan het oplossen daarvan. Het is echter wel degelijk een echte detective / whodunnit. Het eerste hoofdstuk lijkt het er even op dat je al in het begin de daders kent, echter Books weet op handige wijze het verhaal een onverwachte wending te geven.

De woordkeus is tijdloos, dus niet te ouderwets maar ook niet erg hip. De lengte van de hoofdstukken, de scene-wisselingen, zeg maar de timing zit heel aardig in elkaar. Om die redenen, en de verschillende plotwendingen kregen me zover dat ik het boek in één weekend uitlas. De meeste karakters komen goed uit de verf maar het rechercheduo Petersen & Bloem moet nog wat uit hun standaard inspecteur & brigadier (Morse & Lewis, De Cock & Vledder etc.) stappen. De invloed van Sherlock Holmes is goed zichtbaar in de denkwijzes van Petersen. Niet verrassend dus dat Books ook een fan is van deze meesterdetective. De achtergrond van het kleine dorp en een deel van de stijl deden me ook denken aan Elizabeth George.

Er viel me nog wel een technisch foutje op... Er komt een revolver met geluidsdemper in het boek voor waarvan de hulzen gevonden. De hulzen van een revolver blijven echter in de cilinder na het vuren van een kogel, in tegenstelling tot bij een pistool. Ook worden geluidsdempers alleen gebruikt bij pistolen, geen revolvers. Al met al heb ik me prima vemaakt en kan Books zich met Gerard Nanne, Frans van Duijn en Esther Verhoef scharen in mijn rijtje van favoriete Nederlandse misdaadauteurs.