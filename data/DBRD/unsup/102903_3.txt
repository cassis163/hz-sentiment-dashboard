Diane Broeckhoven werd geboren in Antwerpen en woonde dertig jaar in Nederland voor ze in 2000 weer terugkeerde naar haar geboortestad. Het oeuvre van Broeckhoven bestaat voor het overgrote deel uit jeugdboeken, maar haar eerste roman voor volwassenen De buitenkant van Meneer Jules werd in zestien talen vertaald. Haar nieuwste roman, Niemand heeft het gedaan, verscheen in 2017 bij Uitgeverij Vrijdag.

Bonnie heeft een hele jonge moeder en heeft haar vader, met zijn beatleshaar, nooit gekend. Bonnie, haar moeder, haar groot- en overgrootmoeder hebben een sterke band, zij zijn ‘het viergeslacht in vrouwelijke lijn’. Het denkbeeldige vriendinnetje van Bonnie noemt zichzelf Niemand. Maar dan wordt Bonnies moeder, Lena, verliefd op meneer Weeda, Hans, en dreigt alles te veranderen. De wereld van Bonnie staat op zijn kop en daar moet wat aan gebeuren.

Niemand heeft het gedaan begint met een interessante proloog: “De waarheid en niets dan de waarheid zou ik noteren, zoals ik die zelf beleefd en naar mijn hand gezet had als klein meisje.” Bonnie vertelt, nu haar moeder op sterven ligt, eindelijk het waargebeurde verhaal van meneer Weeda en dat weet de lezer nieuwsgierig te maken.

Het verhaal is kalm, kabbelt rustig voort en is, op enkele zinsconstructies die een tweede keer gelezen moeten worden om te begrijpen wat er staat, goed geschreven. Niemand heeft het gedaan is een aardig verhaal, maar op zich niet wereldschokkend. Toch is het gek genoeg de titel die de spanning erin houdt. Deze maakt nieuwsgierig en lijkt aan te dringen op een onverwacht einde of een wending die de lezer niet aan zag komen. Op die manier houdt Broeckhoven de lezer toch op het puntje van de stoel, wat gaat er nog gebeuren? Het maakt dat je het dunne boekje in één ruk uitleest, van de proloog tot de ontknoping aan toe.

Wellicht is het te danken aan de vele jeugdboeken die Broeckhoven al eerder schreef, maar ze weet het perspectief van de jonge Bonnie geloofwaardig neer te zetten en in stand te houden. De leefwereld van het kind en haar denkbeeldige vriendinnetje is duidelijk anders dan die van de volwassenen om haar heen en dat maakt de ontknoping zo intrigerend.

Er zou een heel boek geschreven kunnen worden over de psychologische laag die schuilgaat in het personage Niemand, maar knap aan dit boek is dat Broeckhoven haar bijna achteloos ten tonele laat verschijnen. Als lezer moet je de aandacht er goed bijhouden om alle verwijzingen naar Niemand en de betekenis daarvan voor Bonnie te vatten. Niemand heeft het gedaan is een boek waarvan vooral de ontknoping de lezer nog lang bij zal blijven.