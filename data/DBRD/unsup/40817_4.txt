Pitu heeft kanker en krijgt van z’n Griekse dokter te horen dat hij nog een half jaar te leven heeft. Dit houdt hij voor de buitenwereld geheim.

Het boek beschrijft de familiegeschiedenis van Pitu. Pitu, opgegroeid bij z’n moeder, heeft z’n vader niet gekend. Alle gebeurtenissen op de Balkan vanaf het uitbreken van de 1e wereldoorlog tot en met het heden hebben een grote invloed op het leven van de verschillende volkeren, die hier leven. Elk volk woont in een bepaald gebied, maar voelt zich soms toch meer thuis bij een ander land. Roemenen, Turken, Grieken, Macedoniërs, Bulgaren, Serviërs: elk volk heeft z’n eigen geschiedenis. Pitu vindt dat hij én zijn volk, de Aroemenen, de Balkan heeft gemaakt tot wat het nu is en is er trots op.
Samarina, Pitu’s dochter, heeft nog een hele toekomst voor zich. Zij komt thuis met een stedeling uit Skopje, de hoofdstad van Macedonië. Wel even wennen voor vader Pitu.

Pitu probeert zijn hedendaagse leven een plaats te geven, door steeds terug te denken aan het verleden. De beschrijvingen in het boek zijn levensecht en soms ontroerend. De geschiedenis van de verschillende volkeren op de Balkan speelt een belangrijke rol in het boek. Tot welk volk behoort een mens op de Balkan eigenlijk echt, wat is zijn identiteit? Zijn de grenzen aan het vervagen of juist niet? Het boek is op een prettige manier geschreven en is op geen enkel moment saai. Als lezer krijg je een goed beeld van het leven in voormalig Joegoslavië en van de vele volkeren op de Balkan.
Een aanrader!
.