Vallende tijd bevat een selectie gedichten uit verschillende bundels.
De gedichten worden per auteur aan de lezer aangeboden.
Als je niet veel weet over de Rif in Marokko is het heel fijn om achter in het boek een overzicht aan treffen van de notities die bij een aantal gedichten gemaakt zijn. Zo leer je meer over de achtergronden of de betekenis van een woord zoals: adjoen. Dit is een Noord-Afrikaanse trom.

De gedichten in deze bloemlezing zijn aangrijpend en prachtig en voor iedere lezer goed te begrijpen. Je voelt het verdriet, de ontgoocheling, de wanhoop maar ook de hoop die de auteurs hier uitspreken. De lengte van de gedichten is afwisselend. Soms slechts een paar zinnen, een andere keer een paar bladzijden vol gevoelens.

Een voorbeeld van een kort gedicht is 'Ruimte', geschreven door Ahmed Ziani:

Hoeveel vlakte is er nodig om
een roos te kweken?

Hoeveel grond is er nodig om
een boom te doen groeien?

Hoeveel ruimte heb je nodig om
een welwillendheid te planten
in een menshart
gevolgd door een glimlach op het gelaat?

In het nawoord vertelt Asis Aynan over het tot stand komen van de Berberbibliotheek. Hij is de samensteller van deze bundel. Door het lezen van zijn woorden kun je jezelf een klein beetje meer verplaatsen in de gevoelens van de auteurs.
De vier auteurs zijn heel verschillend, maar er is iets dat hen verbindt: hun liefde voor de Rif en de Riffijnse cultuur.

Vallende tijd bevat imponerende teksten die stof geven tot nadenken en een aantal zijn zeker de moeite waard om te herlezen.

In Vallende tijd is de weemoed voelbaar, je ziet de kleuren en ruikt de geuren die de auteurs moeten missen, het gemis van de armen om hen heen van diegenen die ze verloren hebben of een blik van verstandhouding die niet gezien mocht worden. - Graag Gelezen