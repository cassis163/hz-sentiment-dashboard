Marjolijn van Heemstra, auteur, regisseur en actrice, schreef haar debutroman ‘En we noemen hem’. Het boek is genomineerd voor de Libris literatuurprijs.
Het boek is tot stand gekomen, omdat Marjolijn haar oma had beloofd om haar eerste zoon te vernoemen naar haar bommenneef. De bommenneef heeft na de tweede wereldoorlog op sinterklaasavond een bom, vermomd als surprise, bij een NSB’er afgegeven. Daarbij kwamen drie mensen om het leven.

Marjolijn gaat op onderzoek uit en komt er al snel achter dat het verhaal in werkelijkheid anders is. Ze neemt je mee op reis naar de zoektocht over de waarheid van haar ‘bommenneef’. Maar de tijd tikt, want haar eerste zoon komt er bijna aan. De hoofdstukken tellen met je af. Maar Marjolijn zit niet op een roze wolk tijdens haar zwangerschap. Soms worden er vreemde keuzes gemaakt. De beschrijvingen over de zwangerschap kunnen schokkend overkomen, maar er zit ook veel humor in.

Het boek leest gemakkelijk weg en er komen allerlei emoties naar voren. De schrijfstijl zorgt ervoor dat je verder wilt lezen om de waarheid te weten te komen.