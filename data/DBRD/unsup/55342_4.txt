Hoog diplomatiek vergrijp, met Israël in een listige hoofdrol. Het leidt ertoe dat de Amerikaanse raketonderzeeër USS Kentucky op weg is om met de kracht van 5.000 Hiroshima’s Iran te verwoesten. Als Washington daar achter komt, lijkt het te laat om het tij nog te keren. De vader aan boord van het ene schip moet de zoon aan boord van het andere opofferen om de levens van miljoenen mensen te redden. De hoogste veiligheidsadviseur in het Witte Huis verdenkt een collega haar ex te willen doden wiens kennelijke poging tot herstel van de huwelijksbanden wel heel vreemd uitpakt. Diplomaten vreten zich op van de zenuwen; bemanningen zijn geen moment hun leven zeker.

Van pagina tot pagina hoopt de spanning zich op. Rick Campbell weet als ex-Navy Commander met permissie om zo nodig een kernkop af te vuren van de hoed en de rand. Een verhaal dermate van binnenuit geschreven met grote kennis van zaken. Het wemelt van de technische gegevens die niet verwarren omdat ze juist zo worden gebracht dat ze de inzichtelijkheid bevorderen. Je voelt mee met de mensen in doodsangst, honderden meters diep onder het oppervlak. Het is maar goed dat er tussen de hoofdstukken flinke witmarges zijn ingebouwd, want dat geeft je even gelegenheid om van die aanhoudende reeks cliffhangers op adem te komen.

Alleen ingewijden, mensen die zogezegd de hand aan de trekker mogen houden, kunnen je als lezer zo in spanning laten. Een nietes-welles ontwikkeling van het hoogste niveau. Het onverwachte steekt met regelmaat de kop op. Juist als je denkt dat het allemaal uit en over is, duiken reddingsboeien op. Wanneer je het donkerbruine vermoeden hebt een lijn te kunnen ontwaren, wordt dat door een torpedo weggeblazen. Een machtige plot verknoopt een aantal open einden. Je hoeft geen kenner te zijn van wat zich onder water afspeelt om aan dit verhaal je plezier te hebben.

De brede doelgroep die van een goed geschreven thriller houdt, wordt er mee bediend. Mooi van opbouw, prettig leesbare zinnen en bij alle spanning nooit het verdrinken in irrelevantie. Of torpedo’s hun doel bereiken mogen lezers zelf waarnemen; dat de vuurpijken van Campbell trefzeker zijn staat buiten kijf. De illusie de afloop te kunnen doorzien kan de lezer wegstrepen, want die zekerheid daaromtrent in het ene hoofdstuk wordt in het volgende weggeslagen.

De Trident Deceptie van Rick Campbell is een thriller die je van de eerste tot de laatste bladzijde bij de keel pakt.