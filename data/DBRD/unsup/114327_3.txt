Nadat ik Vals gelezen had ben ik gelijk doorgegaan met Waanzin van Mel Wallis de Vries. Van het begin af aan zat ik er goed in en wilde ik ook alsmaar verder lezen. Toch vind ik Vals beter dan Waanzin dus vandaar mijn 3 duimpjes. Ik heb nu een aantal boeken gelezen van Mel en merk dat ze ontzettend verslavend zijn doordat ze zo heerlijk weg lezen.

In Waanzin draait het allemaal om Claire. Nadat haar moeder overleden is krijgt haar vader een nieuwe baan waardoor ze van Amsterdam naar Rotterdam verhuizen. Daar krijgt Claire geen aansluiting met andere meiden uit haar klas en langzaamaan vereenzaamt ze. Gelukkig heeft ze nog wel contact met Zoë, haar beste vriendin uit Amsterdam. Per toeval krijgt ze telefonisch contact met Nick waar ze een fijn contact mee krijgt. Ondertussen verdwijnen er 4 meisjes…

Ik vond de ontknoping verrassend, maar wel wat ongeloofwaardig. Desalniettemin heb ik enorm genoten van dit boek van Mel Wallis de Vries. Ik heb begrepen dat in 2011 weer een nieuw boek uit gaat komen van haar. Ik kijk daar nu al naar uit, maar tot die tijd heb ik nog één boek van haar te gaan welke ik nog niet gelezen heb. Wat een heerlijk vooruitzicht!