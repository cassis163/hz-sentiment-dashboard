Thomas Berg wordt, direct na zijn vakantie, opgeslokt door een moord op een professor Nederlandse Literatuur, wiens lichaam is aangetroffen in een bouwput. Al snel is Thomas van mening dat de oorsprong van de moord in het verleden ligt. En wel in 1943. Wie kan er zeventig jaar na dato nog belang hebben bij het bedekken van collaboratie met de vijand? Thomas moet alle zeilen bijzetten, vooral omdat aan het begin van het onderzoek collega Wendericks afwezig is in verband met een cursus en collega Meulenaer in het ziekenhuis is beland. Gelukkig krijgt Thomas hulp van Chloë Winters, een journaliste, die recent haar moeder bij een auto-ongeluk heeft verloren en maar blijft volhouden dat het geen ongeluk, maar opzet was.

Foto’s spelen een belangrijke rol in dit verhaal. Het is daarom extra leuk dat Claes elk van de vier delen, waarin hij het boek heeft verdeeld, een titel heeft gegeven die met fotografie te maken heeft. En elke titel past ook perfect bij dat deel van het boek. Het verhaal zit ingenieus in elkaar en wordt weer heerlijk verteld. Hoewel ik doorgaans niet zo’n fan ben van ‘oorlogsgedoe’, zeker niet in een boek dat in het heden speelt, heb ik er met volle teugen van genoten. Ben zelfs een afbeelding van een schilderij, dat genoemd wordt in het boek en een belangrijke rol speelt in het verhaal, gaan zoeken via internet. Krijg steeds meer zin om Leuven te gaan bezoeken, om alle door Claes beschreven locaties zelf te gaan bekijken.
Natuurlijk is de cover weer van zeer grote waarde voor het verhaal. Práchtig!
Voor mij is dit 5e deel dan ook 5 sterren waard.