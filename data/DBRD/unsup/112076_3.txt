Ik hou van vampierenverhalen. Toen ik de flaptekst van dit boek las, was ik meteen weg.
Het verhaal van Roan Storm die tegen heug en meug wordt wat hij bestrijdt, kan ik hier gaan samenvatten, maar ik vind dat heel moeilijk zonder spoilers te geven.
Nu, dit boek begon me stilaan aan de klassieker "Dracula" van Bram Stoker te doen denken, met alle negatieve dingen erbij.
Het verhaal is heel veelbelovend, maar ik las het meer als een verslag dan als een roman. Nergens, maar dan ook nergens werd ik emotioneel in het verhaal meegenomen. Sterker zelfs, hier en daar werd het zo lang gerekt en werd op cruciale punten de vaart uit het verhaal genomen, zoals bv door beschrijvingen in een dialoog.
Persoonlijk miste ik elke vorm van emotie in het verhaal. Nergens raakte het me. Ik vond het wel een goed politiek dilemma, maar las het dus meer als een verslag en een morele kwestie, dan dat het mijn hart raakte. Dit verhaal ging naar mijn hoofd en niet naar mijn hart.
Het verhaal miste hier en daar perspectief. Het las als een ellenlang krantenartikel en deed me sterk denken aan "Dracula" van Bram Stoker. Het past in die tijdsperiode, maar is niet meer recent. Dat boek bracht ook de moraal boven het verhaal en dat was ook wat ik heel de tijd hier als indruk aanhield.
Ik ergerde me vooral in het begin aan het overwoordigde taalgebruik en zinnen die hier en daar analyse nodig hadden om verstaanbaar te zijn. De geknutselde taal maakte het verhaal in het begin weinig leesbaar. Vanaf deel twee gaat het beter, maar als Vlaamse had ik echt moeite met de coleur local van bepaalde uitdrukkingen.
Dit is een boek waar ik me door geworsteld heb. Ik snap dat het prijzen won, maar ik geef toe dat het beter kon.
De personages zijn op de hoofdrolspelers na, niet goed uitgewerkt. Ik vond het kartonnen figuren. De jagers konden bijvoorbeeld meer tot leven gebracht worden. Nu was het meer "tell" dan show. Ook begon ik in de raad de kluts te verliezen tussen alle personages, die niet echt goed uitgewerkt en voorgesteld waren, waardoor ik het geheel soms als verwarrend ervoer.
Mijn oordeel zou 58% zijn voor dit boek, dus 3 sterren.