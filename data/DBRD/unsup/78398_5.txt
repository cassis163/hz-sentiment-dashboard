Tom Kreel is de kleinzoon van Piet Kreel, met wie je kennis hebt kunnen maken in “Piet Kreel is nog wel”. Tom is een veertiger met twee puberkinderen, Babette en PJ (afkorting van Piet Junior). Hij is net gescheiden van Karin en probeert zijn leven weer op de rails te krijgen.
Hoewel hij denkt dat hij daar al een heel eind mee is, denkt zijn nieuwe vriendin Tess, de buurvrouw van Piet, daar anders over.
Als zijn broertje Freek hem vraagt een avond te gaan stappen, loopt dat bijna op een ramp uit. Tom gaat op tijd naar huis, maar Freek gaat in de fout.
Met Babette heeft Tom heel wat te stellen als zij een 10 jaar oudere vriend krijgt en komt hij erachter dat in zijn eentje een puber opvoeden niet meevalt. Gelukkig staat Tess hem ter zijde en geeft hem raad.
Dan krijgt Babette samen met haar vriend een ernstig ongeluk. Het leven van Tom schudt op zijn grondvesten en zijn hele familie lijdt met hem mee. Zullen zij met elkaar in staat zijn dit drama te boven te komen en het leven weer op te pakken?

Ondanks de titel van het boek is een grote rol toebedeeld aan Tess. Een vrolijke en standvastige, sterke vrouw. Zij behoedt Tom voor domme dingen wat betreft de vriend van Babette, komt “toevallig” even kennismaken als Tom samen met Karin in een cafeetje zit, omdat Karin weer thuis wil komen wonen en geeft Tom op meerdere plaatsen wijze raad.
Ook Piet krijgt een grote rol toebedeeld. Als wijze, oude man en in terugblikken op vroeger. Daarnaast zijn er meerdere flashbacks over Toms jeugd en zijn huwelijk.

Michiel Geurtse heeft een vlotte en humoristische schrijfstijl. Hij weet de karakters goed uit te diepen, laat de emoties van de personen naar voren komen en schroomt niet om ook in te gaan op de lichamelijke behoeften van een gescheiden man van middelbare leeftijd. De korte hoofdstukken geven vaart aan het boek en de vele dialogen zijn helder.
Ook in dit boek komt naar voren dat muziek in het leven van Michiel belangrijk is en laat hij zien wat muziek kan bewerkstelligen.

Michiel Geurtse (23 februari 1974, Almelo) schrijft columns voor Schik, landelijke mantelzorgorganisatie MantelzorgNL en diverse kranten en sites. Op zijn eigen site MichielZiet.com schrijft hij wekelijks een column.
Als mantelzorger van zijn autistische zoon weet hij waar hij over schrijft en dat maakt het boek nog realistischer.
In 2016 verscheen zijn debuutroman “Piet Kreel is nog wel”.