Korte inhoud:

Maak kennis met Feri een getalenteerde en zelfstandige dief in Felswyck, de hoofdstad van het eiland Fels. Feri heeft haar naam gemaakt in de onderwereld van de stad. Maar buiten haar professionele talent heeft ze ook het talent om " kraft " aan te voelen. Bij een opdracht ontdekt ze het laboratorium van de krafter Kephris. Alles loopt mis en er ontsnapt een demon van pure kraft. Wanneer ze kort erna wordt opgepakt krijgt ze de keuze: de krafter opsporen of de strop. De zoektocht naar de krafter begint want de demon is een bedreiging voor iedereen .....


Mijn mening:

Als je al naar de kaft kijkt en daarna het boek opent vallen de details direct op. De 3 kaarten aan het begin van het boek en de lijst van namen en begrippen scheppen verwachtingen. Het is vanaf dit punt al duidelijk dat er over de wereld tot in de puntjes is nagedacht. In het eerste deel word je er als lezer in ondergedompeld. De auteur beschrijft de stad, de politieke systemen,de daar levende clans en families, de sibberaad en verhoudingen tussen de verschillende personen tot in de details. Met de beschrijvingen kun je je het decor tot in de puntjes voorstellen incl het uitzicht uit het raam. Je kijkt mee rond, voelt en ruikt de stad .....

Door deze beleving komt de verhaallijn langzaam op gang. Je maakt kennis met veel verschillende personages waarvan de rol niet direct duidelijk is. Het verloop van deze lijnen loopt soms ook door elkaar. De ene keer volgen ze elkaar op en op andere momenten lees je wat er bij de anderen op hetzelfde moment gebeurd. Wie of wat de demon nu is weet je aan het einde van het boek eigenlijk nog niet. Het leest niet gemakkelijk omdat je je hoofd er echt bij moet houden. De details en relaties zijn zo belangrijk dat je het boek niet in een keer uit kunt lezen. Van de andere kant is dit dan weer eens een uitdagend boek.

Feri evolueerde van een "gewone" dief naar iemand die ver over haar grenzen moet gaan om haar vege lijf te redden. De wenne (een drug) zorgt voor een stimulerend effect maar zorgt ook voor een verval van haar lichaam. Ze heeft steeds meer nodig en de lichamelijke gevolgen worden ook steeds groter. Steeds meer risico's moet ze nemen om Kephris en de demon te vinden.

Naast Feri volgen we ook Osser en Isse. Osser is lid van de dienst en infiltreert tot op een hoog level bij de Felswegan ( de clans van het noorden die een burgeroorlog starten tegen de huidige orde van Fels). We lezen hoe hij start in de dienst van de stamheer en langzaam dieper en dieper in de organisatie van de Felswegan opgenomen wordt.

Isse is de dochter van de stamheer en een strijder. Ze wil graag als erfgenaam aangeduid worden maar haar vader ziet haar niet staan. Toch moet ze steeds meer beslissingen nemen de stad in handen te houden .

Eindoordeel
De demon van Felswyck is een uitdaging om te lezen. Een gedetailleerde wereld met politieke intriges en veel verschillende personages. Wanneer je meer van politieke spelletjes dan van snelle actie houdt is het een uitdaging om zeker aan te gaan. En laat ik daar nu om de zoveel tijd eens ongelooflijk van kunnen genieten......