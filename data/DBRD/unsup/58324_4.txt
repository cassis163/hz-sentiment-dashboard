Op een doordeweekse lentemorgen vinden er in Brussel twee spontane, maar bijzondere ontmoetingen plaats. Maud en Louise de hoofdpersonen in het boek ontmoeten allebei een aardige man waarbij ze zich direct op hun gemak voelen. Beide dames kennen elkaar niet, maar zijn wel allebei die morgen in Brussel. Elk met hun eigen verdriet waar ze mee moeten dealen en met zich meedragen.

Later op de dag vindt er in de vertrekhal van het vliegveld een verschrikkelijke aanslag plaats. De beide dames bevinden zich niet meer op het vliegveld, maar de mannen die zij die morgen ontmoet hebben nog wel.

De ontmoeting die Maud met Victor had en Louise met Lennard waren voor zowel Maud als Louise zo bijzonder dat ze, nadat ze van de aanslag gehoord hebben, beiden het gevoel kregen te willen weten hoe het nu met de mannen is.
In die zoektocht kruisen hun paden elkaar en zo krijgen Maud en Louise contact met elkaar. Hun zoektocht verbindt hen en er ontstaat een warme vriendschap waarbij ze elkaar steunen als de ander het moeilijk heeft en beiden na een verdrietige periode het geluk toch weer lijken te vinden.

“Nooit meer bang” is een prachtig boek waarin onderwerpen worden beschreven die ons allemaal kunnen overkomen als we net op een bepaald moment op een bepaalde plek zijn of als we tegen een ziekte of aandoening moeten vechten. Niemand weet wat hem boven het hoofd hangt en iedereen gaat anders met tegenslag om. Gaby Rasters heeft in dit boek heftige onderwerpen op een eerlijke en realistische manier beschreven, zonder dat het “zware kost” is om te lezen.

Alle personages die in het boek voorkomen zijn stuk voor stuk fijne personen, waar je direct sympathie voor voelt. De karakters verschillen, maar je herkent soms iemand uit je omgeving erin en dat maakt het lezen extra leuk.

In dit boek komen heftige onderwerpen aan bod, maar Gaby is een kei in het schrijven van Feelgood romans en schrijft vlot en met de nodige humor, wat het lezen van haar boeken erg aangenaam maakt. Je kunt niet stoppen met lezen, je wil altijd verder lezen om te weten hoe het de hoofdpersonen verder vergaat.

Een echte aanrader om te lezen en te genieten van dit prachtige boek en te beseffen dat je “nooit meer bang” hoeft te zijn, want in de malle molen van het leven draait ieder zijn eigen rondje mee en iedereen is sterk op zijn eigen manier!