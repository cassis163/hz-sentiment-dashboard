Het boek 'Halloween Horror Verhalen' bevat – erg toepasselijk – dertien huiveringwekkende verhalen, geschreven door Nederlandse en Vlaamse auteurs.

Dat horror een ruim genre is, blijkt wel uit deze bundel. Eng, bloederig, melancholisch, misselijkmakend, humoristisch … Het boek biedt van alles wat. Zo lees je over jong meisje, over een Franse misdaadfotograaf of juist over moddervette toeristen. De bundel bevat verhalen die zich afspelen op zee, in een ziekenhuis of op het darknet. Verhalen met een oud kattenvrouwtje of een baby die niet zo onschuldig blijkt. Volop katten, koeien, tulpen of ‘vreters’ en dan ook nog eens een doodsgodin. Variatie genoeg, dus!
Uiteraard heeft die medaille wel twee kanten: de variatie zorgt er wel voor dat iemand het ene verhaal wat meer zal liggen dan het andere. Dat is echter te wijten aan persoonlijke smaak en niet aan de kwaliteit van de auteurs.

Leuk is ook dat na ieder verhaal een stukje te vinden is over de schrijver en diens inspiratie voor het verhaal. Zeker interessant wanneer je van een auteur nog wel eens meer zou willen lezen.

Kortom: deze bundel is wat mij betreft een echte aanrader voor liefhebbers van horror.