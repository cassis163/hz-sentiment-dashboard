De thriller met de opvallende titel B.B. is het debuut van Karin Kallenberg en Dimitri Van Hove. Karin volgde de lerarenopleiding Nederlands in Amsterdam en houdt zich pas sinds een paar jaar bezig met creatief schrijven. Dimitri publiceerde naast zijn illustratiewerk een aantal korte verhalen in Vlaamse en Nederlandse literaire tijdschriften. Ze hebben elkaar leren kennen op de schrijverssite verhalensite.com (inmiddels opgeheven) en besloten een auteursduo te vormen. B.B. is het tweede product van deze samenwerking, het eerste is nog niet klaar voor publicatie.
B.B. is de bijnaam van Andy, als baby te vondeling gelegd en geadopteerd door het liefdevolle gezin van Woerkom. Andy heeft fibromatose, een erfelijke aandoening waardoor hij moeilijk kan praten en zijn gezicht ernstig misvormd is. Zijn schooltijd is een ware hel: vol pesterijen, vernedering, mishandeling en zelfs misbruik. Hij werkt bij hetzelfde bedrijf als Femke, het meisje op wie hij al sinds zijn middelbareschooltijd verliefd is. Femke woont samen met Ruben, een man die er diverse dubbellevens op na houdt. Wanneer Andy wordt opgegeven voor een make-over programma ziet hij dit als dé kans om eindelijk een normaal leven te gaan leiden, misschien zelfs wel met Femke. De verwachtingen van Andy zijn hooggespannen en wanneer de uitkomst niet wordt wat hij ervan had verwacht stort zijn wereld in. In een laatste poging controle over zijn leven te krijgen, bedenkt hij een volledig absurd plan. De levens van Andy, Femke en Ruben belanden in een maalstroom van bizarre gebeurtenissen met een desastreuze afloop.
Het debuut van Kallenberg en Van Hove is een originele en rauwe thriller geworden die bijna leest als een film doordat allerlei krankzinnige situaties elkaar in een hoog tempo opvolgen. Steeds wanneer je denkt te weten welke kant het opgaat, volgt een plotwending en gaan de verhaallijnen weer een andere kant op. Eén ding staat echter vast: Andy is voor het ongeluk geboren en zijn verhaal kan niet goed aflopen. En dat doet het ook niet, maar een laatste twist zorgt voor een onverwachte afloop.
Het meest opvallende aan B.B. is echter het met veel psychologisch inzicht uitgewerkte karakter van Andy. Door zijn aandoening en de treiterijen in zijn jeugd is hij uitgegroeid tot een getraumatiseerde volwassene met behoorlijk wat afwijkend gedrag. Met een flinke dosis zelfspot weet hij zich staande te houden in het leven en ook zijn afwijkingen benadert hij met de nodige ironie. Door flashbacks naar zijn middelbareschooltijd krijg je als lezer een dieper inzicht in Andys leven en dit is tragisch en hartverscheurend. De buitenkant telt en maar weinigen nemen de moeite te kijken naar het goede binnenin. Tegelijkertijd verspringt het vertelperspectief in het heden tussen Andy, Femke en Ruben. Alle personages krijgen op deze manier een eigen persoonlijkheid en zonder in herhaling te vallen vullen de gebeurtenissen elkaar goed aan.
B.B. is de bijnaam van Andy in zijn jeugd. In eerste instantie staat het voor BaBy, later voor Beesten Bek, Bekakte Blaaskaak of wat er ook maar verzonnen kan worden met deze twee initialen. In dit geval kan het ook de afkorting zijn van Buitengewoon Boek. B.B. is een opmerkelijke psychologische thriller; een meeslepende combinatie van originaliteit, spanning en tragiek, geschreven in een hoog tempo met direct taalgebruik en humor. De perfecte thriller? Dat niet helemaal; door alle absurde ontwikkelingen boet de plot op sommige punten in aan geloofwaardigheid, maar eenmaal in het verhaal gezogen zal de lezer dit echt een zorg zijn.