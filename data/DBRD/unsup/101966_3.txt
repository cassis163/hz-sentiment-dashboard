De Britse topauteur, Hilary Mantel, die twee keer de Booker prijs won met haar romancyclus Cromwell laat ons in dit boek getuige zijn van het dagelijkse leven van het Britse echtpaar Frances en Andrew. Dit echtpaar ging in de jaren 80 wegens beroepsactiviteiten, een tijdlang in de havenstad Djedda in Saoedi Arabië wonen.
Andrew heeft de kans gekregen om er als bouwkundig ingenieur veel geld te gaan verdienen door mee te werken aan een bouwproject van het ministerie. Frances echter, die cartograaf is, zal in haar nieuwe woonplaats noodgedwongen haar beroep moeten opgeven. Zij moet zich in hun appartement dat gelegen is in de Gazastraat noodgedwongen bezighouden met de huishoudelijke taken en lezen. Zij houdt tevens een dagboek bij waardoor de lezer getuige kan zijn van haar angsten, verlangens alsook haar grote eenzaamheid en onbegrip van haar omgeving. Ze voelt zich allesbehalve thuis in deze nieuwe kunstmatige wereld die de Britse expats in Saoedi-Arabië gecreëerd hebben. Haar enige ‘ontsnapping’ is het dak van het appartementsgebouw waar ze denkt veilig te zijn.
Hilary Mantel, die zelf een 4-tal jaren in Djedda woonde kan dan ook beschouwd worden als een ervaringsdeskundige. 8 maanden in de Gazastraat geeft een zeer realistisch beeld van de plaats van de vrouw in de samenleving in Djedda gezien vanuit het perspectief van een westerling.