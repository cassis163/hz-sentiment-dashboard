Het ongelukproject
Auteur: Julie Buxbaum
Uitgeverij De Fontein
⭐⭐⭐⭐⭐

Wanneer Kit , die nadat haar vader verongelukt is niet meer weet hoe ze met haar vrienden om moet gaan, bij de rare sociaalonhandige, maar super slimme David aan tafel gaat zitten lunchen ontstaat er een bijzondere vriendschap. Als Kit meer wil weten over het ongeluk van haar vader beginnen ze met ‘Het ongelukproject ’. De vraag is of hun vriendschap bestand is tegen de uitkomst van hun project.

Je hebt van die boeken die nog even nagonzen in je hoofd. Het ongelukproject is er één van.  
Het ongelukproject is een hartverwarmend boek. Je kunt niet anders dan de twee hoofdpersonages David en Kit in je hart sluiten. Twee tieners die elk met hun eigen problemen toenadering zoeken tot elkaar.
Vanaf de eerste bladzijde zit je in het verhaal door de open, vlotte schrijfwijze van de auteur die je door de afwisseling in de perspectieven van David en Kit het verhaal intrekt.
Al na een paar delen David gelezen te hebben realiseer ik me ineens: Het is David!
Mijn David( zo heette hij echt) ook met het syndroom van Asperger zat in mijn bovenbouwklas van de basisschool. Toen was hij elf of twaalf jaar oud. Inmiddels moet hij zo’n drieëntwintig zijn. Een jongen waar je onzeker bij werd of je het als juf wel goed met hem deed, maar ook die jouw dag goed maakte met zijn bijzondere gedachten en opmerkingen.  Hij was ‘goed-raar’ zoals Kit ook zegt over David in dit boek. Het is alsof ik hem zie in dit boek. Een leerzame kijk op het syndroom van Asperger.
Julie Buxbaum heeft de twee tieners puur en geloofwaardig beschreven. Als lezer ben je erg bij de twee personages betrokken. En heel verrassend heeft Het ongelukproject een wending die tot het laatst toe spannend blijft.