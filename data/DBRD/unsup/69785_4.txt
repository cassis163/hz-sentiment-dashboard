"De een leeft, de ander sterft. Kies maar."

Twee weken geleden verdween een jong meisje samen met haar vriendje. Ze werden voor het laatst gezien in Londen. Sindsdien lijken ze van de aardbodem verdwenen. Wanneer niet lang daarna wederom twee mensen verdwijnen, staat de politie voor een raadsel.

"Dit onderzoek was een nachtmerrie geweest! En het ergste moest nog komen."

Helen Grace is werkzaam als inspecteur bij politiebureau Southampton. Samen met haar team wordt Helen op deze mysterieuze verdwijningszaak gezet. Wat volgt is een uitputtende zoektocht, die het team volledig in beslag neemt, niets in deze zaak is namelijk eenvoudig.

"Ze stierf van de honger. Het was een zin die ze zo vaak nonchalant had gebruikt, maar nu wist ze wat het écht betekende."

Is er een link met de slachtoffers? Alle slachtoffers werden op gruwelijke wijze onder beestachtige omstandigheden opgesloten en tot pure wanhoop gedreven. Gek gemaakt van de honger en dorst om zo tergend langzaam de hongerdood tegemoet te treden.

"Sam ligt naast me te slapen. Nu zou ik het kunnen doen."

De sadistische gek is er een van het zeldzame soort dat ze telkens een stapje voor is. Hij gaat intelligent en nauwgezet te werk zonder een spoor achter te laten. Hij onderwerpt zijn slachtoffers aan een duivels dilemma: doden of gedood worden?

"Op de vloer bij de telefoon ligt een pistool. Er zit één kogel in. Dat is de prijs die je betaalt voor je vrijheid. Je moet doden om in leven te blijven. Wil je blijven leven?"

Aan Helen de taak om dit dodelijk spel tot een goed einde te brengen.

"Het eindigde zoals het is begonnen. Met een keuze."

In januari verscheen Iene Miene Mutte het thrillerdebuut van scenarioschrijver M. J. Arlidge. Arlidge schrijft al vijftien jaar voor verschillende Britse crimeseries en werkt momenteel aan het scenario voor een nieuwe verfilming van De laatste der Mohikanen voor de BBC. Ook werkt hij druk aan het vervolg op Iene Miene Mutte.

De omschrijving op de achterkant van het boek is lekker spannend en sprak mij meteen aan. Ondertussen hoorde ik enthousiaste verhalen over dit boek voorbij komen. Zou hij echt zo spannend zijn als waar ik op hoopte?

De cover is mooi vorm gegeven, een grauwe achtergrond met de titel in opvallende bloedrode letters, welke voelbaar bovenop de cover gedrukt zijn. De titel is opmerkelijk en past helemaal in het plaatje van de zieke geest van de dader. Zelfs in de vormgeving van de titel komen fragmenten van het verhaal terug.

Iene Miene Mutte bestaat uit 117 korte hoofdstukken geschreven in wisselend perspectief, voornamelijk vanuit hoofdpersonages Helen Grace, Amy Anderson en stukken cursieve tekst vanuit een zeer verknipte persoonlijkheid.

Aan de schrijfstijl van M. J. Arlidge is goed te merken dat hij scenarioschrijver is. Zijn schrijfstijl is spannend, beeldend, vlot en bevat veel vaart. De toon is direct gezet vanaf het eerste hoofdstuk, het verhaal had meteen mijn aandacht te pakken, ik bleef maar verder lezen. Het kan dus wel, een boek wat direct spannend van start gaat en dit weet vast te houden gedurende het hele verhaal. Arlidge eindigt de hoofdstukken met cliffhangertjes waardoor er nog meer vaart in het verhaal komt en waarmee hij een pagetuner creëert. Als lezer ben je mee op zoek naar de dader en de ontbrekende schakel. Gedurende het lezen word je telkens weer op het verkeerde been gezet. De verdwijningen volgen elkaar in snel tempo op, het verhaal zit vol verrassingen en stukje bij beetje komen we steeds dichterbij de waarheid.

Arlidge heeft het verhaal zorgvuldig opgebouwd en heeft boeiende, eigenaardige, mysterieuze karakters in zijn verhaal verweven. Welke hij om beurten aan de lezer introduceert. De eigenzinnige Helen Grace, inspecteur moordzaken bij politiebureau Southampton. Helen is een hardwerkende carrièrevrouw, de ideale politievrouw, die leeft voor haar baan. Helen behoort tot de besten en wordt door haar collega’s op handen gedragen. Anders dan de rest, recalcitrant, een geheimzinnige dame met een verleden die zich door niets of niemand laat intimideren. Samen met haar collega’s Mark Fuller en Charlie Brooks wordt ze op het onderzoek naar de vermissingen gezet. Het onderzoek neemt het team volledig in beslag. Wie zit er achter de verdwijningen en wat drijft de dader? Mark Fuller is brigadier en heeft een zware tijd achter de rug, zijn vrouw ging er samen met hun dochter, met een ander vandoor en Mark bleef alleen achter. Hij bungelt op het randje van de afgrond en zoekt zijn heil in de drank. Collega Charlene (Charlie) Brooks is een echt familiemens en wil niets liever dan moeder worden. En dan de onschuldige slachtoffers. We beleven het verhaal voor een deel vanuit een van de slachtoffer wiens leven van het ene op het andere moment veranderde in een afschuwelijke nachtmerrie. Hoe overleef je met allesvernietigende schuldgevoelens wanneer je getekend bent voor het leven en er bloed aan je handen kleeft. Maakt je nieuw verkregen status je moordenaar of slachtoffer? De lezer krijgt een kijkje in het zieke brein van de dader, die zijn slachtoffers tot het uiterste drijft. Onder beestachtige omstandigheden gevangen gehouden, langzaamaan tot wanhoop gedreven, en gek van de honger en dorst. Een seriemoordenaar van het zeldzame soort? Intelligent en gaat nauwgezet te werk zonder sporen achter te laten. De slachtoffers worden ongevraagd deelnemer in het psychologische duivelse machtspelletje van de psychopaat en stelt ze voor een beestachtige onmenselijke keuze: doden of gedood worden? Slachtoffer na slachtoffer valt, willekeurig of zit er een vast patroon in de dodelijke ultimatums? Er ontstaat een heuse klopjacht, wie is het volgende slachtoffer? Is de dader onoverwinnelijk? Hoever ga jij om te mogen overleven?

Arlidge heeft met Iene Miene Mutte een uitstekend debuut neergezet, een thriller zoals een thriller bedoeld is. De verhaallijn is spannend en origineel, al deed het mij ergens wel iets aan SAW denken. En vraagt wat mij betreft om een verfilming, daar leent het zich uitstekend voor.

Iene Miene Mutte, uitstekend debuut, spannend, eigenzinnige hoofdpersonages, hoever ben jij bereid om te gaan voor je vrijheid? Aanrader!