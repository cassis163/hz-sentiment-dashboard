Meeslepend

Ik had nog geen boeken gelezen van de schrijfster Marjon Klomps. Dat kon ook niet, want De Lector is haar eerste boek. Wat heeft zij mij verrast met dit boek. Een bijzonder meeslepend verhaal wat ik eigenlijk aan één stuk door had willen lezen, maar bewust niet gedaan heb. Een boek waarvan je moet genieten.

De hoofdpersoon in het boek is Sander Hamerval, werkzaam als lector bij een kleine uitgeverij in Nijmegen. Hij krijgt een manuscript in handen wat hij moet beoordelen.
Tot zijn grote schrik blijkt dat hijzelf in het manuscript een rol speelt, als een twaalfjarig jongetje.

Herinneringen aan een ver verleden, die hij had verdrongen, komen weer bovendrijven.
Maar welke zijn echt en welke zijn door de tijd heen vervaagd tot een boze droom?
Sander Hamerval gaat graven in zijn verleden om antwoorden te vinden op zijn vragen.

Wat doet hij tussentijds met het manuscript, laat hij het verdwijnen door het simpelweg af te keuren? Laat hij het überhaupt zien aan de twee andere lectoren? De manier waarop hij met zijn verleden probeert om te gaan, wordt op een adembenemende wijze duidelijk gemaakt in het boek De Lector.

De Lector is opgebouwd uit drie delen, die vloeiend in elkaar overlopen. De flashbacks die in het boek voorkomen, zijn als vanzelfsprekend. Het boek leest erg fijn, de verhaallijnen lopen goed in elkaar over.

Het is een boek wat over een origineel onderwerp gaat. Het is daarnaast gedetailleerd beschreven, zodat je de beelden letterlijk voor je ziet.

Kortom een spannend boek, wat je aandacht vasthoudt en je nieuwsgierigheid prikkelt. Een aanrader!!!

Een zeer goed debuut van een schrijfster van wie hopelijk nog meerdere werken gaan verschijnen.