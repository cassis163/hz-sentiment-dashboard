Onlangs verscheen het tweede deel in de Cazalet - kronieken van Elizabeth Jane Howard (1923-2014)in het Nederlands. In Aftellen gaan we verder waar het eerste deel Lichte Jaren stopte, september 1939. De Engelse upperclass - familie Cazalet hoort op de radio van de Duitse inval in Polen en iedereen beseft zich dat "het" eindelijk begonnen is, hiermee doelend op de Tweede Wereldoorlog. De familie, die zich nu grotendeels heeft gesetteld op het landgoed van de Baronie en de Generaal, Home Place op het Engelse platteland, maken zich op voor luchtaanvallen en voedseltekorten. Langzaamaan beginnen de gevolgen van de oorlog, die zich toch nog voornamelijk op het Europese vasteland afspeelt, zijn weerslag te krijgen in het dagelijks leven van de Cazalets. Een aantal mannen uit de familie wordt opgeroepen voor het leger, de vrouwen houden zich steeds meer bezig met hulp aan gewonden en rantsoenen aanvullen. Maar ondertussen gaat het gewone leven ook door; de kinderen gaan naar school of krijgen thuisonderwijs, ondertussen heerlijk met elkaar kibbelend. De oudere kinderen hebben een beetje de hoofdrol in dit deel en wachten af wat het leven hen gaat brengen, wanneer hun grote moment gaat komen. Grote en kleine drama's houden de familie bezig. De schrijfster probeert dingen als ziekte, dreiging van de dood, onzekerheid over de mannen die in dienst zijn van het leger, overspel, abortus en homosexualiteit meer uit te werken in dit deel.
Helaas is wat mij betreft dat meteen het grote minpunt van dit boek. Teveel thema's die over te veel personages verdeeld worden was voor mij een behoorlijke opgave om te overzien. Hoewel Elizabeth Jane Howard ook in dit deel weer een prettige schrijfstijl heeft, die helaas in de Nederlandse vertaling nogal geweld aan gedaan wordt, en ze nu een aantal personage verder probeert uit te diepen blijft het een van de hak op de tak springend verhaal. Op zich is dat natuurlijk te begrijpen als je een familiekroniek op papier zet, maar helaas kan ik er nog geen mooie lijn in ontdekken na twee delen Cazalet - kronieken.
De oorlog is ook in dit deel eigenlijk niet meer dan een decor waartegen de al dan niet belangrijke gebeurtenissen van de diverse familieleden en hun personeel zich afspelen. Voor mij maakt dit, dat die gebeurtenissen soms nogal banaal overkomen tegenover de gruwelijkheden van de oorlog. Ik vraag me af waar iedereen zo op zit te wachten...
Deel twee eindigt ongeveer met de aanval van de Japanners op de Amerikaanse basis Pearl Harbour in december 1941. De mannen in het verhaal zien hierin een duidelijke omwenteling voor het verloop van de oorlog. Wat de rest betreft moeten we wachten op deel drie, tot die tijd blijven we nog even aftellen...