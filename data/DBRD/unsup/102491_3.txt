De cover doet wat carnaval-achtig aan. Het doet me ook denken aan Venetië waar zo'n maskers nog gretig verkocht worden. De titel lijkt eerder voor een roman te zijn, maar vergis je hier niet in. Het is wel degelijk een thriller, in dit geval wel een brave thriller.

Het verhaal gaat over Elin. Ze is net verhuisd naar een nieuwe stad, ver weg van haar oude verleden. Ze besluit haar leven opnieuw op te bouwen en sluit zich aan bij een toneelclub. Ze heeft er zin in totdat er een oude bekende voor haar neus staat. Ze wordt terug gekatapulteerd naar haar verleden waar ze zwaar gepest werd. Maar dit wil ze niet laten gebeuren en ze krabbelt terug. La nouvelle Elin est arrivée. En die nieuwe Elin is niet zo braaf meer als iedereen dacht...

Het boek heeft heel korte hoofdstukken. Sommige hoofdstukken zijn maar 1 pagina en een kwart lang. Hierdoor leest het enorm vlot. Daarnaast heeft Nathalie Pagie een aangename schrijfstijl. De scènes waarin ze de pesterijen beschrijft grepen me ook echt aan. Pesten is echt erg!

Over het algemeen is het een vlot leesbaar boek. Het verhaal wordt echt opgebouwd naar het einde toe. Je hoeft geen extreme spanning of actie te verwachten in het midden van het verhaal. Het wordt ook snel duidelijk wat Elin van plan is, maar als je denkt dat het gedaan is, komt Nathalie nog met een kleine verrassing.