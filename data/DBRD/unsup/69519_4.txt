‘Reddende engel’ is een bevreemdend, bizar, spannend en goed boek. Er is een groot lettertype gebruikt en het aantal pagina’s is 252. Eenmaal in ‘Reddende engel’ begonnen kon ik niet stoppen met lezen, ik heb het wel geprobeerd, mede omdat ik meedeed met de leesclub, maar in twee dagen had ik ‘Reddende engel’ uitgelezen. Dat vertelt al veel over een boek, langzaam lezen lukte niet, want het is spannend. Waar is Sabine terecht gekomen? Ze is boos, ze is aan de kant gezet door haar echtgenoot en ze komt op een boerderij terecht. Dat is eigenlijk alles wat je over dit boek kunt zeggen, alles wat je er over schrijft is een spoiler. En dat is onnodig, lezers moeten zelf kunnen genieten van de bizarre situaties en personages.

De titel ‘Reddende engel’ heeft verschillende betekenissen, en al lezende ontdek je er verschillende. Gelooft U mij maar dat ook dat bijzonder is. Want wie redt wie en wat is er toch aan de hand?

MAAR:
Op de vraag waarom je 'Reddende engel, zou moeten lezen zijn verschillende antwoorden mogelijk.

Je leest of gaat ‘Reddende engel’ lezen omdat:
1. je fan bent van de boeken van Renate Dorrestein;
2. dit haar twintigste boek is;
3. ze teruggaat naar haar romanliefde gothic novel;
4. het een psychologische roman is;
5. je houdt van de zwartgallige humor die Renate Dorrestein hanteert;
6. je nieuwsgierig bent naar dit boek;
7. je meedoet aan een leesclub;
8. je van romans houdt;
9. deze roman spannend is.
10. En elke andere reden die U zelf kunt bedenken.