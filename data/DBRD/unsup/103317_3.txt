Dit boek is samengesteld en bewerkt door Christoper Tolkien, een zoon van de bekende J.R.R. Tolkien. De op het moment van verschijnen van het boek 92-jarige Christoper Tolkien was al sinds zijn jeugd betrokken bij het schrijfwerk van zijn vader. Na het overlijden van zijn vader nam hij het op zich om de massale hoeveelheid, vooral handgeschreven, notities, verhaalflarden en gedichten te ordenen en tot publiceerbare verhalen samen te stellen.
De meeste lezers kennen J.R.R. Tolkien van de boeken ‘De Hobbit’ en ‘In de ban van de ring’. Tolkien was echter zijn hele leven bezig met het scheppen van een geschiedenis van ‘Midden aarde’ over verschillende era’s. De meeste verhalen speelden ver voor de periode van ‘In de ban van de ring’. Christopher Tolkien heeft van al die verhalen o.a. de 12 delige serie ‘De geschiedenis van Midden-aarde’ samengesteld.

Beren en Lúthien is geen boek met een verhaal van kaft tot kaft, het is meer een studie over de ontstaansgeschiedenis van het verhaal over de hoofdpersonen Beren en Luthien. Het verhaal wordt eigenlijk driemaal verteld, een keer in proza en twee keer in dichtvorm. Christopher Tolkien legt tussendoor uit hoe het verhaal door de jaren veranderde en hoe het past tussen de vele andere verhalen over Midden-aarde.

Beren en Lúthien is een feeëriek liefdesverhaal over een eigenlijk onmogelijke liefde tussen een sterfelijke mens en een onsterfelijke elf. Een liefde die grote offers vraagt en waarvoor Lúthien uiteindelijk haar onsterflijkheid moet opgeven. Dit thema vinden we ook terug bij Arwen en Aragorn in ‘In de ban van de ring’. Vooral de dichtvorm brengt je in echte Tolkien stemming. Het is sprookjesachtig maar op een duistere manier. Een grote rol is weggelegd voor dieren met reusachtige katten en wolven aan de duistere kant en grote honden en gigantische adelaars (die we ook kennen uit ‘In de ban van de ring’) aan de kant van Beren en Lúthien. En de queeste naar de Silmaril, een magische edelsteen die Beren moet veroveren voor de vader van Lúthien omdat hij alleen dan met haar mag trouwen.

Geen gemakkelijk te lezen boek, vooral de eerste 30 bladzijden met uitleg zijn taaie stof waar je echt doorheen moet bijten. Het verhaal van Beren en Lúthien is een emotioneel liefdesverhaal wat J.R.R. Tolkien uit zijn eigen leven putte. Op de grafsteen van zijn vrouw en hem staat Lúthien onder de naam van zijn vrouw en Beren onder zijn eigen naam.