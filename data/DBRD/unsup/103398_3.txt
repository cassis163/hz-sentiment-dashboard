Schrikbeeld is het laatste deel uit de Kate Brannigan-serie, de zes boeken die Val McDermid schreef nadat ze haar eerste pogingen in het thrillergenre had gewaagd met de Lindsey Gordon-boeken, maar voordat ze echt los ging met haar stand-alones en de Tony Hill-afleveringen.
Ik heb me regelmatig afgevraagd waarom Kate nooit terug is gekomen, en blijkens de officiÃ«le site van McDermid ben ik niet de enige. Maar na herlezing van dit laatste deel begrijp ik het wel: de formule is zo'n beetje uitgewerkt, en de personages zijn langzamerhand ook wel bekend. De zelfverzekerde, onafhankelijke Kate en haar vriendje Richard, de vriendinnenclub (met een flink aantal lesbiennes), de werknemers van Kate's bedrijfje, en de goudeerlijke boef Dennis.
Deze keer moet Kate zich bezighouden met het wereldje van tv-soaps, maar de achtergrond van dit soort verhalen is eigenlijk onbelangrijk. Het gaat er vooral om dat Kate haar visie kan geven op alles en iedereen, en de plot is bijzaak. Natuurlijk komt alles goed. Het blijven leuke ongecompliceerde verhalen (al doen de vertalingen behoorlijk gedateerd aan, veel meer dan de originelen), altijd geschikt voor mensen die een keer niet op het puntje van hun stoel willen eindigen.
Volgens mij toont McDermid in deze serie het meest haar ware gezicht.