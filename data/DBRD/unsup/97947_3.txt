In heel Europa zit men verveeld met teruggekeerde jihadisten, mensen die in Syrië meegedaan hebben aan de verkeerde kant, moordenaars, verkrachters. Wat moet je met deze mensen? Kan je die terug in de maatschappij toelaten na alles wat ze daar gedaan en gezien hebben. Komt het nog goed met hen of zullen ze altijd met geweld reageren?

In dit boek wordt een teruggekeerde jihadist opgevoerd als de Slager van Aleppo. Er bestaat een filmpje waarin te zien is dat deze jongen, nog geen man, jonge meisjes letterlijk een kopje kleiner maakt.
Groot-Brittannië is een kruitvat, er is veel onrust onder de bevolking, het is wij tegen hen en hen is alles wat niet Brits is. Wanneer een rijk en succesvol zakenman opstaat en zonder te verbloemen de dingen bij hun naam noemt, zien velen in hem een leider die de straten zal schoonmaken van het tuig. Vernon Holt heeft geen politieke ervaring maar wel een heel duidelijke rechtse visie. Met behulp van ex-soldaten die in Afghanistan en Irak gevochten hebben, gaat hij de terreur aanpakken. Keihard, het is aanpassen of oprotten.
Om in zo'n positie te geraken is geld nodig, veel geld want hier en daar moeten mensen omgekocht worden of opgeruimd. Daarom heeft Vernon Holt een pact gesloten met een uit de Krim afkomstige oligarch Oleg Umarov.

Een man, Tom Buckingham neemt het op tegen Vernon Holt, hij werkt voor Holt maar is eigenlijk een undercover operatie aan het uitvoeren. Tijdens zijn onderzoek ziet hij Oleg Umarov en wanneer hij diens spoor volgt, moet hij enkele moeilijke beslissingen nemen want dan komt het dichtbij.

Actieboek, brandend actueel en het zou zomaar in een of ander Europees land kunnen gebeuren.