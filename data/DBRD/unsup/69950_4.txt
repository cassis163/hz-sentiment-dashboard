Dankzij een Facebookactie van uitgeverij Zomer & Keuning kreeg ik een leesexemplaar van dit boek. Hierdoor kon ik het boek lezen voor de eigenlijke publicatie en daar was ik heel blij om.
Verschillende bloggers waren heel enthousiast over dit boek, dus ik was heel nieuwsgierig naar dit boek.

Voor mij heeft het boek mijn verwachtingen meer dan ingelost. Ik hou wel van het nieuwe genre New Adult en dit boek steekt er met kop en schouders bovenuit. De meeste New Adultboeken hebben nogal redelijk brave personages, terwijl er hier een echte badboy is. Dit maakt het verhaal rauwer wat ik alleen maar kan toejuichen.
Het verhaal begint met een heftige proloog die je onmiddellijk het verhaal insleurt. Je wilt weten hoe Kat met die traumatische gebeurtenis omgaat. Ondanks het feit dat haar vader vroeg gestorven is, wil ze nog steeds zijn wensen respecteren. Hij was een senator die ook aan de minderbedeelden dacht. Daarom besluit Kat om niet zomaar les te geven aan kinderen, maar wel aan gedetineerden in een gevangenis. Op die manier kan ze iets terugdoen voor de maatschappij en aan haar vaders dromen voldoen. In de gevangenis leert ze Carter kennen. Hij is een geroutineerde gedetineerde met een verleden die ervoor zorgt dat hij gehard is en die niemand dicht bij zich laat komen. Hij stoot anderen af, maar op de een of andere manier lukt het niet om Kat weg te duwen.
Kat besluit hem een kans te geven en geeft hem ook gedurende zijn vervroegde vrijlating onder voorwaarden les. Ze voelen zich tot elkaar aangetrokken, maar leren elkaar ook beter kennen tijdens die lessen. Carter stelt zich meer open naar Kat toe en vertelt haar dingen over zijn verleden. Zij komt te weten hoe hij de man geworden is die hij vandaag is. Zij op haar beurt vertelt hem veel over haar overleden vader en hoe hij haar geïnspireerd heeft om haar leven op een bepaalde manier te leiden.
Doorheen het boek groeien ze meer en meer naar elkaar toe ondanks de tegenkantingen van iedereen. Kats moeder en haar beste vriendin keuren hun samenwerking/relatie niet goed en ook Carters beste vriend probeert hem opnieuw op het slechte pad te brengen.
Is hun vertrouwen en geloof in elkaar sterk genoeg om hun relatie een kans te geven?

Ik heb erg genoten van dit verhaal. De trage opbouw van hun relatie ondanks hun aantrekkingskracht is een pluspunt waardoor je de hoofdpersonages beter leert kennen.
De nevenpersonages vond ik iets minder sterk uitgewerkt. Het gedrag van Kats moeder en haar beste vriendin klopten niet helemaal voor mij, maar gelukkig draaide het verhaal niet rondom hun.
Kat is een sterk personage, maar het is vooral Carter die de hoofdrol speelt. Hij evolueert doorheen het verhaal van een gesloten geharde man op het slechte pad naar een liefdevolle man die zijn verleden probeert te verwerken. Zijn strijd om zijn minderwaardigheidscomplex te overwinnen, doet ieders hart smelten.

‘Stuk van jou’ zorgt voor een rollercoaster van gevoelens: medelijden omwille van Carters jeugd, ontroering omwille van hun liefde voor elkaar, ergernis voor enkele nevenpersonages en de hoop dat alles goed zal aflopen ondanks alle hindernissen.
Ik las dat er een tweede boek komt met een ander hoofdpersonage en ik kijk er al van harte naar uit om ook dat boek te verslinden.