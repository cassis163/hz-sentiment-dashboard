Nadat de vrouw van de briljante uitvinder Harry Vermolen verongelukt is, doet hij er alles aan haar reputatie te redden. Zij wordt beschuldigd van een ondeugdelijke vertaling van een Kyote-rapport. In zijn zoektocht ontdekt hij dat het gevaar van de opwarming van de aarde zowel een gemanipuleerd thema als een onderdeel van een hogerliggend plan is. De Verhevenen, een machtselite, grijpt elk middel aan om zijn doel te bereiken. Tegen wil en dank heeft Amalia Solms-Waldenburg de plaats van haar vader bij de Verhevenen overgenomen. Zij is geschokt als zij hoort wat er van haar verwacht wordt en hoe de Verhevenen te werk gaan om tot één wereldregering en één wereldmunt te komen.

In dit debuut van Leonardo Pisano vervlecht hij feiten en fictie tot een zeer realistisch boek. De rode draad die door het hele boek heen loopt is het spanningsveld tussen orde en vrijheid.
In nagenoeg iedereen die in dit boek voorkomt, is een verwijzing naar een bestaande persoon te vinden. Veel namen zijn anagrammen van bestaande personen. Het is niet noodzakelijk dit te doorzien, maar maakt het verhaal nog realistischer als je de achtergronden van de bedoelde personen kent.

Achter de nevel is een raamvertelling, waarbij proloog en epiloog hun eigen plot hebben en een metafoor zijn voor de wereld waar we in leven.
De vrij korte hoofdstukken, wat ik prettig vind lezen, hebben een goede afwisseling tussen inter-persoonlijke en financieel-economische hoofdstukken. De financieel-economische hoofdstukken lijken soms wat taai om te lezen, maar zijn wel noodzakelijk voor het verhaal en de achtergronden van de Verhevenen en hun manier van denken. Iedereen die niet tot de Verhevenen hoort, is ondergeschikt aan hen. Het is zo goed geschreven dat je bij tijd en wijle haast gaat denken dat ze gelijk hebben.
Leonardo Pisano is een meester in het schrijven van dialogen, wat niet verwonderlijk is voor mensen die zijn boek “Mosterd voor de maaltijd” kennen. Dit zorgt er ook voor dat de personages tot leven komen en je als het ware in de huid van de personen kruipt.
“Achter de nevel” zet je aan om anders naar het nieuws te kijken. Zijn banken, kredietcrisis en politiek allemaal onderdeel van een complot? Dit lijkt mij te ver gaan, maar het boek zet in ieder geval wel aan kritisch te blijven denken.

Een absolute aanrader voor iedereen die graag een goed boek leest.