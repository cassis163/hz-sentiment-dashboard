Wees onzichtbaar is voor mij een eerste kennismaking met het werk van de schrijver Murat Isik. Een aangename kennismaking die er voor gezorgd heeft dat ik zijn andere boeken ook wil gaan lezen.
In Wees onzichtbaar volg je Metin vanaf het moment dat hij als jong jongetje in de Bijlmer komt wonen tot het moment dat hij studeert. Het is geen gemakkelijk leven, een vader die behoorlijk agressief is, gepest worden op school, weinig geld. Onzichtbaar zijn is een oplossing die het leven makkelijker kan maken, de titel is perfect gekozen!
Door de zware onderwerpen had het boek ook ‘zwaar’ kunnen worden, maar doordat Isik een zeer vlotte en toegankelijke schrijfstijl heeft leest het boek wel heel makkelijk en prettig. De toon is luchtig en maakte ook dat ik wilde doorlezen. Met 597 bladzijden is het is zeker geen dun boek, maar wat mij betreft had het nog veel langer door mogen gaan. Ik had graag nog meer over Metin en zijn leven willen lezen. Laat de dikte van het boek je dus zeker niet afschrikken.
Murat Isik heeft een prachtige, vertellende schrijfstijl, waardoor je als het ware naast Metin op de bank zit als zijn vader weer een uitbarsting heeft, met hem wegvlucht voor pesters en samen met hem door de Bijlmer wandelt. Je kijkt echt door zijn ogen en voelt mee met de dingen die hij meemaakt. Het maakt het verhaal ontroerend, rauw en aangrijpend.