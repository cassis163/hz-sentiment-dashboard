Het is 2054. Jongeren tot 16 jaar kunnen Gewist worden: herinneringen en persoonlijkheden worden afgepakt. Zo krijgen ze een nieuwe kans op een goed leven waarin ze geen crimineel zijn. Een Levo – een soort horloge – houdt je geluksgevoel bij. Kyla is zestien jaar en ze is Gewist. Na negen maanden in het ziekenhuis gelegen te hebben, gaat zij naar een nieuw gezin. Maar Kyla is anders dan de andere Gewisten. De meesten lachen om alles en zijn het overal mee eens, maar Kyla denkt veel na over haar verleden: wie was ze en waarom is ze gewist?

Het verhaal begint bij het verlaten van het ziekenhuis. Kyla ontmoet haar nieuwe gezinsleden: Pap, Mam en Amy. Ze hebben ook een poes, Sebastiaan, die ervoor zorgt dat Kyla’s geluksgevoel stijgt zodra ze hem aait. Niet alles in de toekomst is dus veranderd ten opzichte van nu. Terry neemt nog andere belangrijke actuele ontwikkelingen in de wereld mee in haar verhaal en dat maakt alles realistischer. Helaas komt het verhaal langzaam op gang; er is weinig actie. Je leest vooral de gedachte van Kyla. Toch blijft het interessant. Terry roept namelijk verschillende vragen op bij de lezer. Dit komt onder andere door de dromen van Kyla.

Bij De Kring leert Kyla Ben kennen. Ben is een fantastisch personage: lief, beschermend, behulpzaam en sportief. Ze bouwen een mooie vriendschap op. Mam is een fascinerend personage. Ze is ondoorgrondelijk en afstandelijk. Waarom kiest ze ervoor om twee Gewiste tieners in huis te halen? De rol van één personage is voorspelbaar, omdat deze zeer plotseling verschijnt. Maar alle personages die Terry heeft bedacht zijn onmisbaar en dat is heel knap!

Gewist is een dystopisch verhaal waarin je niemand kunt vertrouwen, zelfs je eigen geest niet. De cliffhanger vraagt om een vervolg vol actie.