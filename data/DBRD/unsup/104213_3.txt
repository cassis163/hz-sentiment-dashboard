Christoffer Carlsson – Oktober is de koudste maand

Auteur: Christoffer Carlsson
Titel: Oktober is de koudste maand
Uitgeverij: Harperscollins Young Adult
Publicatiedatum: september 2017
Aantal blz: 208

Cover
Op de cover zie je een meisje lopend of rennend door het bos. De blauwe titel valt op door het gebruikte lettertype, een font dat gehavend is. Na het lezen kan ik concluderen dat het meisje op de cover Vega is.

Auteur
Christoffer Carlsson (1986) is geboren in Halmstad, Zweden. Hij studeert criminologie aan de Universiteit van Stockholm, waar hij nu ook woont. Met De vrouw die uit het niets kwam maakt hij zijn literaire debuut. De rechten ervan werden aan vijf landen verkocht. In Zweden verscheen in mei 2011 zijn tweede boek, Den enögda kaninen.
‘Onzekerheid en onbetrouwbaarheid zijn de sleutel. In dit boek geen politie-inspecteur die aan de kant van de lezer staat. Dat soort zaken wilde ik allemaal weglaten, zo werkt het leven niet.’ – Christoffer Carlsson over De vrouw die uit het niets kwam.

Achterflap/samenvatting
Op een klamme koude herfstdag in oktober wordt er aangebeld bij de zestienjarige Vega Gillberg. Er staan twee politieagenten voor de deur, die op zoek zijn naar haar oudere broer, Jakob. Hoewel ze al dagen niets van hem heeft gehoord, weet ze dat ze hem moet zien te vinden voordat de politie dat doet. Jakob zou betrokken zijn bij een gruwelijk misdrijf, maar wat niemand weet, is dat ook Vega hier meer vanaf weet dan goed voor haar is.
In de geïsoleerde bosrijke omgeving van haar woonplaats gaat Vega op zoek naar haar broer en worden langzamerhand steeds meer geheimen ontrafeld. Ondertussen is ze verliefd op een jongen die ze eigenlijk wil vergeten en krijgt ze verwarrende gevoelens voor de beste vriend van Jakob.

Mijn mening
Op de voorkant van het boek staat te lezen dat het boek de prijs voor “beste young adult-thriller van het jaar” is geworden. Dat belooft iets. Het verhaal wordt verteld door Vega. Op een dag staat de politie aan de deur. Ze zijn op zoek naar Vega’s broer Jakob. Vega besluit Jakob te gaan zoeken voor de politie hem vindt.

Vega is een nieuwsgierig meisje dat zich vastbijt in de zoektocht naar de waarheid rondom de vermissing van een man uit het dorp. Ze woont in een klein dorpje in het bos. Zo’n dorpje waar iedereen elkaar kent. Waar iedereen weet wat de ander uitspookt. Haar broer Jakob wordt gezocht omdat hij betrokken zou zijn bij de vermissing. Maar ook Vega zelf weet meer dan goed voor haar is. En toch wil ze weten wat er precies gebeurd is.

Ik heb nog niet veel Young Adult-boeken gelezen. Ik besef dat ik mij zal moeten inleven in de gemiddelde 17-18 jarige wat betreft dit boek. De eerste ruime helft van het boek is niet echt heel spannend. Je zit vooral in het hoofd van Vega. De twijfel over haar eerlijkheid naar haar moeder, de wil om haar broer te beschermen en de ontluiking van haar seksualiteit. Vega wordt vooral neergezet als een tienermeisje. Ze is 16, en drinkt erop los, en jongens zijn een hot item. Hoewel Vega de hoofdpersoon is, heb ik erg het gevoel dat we haar niet echt leren kennen. Seks, drank en “de misdaad waar het om draait” staan eigenlijk centraal. Ook de andere personen in het boek worden niet echt uitgediept. Ik had wel een deel van het verhaal willen lezen vanuit het perspectief van bijvoorbeeld Jakob. Maar veel komen we niet te weten. Flarden van de recente geschiedenis maken dat het verhaal zich langzaam ontraffelt, met Vega als “hoofdinspecteur”. En dan ineens is daar een wending die leidt naar de waarheid.

De schrijfstijl van Carlsson vind ik prettig. Niet al te lange hoofdstukken maken en taalgebruik dat niet te moeilijk is, maar ook niet geschikt is voor jonger dan 16 jaar. Al met al was dit een boek dat je zo uit hebt. Je wordt eigenlijk net zo nieuwsgierig als Vega.

Spanning: 3
Plot: 3
Leesplezier: 3,5
Schrijfstijl: 3,5
Originaliteit: 3
Psychologie: 3

Ik bleef na het lezen enigszins teleurgesteld achter. Ik geef Oktober is de koudste maand 3 sterren, omdat er toch het gevoel is dat er veel meer ingezeten had. Voor mij dus zeker niet de beste YA-thriller van het jaar.

Leontine