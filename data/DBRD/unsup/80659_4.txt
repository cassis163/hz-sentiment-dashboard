“Praat nooit met vreemden. Een advies dat zeker niet wordt opgevolgd en met verstrekkende gevolgen! Hoe een moord bijna achteloos wordt beraamd onder het genot van een cocktail… Een verdiende dood?”
Inhoud:
Ted Severson komt Lily tegen in de overdreven beklede en verlichte lounge op Heathrow. Beiden wachtend op hun vlucht naar Logan Airport in Boston, onderwijl een paar Martini’s nuttigend. Ted, getrouwd, financiert en adviseert beginnende internetbedrijfjes die hij verkoopt zodra ze er veelbelovend uit gaan zien. Eigenlijk hoeft hij zijn hele leven niet meer te werken, hij had zijn schaapjes op het droge! Lily werkt op Window College als archivaris, ze is niet getrouwd en woont in Winslow. Ted, die denkt dat hij Lily nooit meer zal spreken na vandaag, vindt het wel prettig om met een onbekende te praten en te drinken. Na een aantal cocktails vertelt hij Lily dat hij denkt dat zijn vrouw vreemdgaat en dat hij haar wel kan vermoorden! Lily spreekt hem niet tegen, integendeel ze zegt dat hij dat vooral moet doen en dat ze hem daarbij wil helpen. Alleen al het uitspreken van zijn gevoelens doet een deel van zijn woede verdwijnen. Als het vliegtuig eenmaal vertrekt komen ze, na een ruil, naast elkaar te zitten en gaan ze verder met hun gesprek. Heeft deze ontmoeting toch nog een vervolg? En zo ja, gaan ze dan inderdaad een moord beramen op de vrouw van Ted?
Persoonlijke Leeservaring
Ik vond dit boek zo leuk!! Vanaf het begin al; wat een idee om een boek zo te starten. Het is zeker wel een thriller maar wel eentje waar bij ik geregeld een big smile op mijn gezicht had.
Meerdere keren heb ik hardop gezegd dat ik dit zo’n leuk boek vond!
Het boek is opgedeeld in drie delen en in elk deel staan twee personages centraal. In deel 1 zijn dat Lily en Ted. Hierin wordt duidelijk dat Ted bedrogen wordt door zijn vrouw die het aangelegd heeft met de aannemer Brat Daggett die ze in dienst hebben om hun kolossale nieuwe huis te bouwen. Terwijl Ted net te veel Martini’s heeft ingenomen zegt hij tegen Lily dat hij zijn vrouw wel zou kunnen vermoorden! Waar eenieder ander dit niet serieus zou nemen gaat Lily hierop in met de mededeling dat hij dat ook zeker moet doen en dat ze hem hiermee wil helpen. In dit geval vindt Lily dat je van een verdiende dood kan spreken! Maar ach dit gesprek heeft plaats gevonden tussen twee vreemden en zo’n vaart zal het dus niet lopen…toch?
Elk hoofdstuk wordt van personage gewisseld waardoor er verschillende invalshoeken belicht worden. Lily blijft in elk deel de centrale figuur waardoor we steeds meer inzicht krijgen in haar psyché. Er worden niet veel personages opgevoerd in dit boek en alle figuren hebben een rol in het geheel. Dit maakt het verhaal erg overzichtelijk en vlot leesbaar maar ook erg interessant! Er zitten genoeg wendingen in het verhaal die je niet ziet aankomen en je lekker even op een ander been zetten.
Ik heb echt genoten van een verdiende dood! Zet hem maar op je NTL lijst!!