Maar liefst 35 schrijvers hebben 642 ideeën samen laten smelten tot dit bijzondere boek. Heb ik nu eigenlijk wel een echt boek gekocht? Ja en nee, zou ik zeggen. Het is een boek dat totaal niet ‘af’ is. Het is maar wat je een boek noemt. De voorkant van het boek oogt eenvoudig, zo ook de binnenkant.
De blanco bladzijden met daarop een kort omschreven opdracht vragen erom, om beschreven te worden. Laat ik de bladzijden leeg, dan wordt het nooit een echt boek. Maar stel nou, dat ik met de opgeschreven onderwerpen aan de slag ga, me even helemaal terugtrek, mijn favoriete vulpen oppak en gewoon de uitdaging aanneem om te gaan schrijven? Wat zal er dan ontstaan? Mijn ideeën en gedachten gingen stromen, er kwamen vanzelf woorden, het werd echt mijn boek, over de meest onverwachte onderwerpen; uniek en zeer persoonlijk, maar ook zakelijk en uitdagend.
Originele verhalen en korte berichten, advertenties, herinneringen enzovoorts. Het ene moment schreef ik een brief aan een uitgever, het andere moment schreef ik een herinnering over een periode in mijn leven,waarover ik liever niet meer nadenk. Een paar bladzijden verder vertaalde ik een klassiek sprookje naar mijn eigen woonplaats en een stukje verderop beschreef ik, waarom ik juist DIE schoenen zo mooi vind.
Kortom: aan de reeks onderwerpen en opdrachten is geen touw vast te knopen. Dat maakt dit boek uniek in zijn soort, onnavolgbaar en zeer uitdagend. Het kan gewoon niet anders, dan dat mijn unieke schrijverstalent werd aangeboord en uitgedaagd om mijn zieleroerselen en pennestreken op papier te zetten. Dit is nu 100% mijn boek: origineel, eigenzinnig, enthousiast, humoristisch en alles wat nog meer op mij van toepassing is. Zo’n boek waaraan ik maar blijf doorschrijven, dat me aanspoort om misschien wel een geheel eigen boek te schrijven. Ideeën genoeg!