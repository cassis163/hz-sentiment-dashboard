Het is 1984. Alan McAlpine is een jonge politieagent die op een dag de opdracht krijgt om in het ziekenhuis een jonge vrouw te bewaken. Zij is op straat aangevallen en heeft zuur over zich heen gekregen. Zwaar verbrand ligt ze op de IC. Omdat ze hoogzwanger was, is haar kindje met spoed gehaald. Gelukkig is het gezond. Dit deel van het verhaal lezen we vanuit het gezichtspunt van Alan én van de jonge vrouw zelf, die net genoeg bij kennis komt om een beetje contact te leggen met Alan.
In 2006 is Alan terug in Glasgow, waar het allemaal begon. In de tussenliggende jaren is hij opgeklommen bij de politie, maar hij heeft niet meer in Glasgow willen werken. Hij is getrouwd met Helena, die hij heeft leren kennen toen deze in 1984 haar moeder opzocht in het ziekenhuis. Alan staat nu voor de zware taak een moordenaar te vinden, die al twee mensen op bijzonder akelige manier heeft omgebracht. Gedurende het proces blijkt echter dat deze misdaden hun oorsprong hebben in het verleden van Alan… en de jonge onbekende vrouw van destijds.

Dit debuut van Caro Ramsay is briljant. Ik kijk nu al uit naar haar volgende boek. Niet alleen heeft Caro Ramsay een intelligent en spannend plot verzonnen, ze heeft het op sublieme en subtiele wijze uitgewerkt. Om niet te veel te verklappen kan ik daar helaas niet al te veel over zeggen. Er zitten een paar zeer onverwachte wendingen in. Wendingen die we zelden of nooit tegenkomen in een thriller. Caro Ramsay komt er mee weg, en hoe. Alan McAlpine en zijn vrouw, maar vooral ook de jonge onbekende vrouw (van wie de lezer later in het verhaal wel de naam verneemt) zijn vanaf het eerste moment geen boekfiguren maar levende wezens. Het verhaal is hard, heel hard. Het gaat hier niet om een ‘standaard’ seriemoordenaar, maar over een zaak waarvan de wortels al twintig jaar terug liggen. Een zaak waar eigenlijk het vinden van de moordenaar eigenlijk maar een deel van het grote geheel is. Het is een van die boeken die je letterlijk en figuurlijk uit je slaap houden. Ik kan alleen maar hopen dat het ook spoedig in Nederlandse vertaling verkrijgbaar zal zijn (hoewel het in zeer toegankelijk en beeldend Engels is geschreven).

(Door: Jannelies Smit)