Lichtjaren is een boek over een verloren liefde en Stephan Enter weet de weemoed, de pijn en de vertwijfeling tastbaar te maken. Met rake beschrijvingen en observaties wist hij me deeltje voor deeltje het boek binnen te trekken, waarbij geen enkel deeltje op het gladde kaft afketste en liet niet meer los tot het uitgelezen was, ik het boek dichtsloeg maar het verhaal in me meedroeg. Met vlagen komt het af en toe weer in mijn gedachten, zoals het met een verloren liefde gaat, want dat gebeurde er bij het lezen van Stephan Enter's Lichtjaren: ik werd zelf verliefd op Hella en kan haar maar moeilijk laten gaan. Dit is wat goede literatuur met je doet. Heerlijk. Een absolute aanrader.