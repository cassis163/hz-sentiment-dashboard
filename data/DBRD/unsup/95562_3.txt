Een prentenboek met een opvallende kleur dat vraagt om opgepakt te worden. Een vragende titel waarop zonder het boek te lezen direct kan worden geantwoord. Mis, het is anders.

Miereneter wordt wakker en heeft honger. Hij is éven vergeten wat hij graag lust en gaat het vragen aan de dieren die hij tegenkomt. Het ene dier is lui, de ander druk, de volgende heeft wel een advies, maar alleen van toepassing op zichzelf. En zo komen we de halve dierentuin tegen in het wild, dus ook een dier dat eigenlijk die miereneter zelf wel zou lusten. En dan: een mierenhoop. Probleem opgelost. Of niet? Een prentenboekeinde zoals een kind heel graag wil!
De afbeeldingen zijn groot, duidelijk en kleurrijk. Per twee pagina’s wordt een ontmoeting met een ander dier weergegeven. Het verhaal heeft een groot lettertype dat prettig is bij het voorlezen zodat er ruimte is voor aanwijzen en is handig bij gebruik voor een grotere groep. De cursief gedrukte tekst is van het dier dat antwoordt. De tekst is zo geschreven dat er interactie ontstaat en de voorlezer kan gebruik maken van verschillend stemgebruik.
Het vrolijke boek kan op meerdere manieren worden ingezet: een lijn trekken naar de mensenwereld, dierenherkenning voorafgaand aan een dierentuinbezoek of hoe los jij je vraag op, ga je zelf op onderzoek uit? Door de minimale details en duidelijke vormen is dit boek inzetbaar voor kinderen vanaf ong. 2 jaar. Een geslaagd prentenboek om steeds weer voor te lezen, want jouw jonge kind wil echt steeds dat verrassende einde horen!