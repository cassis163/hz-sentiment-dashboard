Su is de geadopteerde dochter van rechter Ruth en musicus Bernard. Na haar eindexamen gaat ze samen met haar zus Leah en haar vriendinnen naar Magaluf (Mallorca) om vakantie te vieren. Su is helemaal geen feestbeest, maar op één van de laatste avonden op Mallorca laat ze zich onder invloed van drank en drugs toch helemaal gaan. Wat ze niet weet is dat er een filmpje is gemaakt in de club. Dit filmpje beland al snel online en verspreidt zich razendsnel via social media.

Su is helemaal van de kaart en gaat niet met haar zus en vriendinnen mee terug naar Engeland. Ze besluit te vluchten, omdat ze niemand onder ogen durft te komen vanwege het seksfilmpje dat inmiddels iedereen gezien heeft. Ruth, haar moeder is woedend en doet er alles aan om de mannen die misbruik hebben gemaakt van haar dochter achter tralies te krijgen. Ook probeert ze met behulp van Leah Su weer terug te vinden, zodat ze weer thuis kan komen.

Helen Fitzgerald snijdt in haar nieuwe boek een actueel onderwerp aan: seksfilmpjes van jongeren onder invloed. Deze filmpjes verschijnen op internet en verspreiden zich razendsnel via social media. Voor de slachtoffers vaak een verschrikkelijke ervaring die grote invloed heeft op hun leven. Met dit boek laat Fitzgerald de lezer nadenken over dit thema.

In Verloren dochter zijn de personages van moeder Ruth, Su en Leah goed uitgewerkt en realistisch neergezet. In het boek krijg je het verhaal mee vanuit Su, het slachtoffer, maar ook vanuit haar moeder die furieus is en haar dochter wil beschermen. Zo wordt het verhaal vanuit verschillende invalshoeken belicht.

Verloren dochter leest vlot weg, maar is helaas geen echte thriller. De schrijfster heeft de spanning niet heel goed weten op te bouwen in het verhaal. Het boek is wel boeiend om te lezen, omdat je wilt weten hoe het met Su afloopt en de wraakactie van Ruth eindigt.