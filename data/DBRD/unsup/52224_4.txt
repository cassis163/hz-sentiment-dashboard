In Julie’s liefde is hoofdpersoon Julie na de plotselinge dood van haar echtgenoot en grote liefde Mats ontroostbaar en depressief. Om uit deze diepe depressie te komen besluit Julie om huis en haard te verruilen voor een onzeker bestaan in Noorwegen; het land waar zij en Mats zoveel gelukkige momenten met elkaar beleefd hebben. Zij heeft haar oog laten vallen op een authentieke boerderij vlak bij het kleine dorpje Elgå en is van plan daar een pension te beginnen.

Julie verwerft zich al snel een plaatsje in de kleine dorpsgemeenschap en sluit vriendschap met de vriendelijke en behulpzame bewoners. Vooral met Stian Pedersen ontstaat een hechte vriendschap. Ook accepteert zij graag het aanbod van klusjesman Chris en Stians zus Silje om te helpen bij de verbouwing en het draaiend houden van het pension. De prachtige natuur werkt louterend en langzaam maar zeker verdwijnen de scherpe kantjes van haar grote verdriet. Hoewel zij nog lang niet toe is aan een nieuwe liefde in haar leven, springt er toch een klein vonkje over tussen Stian en Julie. Maar Stian is een man met geheimen die hij met niemand wil delen, ook niet met Julie. Wat is bijvoorbeeld zijn relatie tot de knorrige Andreas en welke rol speelt pensiongast Ann in zijn leven. Dan ontvangt Julie opeens vreemde telefoontjes en sms-berichtjes die rechtstreeks verwijzen naar Mats. Dit gaat van kwaad tot erger en leidt tot een ronduit schokkende ontdekking. Zal Julie uiteindelijk toch nog het geluk vinden en een nieuwe toekomst in Noorwegen opbouwen of bepaalt het lot toch anders?

Elly Koster heeft met Julie’s liefde een lekker weglezend boek geschreven waarin de beschrijving van de prachtige Noorse natuur afgewisseld wordt met romantiek, humor, spanning en emotie. In het boek wordt Julie’s leven voor de periode van ongeveer één jaar gevolgd en zien we haar van volkomen ontredderd door het grote verlies langzaam maar zeker weer grip op haar leven krijgen: een proces van vallen en opstaan. Hoewel zware onderwerpen als verlies en rouw om een geliefde en ontwrichte familierelaties een grote rol in het verhaal spelen, slaagt Koster erin om de toon luchtig te houden zonder ongeloofwaardig te worden. De schrijfstijl, zonder al te ingewikkelde woorden en zinnen, is plezierig en leest makkelijk weg. Een aanrader voor wie houdt van een boek met de nodige romantiek, maar ook met alle ups en downs van het echte leven.

Bijzonder is dat de plaatsen die Julie bezoekt en waar zij speciale herinneringen aan heeft ook werkelijk blijken te bestaan. Op de website van Koster is namelijk een fotoreis door de wereld van Julie’s liefde terug te vinden. Op de site houdt de auteur ook een blog bij over haar leven, dus sowieso aardig om daar eens een kijkje te nemen als je meer wilt weten over de vrouw achter de schrijfster en wilt lezen over hoe zij haar passie voor schrijven combineert met haar passie voor Noorwegen, het land dat steevast het decor vormt voor haar boeken.