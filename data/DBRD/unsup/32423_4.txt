Met haar debuutroman 'De gelukkigen' schetst de Duitse schrijfster Kristine Bilkau een beeld van jonge mensen die in welvaart zijn groot gebracht, voor wie keuzes maken onbekend terrein is. Een generatie jonge mensen die nu geconfronteerd worden met een onzekere toekomst. Met een dagelijks leven waarin ze meer dan één keuze zullen moeten maken om in hun levensonderhoud te kunnen voorzien. Een generatie die zal moeten vechten, compromissen sluiten, bezuinigen, voor wat ze al altijd als evident heeft ervaren. Een generatie die terug naar 'af' zal moeten. Voor sommigen zal deze stap terug een innerlijke strijd betekenen, een weg die ze niet kunnen en niet willen bewandelen met alle gevolgen van dien. Voor anderen zal het een confrontatie met zichzelf worden. Maar één waaruit ze lessen gaan trekken, ze leren creatiever in het leven te gaan staan en ervaren dat men met minder ook gelukkig kan zijn!
Deze roman is goed geschreven, vlot leesbaar, kent goed uitgewerkte en neergezette personages. De schrijfster weet de huidige tijdsgeest op een empathische manier op papier te zetten. De roman vertelt in feite niets nieuws voor wie de realiteit onder ogen ziet. Een roman die ik menig jong mens zou willen aanraden ..... het zal hem of haar een spiegel voorhouden die hun veel ellende zal besparen!