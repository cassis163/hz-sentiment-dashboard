Voor geen een ander boek heb ik zolang getwijfeld over mijn sterren als bij dit boek. Het feit is, dat je als auteur mij een boek binnen een week kunt laten uitlezen, dan heb je zeker drie sterren verdient, misschien zelfs vier. Het is geen boek met een geweldig plot, onverwachte wendingen of een flinke dosis actie. Misschien had Kiera Cass geluk dat ik haar boek in de vakantie las, misschien heeft ze gewoon een goed boek geschreven. Al met al, controversie alom.

Het begon al met de eerste pagina's. Ik heb heel erg getwijfeld of ik het boek neer zou leggen, want laten we eerlijk zijn, je wordt weggestuurd als je iemand pijn doet, maar je krijgt de doodstraf als je verliefd wordt op een ander? Ik moest daar even een pauze inlassen, want die regels zijn absurd en ongeloofwaardig en je ziet al van mijlenver aankomen waar dit verhaal naar toe gaat.
Toch heb ik het uitgelezen. Waarom? Het leest heerlijk weg, dus als je met vakantie bent en je moet er regelmatig af voor je kids of omdat je gezinsleven nu ook eenmaal aandacht wil, dan is dit wel een boek dat zich daarvoor leent.
America is een lastig hoofdpersoontje in ieder zin van het woord. Ze maakt het haar omgeving behoorlijk lastig en mij als lezer ook. Vind ik haar nu wel of niet sympathiek? Het speelde natuurlijk ook niet mee dat ik duidelijk voor kamp Aspen was en die komt, op zijn zachtst gezegd, behoorlijk wat aandacht te kort.
Ik vond het jammer dat er niet meer diepgang zat in het verhaal en de personages, dat miste ik wel, maar ja, ik ben dan ook niet de doelgroep waarvoor het geschreven is.
Ook de actiemomenten hadden veel en veel spannender gekund en eigenlijk slaan die nergens op, want als twee rebellengroepen zo makkelijk binnen kunnen komen, heb ik toch echt mijn vraagtekens bij de bekwaamheid van de Koninklijke garde. Het had allemaal net iets beter uitgedacht, spannender en iets logischer gekund. Toch deel 1 veel te snel uitgelezen en op naar de winkel gegaan voor deel twee.
Dan verdien je drie sterren en dan heb je het als auteur meer dan goed gedaan.
Ik hoop dat Kiera geleerd heeft van deel 1 en het goed maakt in deel twee.