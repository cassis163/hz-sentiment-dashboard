Auteur Greet Bauweleers woont en werkt in Antwerpen. Deze stad aan de Schelde inspireerde haar als decor voor haar eerste boek, Gebroken, een thriller die ze gesitueerd heeft in de laatste dagen van de middeleeuwen.
Gebroken speelt zich af in het jaar 1566. Antwerpen is in handen van de Spaanse koning Filips II. Het katholicisme staat onder druk door de ketters die Antwerpen overspoelen. De inquisitie bestrijdt deze ketters met strenge straffen zoals de dood op de brandstapel. In deze turbulente tijden leeft Caroline Baeckelmans in Antwerpen. Ze is een jonge weduwe die de handen vol heeft aan de zaak die ze van haar man erfde. Haar grote geheim is de relatie die ze heeft met de getrouwde Gianni Di Rossi, een boekhandelaar. Hun affaire komt onder druk te staan als Caroline en Gianni bij een geheim afspraakje het lijk vinden van Johanna Vermaelen, Gianni's schoonzus. Later zal blijken dat ze vermoord werd. Deze moord is de katalysator van een reeks incidenten in Antwerpen en in het leven van Caroline. Johanna Vermaelen had namelijk een verborgen agenda. Ze was een topinformante van de Vlaamse inquisitie. De dader was waarschijnlijk op de hoogte van haar activiteiten. Wat is de rol van Gianni? Is Caroline verliefd op een moordenaar?
Gebroken is de facto een modern verhaal in een middeleeuws kleedje. Alle personages uit het verhaal zouden moderne personages kunnen zijn, zoals de Italiaanse immigranten en de ketters die een reflectie zijn van allochtone inwijkelingen uit onze tijd. Het boek is met andere woorden een thriller in een historische context. Historische gebeurtenissen, zoals de calvinisten die in Antwerpen de Onze-Lieve-Vrouwekerk bestormen worden mooi opgenomen in het verhaal. Deze details dragen zeker bij tot de atmosfeer van het boek. Het mysterie zelf draait rond de vermoorde Johanna Vermaelen. Het is een klassieke whodunit die verteld wordt vanuit het standpunt van Caroline Baeckelmans.
Gebroken kent een trage start, maar evolueert sneller naarmate het boek vordert. Naar het einde toe wordt het zelfs een echte pageturner. De lezer wordt daardoor willens nillens meegetrokken in het verhaal. De ontknoping zelf wordt haarfijn uitgelegd, iets wat ik persoonlijk een beetje jammer vond omdat daardoor de mysterieuze sfeer van het verhaal verdwijnt. Daarnaast is Gebroken over het algemeen een goed boek.
Gebroken is een leuk thrillerdebuut van Greet Bauweleers. Over het algemeen is het een goed boek, goed genoeg om de lezer nieuwsgierig te maken naar meer verhalen van Greet Bauweleers.