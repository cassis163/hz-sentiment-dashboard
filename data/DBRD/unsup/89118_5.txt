Ik had de kans om dankzij de Hebbanbuzz het boek "Cody" geschreven door Bernice Berkleef te lezen. Hier wil ik Hebban en The House of Books natuurlijk hartelijk voor bedanken.

Doordat ik het vooruitleesexemplaar ontvangen heb, heeft het boek nog niet de originele cover. De originele cover laat 2 witte babyschoentjes zien op een blauw met witte deken. Deze cover komt op mij erg lief over en ik moet niet gelijk aan een thriller denken. Eerder aan een roman. En ik denk dat ik het boek niet zo snel opgepakt zou hebben in de boekhandel.

Jelka wordt op een ochtend wakker en ze weet meteen dat er iets niet klopt. Normaal zou ze allang wakker geworden zijn door de geluidjes van haar zoontje Cody die gevoed wil worden. Zou ze een afspraak vergeten zijn? Heeft haar man Oscar de dagen door elkaar gehaald en hem naar het kinderdagverblijf gebracht? Als ze even later te horen krijgt dat Oscar zich op het politiebureau gemeld heeft met de maxi cosi met daarin hun zoontje Cody. Hij wordt vastgehouden en verder verhoord. Jelka blijft met een hele hoop vragen zitten. Wat is er gebeurd? Wie heeft dit gedaan en wie kan ze nog vertrouwen?

Het verhaal begint met de proloog. In de proloog wordt Cody begraven. Wat mij meteen bezig hield is waarom zijn de ouders niet op de begrafenis? Dit bleef eigenlijk gedurende het hele verhaal in mijn hoofd spoken.

Het boek is dan opgedeeld in dagen. En per dag wordt het verhaal verteld vanuit verschillende perspectieven. Hierdoor krijg je een goed beeld van Jelka, Oscar en de ouders van Jelka. En hoe de ouders van Jelka over Oscar denken. Hierdoor ga je zelf aan de slag om het mysterie te ontrafelen en denk je dat je op een bepaald moment door hebt wat er gebeurd is. Echter, Bernice krijgt het voor elkaar om je dan om ver te blazen met een ontknoping die ik in ieder geval absoluut niet had zien aankomen en die me nog een hele tijd door het hoofd blijft spoken.

Bernice is het gelukt om een dijk van een thriller neer te zetten, waarbij ze ook gevoelige onderwerpen ook niet schuwt, zoals dood van een kind en kindermishandeling. Dit is een boek wat de schrik van iedere ouder perfect weet te omschrijven.