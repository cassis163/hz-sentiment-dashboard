De hoofdrollen in ‘De perfecte moeder’ worden bekleed door Nelleke en Helena. Moeder en dochter en allebei vrouwen die zich, ieder op eigen wijze, trachten te ontworstelen aan een traumatisch verleden.

Nelleke ziet een huwelijk met de rijke Jacob als de ultieme vlucht uit haar armoedige bestaan. Geld alleen maakt echter niet gelukkig. Het stel krijgt een dochter, Helena. Voor de buitenwereld lijkt het een geslaagd huwelijk, achter de schermen blijkt er echter veel loos. Nelleke verliest zich steeds meer in de drank en Helena is daar de dupe van. Wanneer haar moeder heeft gedronken, en dat gebeurt steeds veelvuldiger, dan verandert Nelleke van een lieve, vrolijke moeder in een boze vrouw die haar dochter mishandelt. De omstandigheden van de plotselinge dood van Nelleke heeft grote gevolgen voor de jonge Helena. Gevolgen die haar blijven achtervolgen. Helena wil het leven heel anders aanpakken, maar lukt haar dat?

“Jacob zakt door zijn knieën en legt zijn handen zacht om de bovenarmen van Helena. In zijn blauwe ogen is zijn pijn te lezen, maar zijn stem klinkt nu krachtig. Jawel, Helena. Mama is wel ziek. Niet dat ze koorts heeft, zoals jij een paar weken geleden. Maar mama is ziek in haar hoofd.”

Boek heeft er voor gekozen beide vrouwen ieder hun eigen verhaal te laten vertellen hetgeen resulteert in een aangrijpend geheel. Het blijkt ook dat moeder en dochter op totaal verschillende wijze tegen bepaalde gebeurtenissen aankijken; ze heel verschillend ervaren en dat geeft een bijzondere diepte aan het verhaal.

“Nee. Ik wilde er niet over praten. Dan kon ook niet. Ik woonde daar. Bij mijn ouders was mijn thuis. Als ik erover zou spreken moest ik er wat mee en dat kon ik niet, durfde ik niet.”

‘De Perfecte Moeder’ is een aangrijpende roman over een tweetal vrouwen die totaal verschillend in het leven staan, maar die de ervaringen die hen hebben gevormd met zich meedragen. Boek heeft haar personages met veel gevoel gekarakteriseerd. Haar dialogen zijn van hoog niveau en de emoties komen heel dichtbij. De onmacht en het verdriet zijn bijna fysiek voelbaar en dat getuigt van een groot talent.

Kortom, een prachtige roman waarmee Boek haar plek tussen de vele gevestigde auteurs die Nederland rijk is, dik heeft verdiend.

Over de auteur
Esther Boek is geboren in het Brabantse Uden en groeide op in Volkel. Als kind was zij al gek op lezen en schreef gedichten. Haar opleiding volgde zij richting gezondheidszorg, toch ging zij werken in een boekhandel in Uden om later dan toch in de gezondheidszorg terecht te komen. Boek was werkzaam bij een huisarts, in verschillende ziekenhuizen en werkt momenteel alweer enkele jaren in de zorg rondom kinderen. In 2003 verhuisde zij naar de Betuwe waar ze met haar man en drie zonen een prettig leven leefde. Tot de aangifte van verkrachting tegen een van haar kinderen. Een gebeurtenis die de latere basis zou worden van haar debuutroman ‘Geen kind meer’.

Uitvoering
Uitgever Hamley Books
ISBN: 9789082893991, 9789082986334
Paperback, 380 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/