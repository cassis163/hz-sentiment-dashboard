Melk en honing bestaat uit vier delen: het lijden, het liefhebben, het breken en het helen. De auteur behandelt hier allerlei onderwerpen zoals hoe je kunt groeien als mens, hoe je relatie kan groeien of helemaal tot stof kan verdwijnen, over misbruik, seksualiteit, liefde, en feminisme.

ik heb seks gehad zei ze
maar vraag me niet
hoe het voelt
om bemind te worden

Achter in de bundel lees je een 'liefdesbrief van mij aan jou' en een stuk over de schrijver waarin je leest over de vormen van expressie waar Rupi Kaur gebruik van maakt om zich te doen gelden.

je praat te veel
fluistert hij in mijn oor
ik weet wel betere manieren om die mond te gebruiken

Melk en honing is een dichtbundel waar hoofdletters ontbreken; wellicht omdat in deze bundel elke letter even belangrijk is als welke andere dan ook.
Rupi Kaur schrijft in heel concrete bewoordingen wat ze wil zeggen.
Geen poespas, maar recht door zee. Haar directheid doet me denken aan Madonna.

je was zo afstandelijk
dat ik vergat dat je er nog was

De beschreven onderwerpen zijn geen mysteries, maar zijn oprecht en heel toegankelijk. De eenvoudige, maar duidelijke illustraties benadrukken de onderwerpen.
Deze bundel verdient een plekje naast jou, zodat je zo nu en dan een gedicht kunt lezen. De gedichten zijn intens en leveren soms ook een ander perspectief.

zoek niet naar heling
aan de voeten van degenen
die je gebroken hebben

Het ene gedicht zal je troosten, een ander verwondert je. Maar steeds zul je het een plekje in je eigen leven kunnen geven.

Deze dichtbundel heeft een speciaal plekje hier in huis gekregen. Het is een stukje van mijn leven geworden. - Graag Gelezen