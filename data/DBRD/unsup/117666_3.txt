Jeff Abbott heeft inmiddels tien boeken geschreven en is daarvoor menigmaal genomineerd voor diverse prijzen, waarvan hij er ook een paar gewonnen heeft. In Nederland zijn zijn laatste drie titels in vertaling verschenen bij uitgeverij Mynx.
In Woede maakt de lezer kennis met Ben Forsberg, een man die verdacht wordt van moord omdat zijn visitekaartje op de plaats des onheils is aangetroffen. Uiteraard is Ben onschuldig, maar voor hij tijd krijgt om dat te bewijzen, wordt hij meegesleept door de gebeurtenissen en raakt hij steeds meer verstrikt in een complot op hoog niveau.
Abbott heeft weer zijn best gedaan om een verhaal te bedenken waarin de lezer moeite mag doen om de diverse verhaallijnen uit elkaar te houden. Zo volgen we onder andere een man wiens broer bij een huurmoord is omgekomen, een Libanees die na een bomaanslag in Beirut naar Amerika vertrekt om wraak te nemen en de geheime organisatie Kelder waarvan de rol lange tijd duister blijft. Daarnaast hebben gebeurtenissen in IndonesiÃ« van tien jaar geleden en de moord op Bens vrouw van twee jaar geleden raakvlakken met zaken die nu gebeuren.
Woede is niet een boek voor lezers die de auteur graag een stap voor willen blijven door zelf al proberen uit te vogelen hoe de plot in elkaar zit. De ingewikkelde plots van Abbott waarbij je je steeds afvraagt wie aan de goede kant staat, lenen zich daar niet voor. Beter is het om het verhaal maar gewoon over je heen te laten komen en het tempo van Abbott te volgen. De beloning is een razendspannend verhaal met veel actie.