Milou van der Will was voor het lezen van dit boek – hoewel ze meerdere boeken geschreven heeft - voor mij een onbekende naam.
Daar heeft In Mijn Bloed verandering in gebracht en daar heb ik zeker geen spijt van.
Het boek bevat alle ingrediënten voor een goede thriller.
Een misdaadjournaliste - Benthe Berg - die via haar werk met ongure types te maken krijgt en vooral ook het feit dat het dochtertje - Celine - van Benthe en haar vriend Raoul misbruikt blijkt te zijn - nog wel door Rick V. – een inwoner van het dorpje Ringeldam, waar Benthe en Raoul zelf ook wonen.
Benthe blijkt een doortastende jonge vrouw te zijn, niet voor een kleintje vervaard, die overal op afstapt, als ze denkt dat daar informatie te halen valt.
In Ringeldam, onder de rook van Amsterdam, blijken meerdere kinderen door Rick V. misbruikt te zijn. In eerste instantie denkt Benthe daarmee sterker te staan tegenover de dader. Maar dan blijkt - tot haar grote wanhoop en frustratie - dat de andere ouders er geen werk van willen maken, dat ze alles willen toedekken, ook al om de naam van hun dorp niet in diskrediet te brengen.
Meewerken aan een aanklacht tegen de dader willen ze dan – tot woede van Benthe en Raoul – dan ook niet. En ook de andere inwoners van Ringeldam geloven niet dat Rick V. schuldig is.
Benthe heeft – mede daardoor – het gevoel gekregen dat ze er alleen voor staat.
Uiteindelijk krijgt Rick V. – tot grote frustratie van Benthe - een in haar ogen veel te lage straf.
Dat doet haar besluiten Celine dan maar zelf te gaan wreken op het moment dat de dader weer vrij zal komen.
Het boek is geschreven in een vlotte, meeslepende schrijfstijl, waardoor het heel plezierig leest.
Ook de hoofdpersonages zijn heel goed uitgewerkt, waardoor ik er geen moeite mee had met ze mee te leven. Met name Benthe , maar ook Raoul en Celine en haar ex vriend Tygo – ook een politieman – maar ook haar collega’s , komen goed uit de verf.
Het boek bestaat uit meerdere verhaallijnen en plotwendingen, waardoor je steeds weer op het verkeerde been gezet wordt en de spanning hoog gehouden wordt. Hierdoor wilde ik graag doorlezen , iedere keer weer benieuwd naar het vervolg van het verhaal. Zo hoort een goede thriller in mijn ogen te zijn. Tot op het einde blijf je ongewis van de afloop van het verhaal.
In Mijn Bloed heb ik met veel genoegen gelezen en waardeer ik met vier sterren!