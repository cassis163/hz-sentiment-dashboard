De jongen in de sneeuw is, net als de voorgaande boeken, onderverdeeld in diverse delen en is geschreven in de kenmerkende Scandinavische schrijfstijl. Dit is de derde thriller op rij van Samuel Bjørk. De tot de verbeelding sprekende cover, past mooi bij de andere twee, en is winters uitgevoerd in koude groentinten. De titel ligt er in glanzende oranje letters (licht) bovenop.

Proloog - Het is eerste kerstdag 1999.
Een oudere man is op weg naar huis de winter is dit jaar vroeg en de magische sneeuw is al gevallen. Hij ziet plotseling in het donker een gestalte op de weg.. Hij kan het nauwelijks bevatten.

Veertien jaar later wordt een jong meisje dood gevonden in een bergmeer, niet ver daar vandaan.

01 april 2013 - Het gelegenheidsteam van Holger Munch, krijgt opnieuw een gecompliceerde zaak te verwerken. Dit keer wordt er een jonge vrouw in het bergmeer gevonden, compleet met balletpakje en spitzen nog aan. Ze is letterlijk aan de haak geslagen door een kleine jongen en zijn vader, die samen zitten te vissen in een bootje. Op de plaats delict wordt een camera gevonden op statief, die gericht is op de vindplaats. Opvallend is dat in de lens het cijfer vier gekrast is.

Mia Krüger, heeft net haar koffer gepakt. Ze staat klaar om op vakantie te gaan naar het zuiden. Maar dan staat Munch voor de deur, om haar over te halen om zich met de zaak te bezig te houden. De politie staat voor een raadsel, vooral als er nog meer moorden worden gepleegd. Is het dezelfde dader, of is hier een copycat aan het werk?

In deze thriller gaat het niet alleen om de spanning, maar ook om het verhaal er omheen. Zo lees je dat Mia niet meer drinkt, maar nog steeds te maken heeft met demonen uit het verleden, dat Miriam (de dochter van..) langzaam opkrabbelt na het ongeluk, en dat rechercheur Curry zijn eigen draken moet bevechten. Na de eerste twee delen, voelen de personages vertrouwd en daardoor lees je graag hoe het verder met ze gaat.

Mijn gedachten over het boek:
Het lastige van een boekenserie is dat je toch gaat vergelijken. Ja, de spanning is in deel twee groter , maar (technisch gezien), vind ik, "De jongen in de sneeuw" tot nu toe de beste in de reeks. De herhalingen en het gekuch, uit de twee eerdere delen is minder duidelijk aanwezig, en het team lijkt, ondanks de chaos en onduidelijkheid van het moment, meer op elkaar ingespeeld te zijn.

Het leuke van een serie is, dat je personen (uit eerdere delen) opnieuw kunt tegenkomen die dan de rode draad verder uitrollen. Ineens vallen onduidelijkheden uit eerdere delen op de plaats.

Het plot is ietwat snel, maar spannend en goed aan elkaar geschreven, met verschillende verrassende wendingen. Maar nu ben ik toch heel benieuwd hoe het de man uit de proloog, verder is vergaan? Wie weet , komen we daar in deel 4 nog achter.


Ik heb het boek graag gelezen, en het krijgt 3 sterren van mij.

Linda de Jong