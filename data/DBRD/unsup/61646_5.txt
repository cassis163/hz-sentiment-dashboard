The Green Mile vertelt het wonderbaarlijke verhaal van Paul Edgecombe. Deze oude man zit in een verzorgingstehuis en vertelt ons over zijn vroegere leven, toen hij werkzaam was in de gevangenis waar ter dood veroordeelden door de elektrische stoel, 'Old Sparky', geëxecuteerd werden. Op een dag wordt John Coffey binnengebracht, een bijzonder grote neger die schuldig is bevonden op de moord van twee jonge meisjes. De man huilt veel en lijkt niet gewelddadig, maar toch zit hij zijn tijd uit in een cel in Block E. Door middel van de verhalen die Paul over zijn tijd in Cold Mountain Penitentiary prijsgeeft, komt de lezer te weten wat voor bijzondere man John Coffey is. Naast het dilemma van John Coffey geeft het ons een kijkje in de levens van andere gevangenen, van gevangenisbewaarders en de normen en waarden die in Block E van toepassing zijn.

Oorspronkelijk is het verhaal van The Green Mile uitgegeven in een zestal korte verhalen, maar later is dit gebundeld tot één boek. Het volledige boek is onderverdeeld in zes delen, welke voorheen dus losse boekjes waren. Elk deel beslaat ongeveer 9-12 hoofdstukken en elke deel wordt aangekondigd met een mooie prent, wat absoluut een aanwinst voor het boek is.

'Hij geloofde niet in wonderen.
Tot hij er eentje tegenkwam'

Het boek won in 1996 de 'Bram Stoker Award' voor beste roman en dat is niet voor niets. De schrijfstijl is gemoedelijk, helder en gemakkelijk. King heeft er weleens een handje van om zijn gedachtestroom op papier te knallen, waardoor het geheel wazig wordt en waardoor er flink wat loze bladzijdes in zijn verhalen aanwezig zijn. In The Green Mile houdt hij het echter strikt bij het verhaal dat hij wil vertellen. Geen vreemde hersenspinsels of onduidelijkheden die vervelen of de lezer laten afdwalen. Het voert je mee naar 1932 en laat je het verhaal vanuit de ogen van Paul Edgecombe zien. Je kruipt als het ware in de huid van Paul en je voelt de nijd naar collega Percy Wetmore en de band tussen de gevangenisbewaarders. De affectie voor John Coffey groeit met elke pagina. Tegelijk zorgt dit voor een innerlijke strijd me jezelf en laat het je nadenken. Wat als jíj Paul Edgecombe was geweest, wat had jij dan gedaan..?!

Slechts drie jaar na het uitgeven van het boek, kwam de verfilming al ter tonele. De film volgt het boek ontzettend goed, al zijn bepaalde dingen in het boek beter uitgewerkt. Waaronder de muis Mr. Jingles en de gedachtegang van de vervelende en arrogante cipier Percy Wetmore. En juist de uitwerking van Mr. Jingles raakt het gevoelige vlak. Tranen-met-tuiten! Het boekt telt een kleine 400 pagina's, maar zouden er zo maar 200 geweest kunnen zijn. Je raast er doorheen, je wil gewoon weten hoe het afloopt en hierdoor is het boek nauwelijks weg te leggen.

The Green Mile is ontroerend, wonderbaarlijk en tegelijk ook wonderschoon. Aanrader voor iedereen, zelfs voor de mensen die niet zo erg van King houden. Genieten met de hoofdletter G! 5*.