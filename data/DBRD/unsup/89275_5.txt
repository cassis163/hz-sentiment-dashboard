Het vrolijke voorleesboek van Kikker

Wie kent niet de prentenboeken van Kikker? Prachtige tekeningen met mooie, vrolijke, soms verdrietige, maar altijd herkenbare verhalen. Voor jong en oud, want ook als volwassene voel je de levenswijsheid die Max Velthuijs in zijn verhalen vastlegt. In deze prachtig vormgegeven bundel, met een drie-d illustratie op de voorkant, zijn zes 'oude' kikkerverhalen opgenomen, een telboek en een verhaal over de schrijver. 
Afwisselend zien we verhalen, waarbij de tekeningen over de hele pagina staan met de tekst in de tekeningen, en verhalen waarbij de tekst onder de tekeningen staat. Het eerste type verhalen is vooral mooi door de vormgeving, maar de teksten zijn kort en het verhaal wat oppervlakkig. Geschikt voor de allerkleinsten. 
Het tweede type verhalen biedt mooie inkijkjes in het leven en beleven van Kikker. Ik las ze voor aan de kleinkinderen en moest ze keer op keer herhalen. Vooral het verhaal: 'Kikker vindt een vriendje'. Het vertelt over Beertje, het vriendje dat Kikker vindten waar Eend, Haas, Rat en Varken in eerste instantie weinig in zien: hij kan immers niets. Kikker leert hem van alles, zelfs praten en de vrienden ontdekken hoe leuk Beertje is. Maar dan wil Beertje terug naar waar hij vandaan kwam. Hoe verdrietig Kikker dit ook vindt, hij snapt Beertje wel en laat hem gaan. Wat is de blijdschap groot als Beertje terugkomt en ze ontdekken hoe goed hun vriendschap is!

"Ik bof dat ik een kikker ben", is de titel van het afsluitende verhaal in het boek over het ontstaan van de Kikkerverhalen. 
"Bestaat Kikker echt?", werd ooit gevraagd aan Max Veldhuijs en hij antwoordde: "Jazeker, Kikker dat ben ik zelf!"
De in 2005 overleden schrijver blijft voor ons, onze kinderen en kleinkinderen nog lang voortleven in zijn kikkerverhalen. 

Het boek is een pracht cadeau voor (klein)kinderen!