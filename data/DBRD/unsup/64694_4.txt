Weg van jou is het romandebuut van N.I. Monteny. In Weg van jou maken we kennis met de familie van Antwerpen. Helena, alleenstaande moeder van een twintiger en de eeuwige vrijgezel, ontmoet bij haar broer en zwager een interessante man als zij op dat moment oppast op haar nichtjes. Of eigenlijk; hij ziet haar als ze al dansend en zingend door de badkamer heen hopst. Op dat zelfde moment kust haar schoonzus op een bruiloft een man die niet haar echtgenoot is. En tot slot hebben we Bob, vader van Helena, weduwnaar en met behulp van Helena's zoon opzoek naar een internetdate. De liefdeslevens van de familie van Antwerpen staan volledig op zijn kop.

De oranje cover met blauwe letters en het formaat dat net iets kleiner is dan een standaard boek, maken Weg van jou een opvallende verschijning. Geen standaard feelgood, maar de witte schoentjes maken wel duidelijk wat de doelgroep is. Aan de zijkanten van het boek is te zien dat het boek niet enkel bestaat uit witte, maar verspreid over het boek ook uit zwarte pagina's bestaat. Al met al een net iets andere verschijning dan een doorsnee feelgoodboek.

Deze zwarte pagina's introduceren een nieuw deel in het boek, dat is opgebouwd in vijf delen. In zijn totaliteit beschrijft het verhaal een periode van bijna een jaar. Afwisselend lezen we over de liefdesperikelen van Helena en Anouk. Maar behalve hun sores komen er ook nog andere elementen aan de orde. Zoals het belang van het clubhuis van de zoon van Helena, de strijd in de politiek om het clubhuis voort te laten bestaan, de internetdates van opa en de tieners van Anouk en Cas die om moeten gaan met de relatieproblemen van hun ouders. N.I. Monteny weet op een sterke en geloofwaardige manier de band binnen het hele gezin van Antwerpen neer te zetten.
Enerzijds gebeurt er van alles in het boek, anderzijds is het een rustige roman. Er zit een mooie spreiding van gebeurtenissen in het verhaal en er wordt minder sterk naar een climax toegewerkt. Het heeft een langzame opbouw, maar toch weet Monteny met haar schrijfstijl je bij de les te houden en je verder te laten lezen. Ze schrijft ontspannen en eenvoudig met een nuchtere soort humor. Ondanks dat er regelmatig Vlaamse woorden en uitdrukkingen worden gebruikt, is dit voor de Nederlandse lezer hartstikke goed te lezen.

Weg van Jou is een heerlijke feelgood, rustig en met humor. Puur, nuchter en toch romantisch. Monteny heeft deze elementen voortreffelijk samen weten te voegen. Je wilt graag lezen wat er met de familie van Antwerpen gebeurd. Een aanrader.

N.I. Monteny is de pseudoniem van Nathalie Le Blanc, eerder schreef zij al non-fictie. Weg van jou is haar eerste roman.