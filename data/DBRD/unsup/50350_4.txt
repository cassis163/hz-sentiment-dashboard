Afgelopen vrijdag vertelde mijn moeder me tussen neus en lippen door dat ze nog een bon had liggen om online boeken uit te zoeken. En dus trok ik zaterdag mijn stoute schoenen aan en vroeg haar of ik die misschien op mocht maken. Zo gezegd, zo gedaan. Een kwartier later had ik twee boeken in mijn winkelmandje en nog 1 cent over. En zodra de boeken maandag binnen kwamen wist ik dat dit mijn volgende read zou worden.

Combineer mijn favoriete YA schrijver van de lage landen met een portal fantasy verhaal en er kan alleen maar iets goeds uit komen, toch? Precies, dat is wat ik ook dacht en ik werd helemaal niet teleurgesteld.

Al vanaf de eerste bladzijde was ik verkocht. De wereld wordt met een korte scene al meteen sterk neergezet, waardoor je heel nieuwsgierig wordt en alleen maar verder en verder wilt lezen. Ook al moet het echte verhaal dan nog op gang komen, die eerste glimp van de poortwereld smaakt naar meer. Gelukkig laat Descamps ons niet al te lang wachten en komen onze twee helden al snel in deze wereld terecht zodat we hem verder kunnen ontdekken.

Luc Descamps neemt in dit eerste boek goed de tijd alle karakters neer te zetten en stukje bij beetje de poortwereld te bouwen. Daardoor voelt het aan het einde van het boek alsof het verhaal nog maar net begonnen is, maar toch zijn er ook al wat vragen beantwoord en hebben we al een aantal (niet zo) verrassende wendingen gekregen. Wat mij vooral erg raakte, was dat Descamps erin geslaagd is zijn personages zo menselijk te maken. Ze maken fouten en ze zijn zich daar ook van bewust en kiezen er vervolgens voor deze fout alsnog opnieuw te maken, omdat het voor hen de enige juiste keuze is.

Al met al dus een heel waardig begin van een nieuwe serie die me heel nieuwsgierig heeft gemaakt naar meer. Helaas mag ik echt even geen nieuwe boeken kopen, dus ik zal heel geduldig moeten wachten.