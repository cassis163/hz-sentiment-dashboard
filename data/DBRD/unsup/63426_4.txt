Stefanie Baertsoen draait al geruime tijd mee in de top van het bedrijf Scherpereel waar ze met hart en ziel als marketingmedewerker haar taken uitvoert. Totdat haar werkgever besluit om haar meer te ontzien en haar takenpakket verdeelt door de aanstelling van een nieuwe collega. Vanaf het moment dat Stefanie de hand schudt van Nick Farkas, voelt ze dat hij niet te vertrouwen is.
Hij is charmant, weet zaken moeiteloos naar zijn hand te zetten en is binnen de kortste keren de favoriete medewerker van Stefanie’s leidinggevende. Met een smetteloos CV en dito uitstraling is Nick de gedroomde toevoeging voor team Scherpereel. Een witte raaf noemen ze hem ook wel, een opvallende en positieve uitzondering binnen de kantoortuin. Stefanie herkent zich absoluut niet in dit beeld dat door anderen van Nick wordt geschetst. Haar verstandhouding met hem baseert zich op leugens, manipulatieve streken en intimidaties die hij tactvol inzet. Terwijl Stefanie langzaam de grip verliest op haar leven, beseft ze dat hij hoe dan ook gestopt moet worden.  

Tweevoudig Gouden Strop winnaar Bram Dehouck publiceert met Witte raaf zijn vierde misdaadroman. Eerder werk is vertaald in het Engels, Frans en Duits en van zijn boek Zomer zonder slaap zijn tevens de filmrechten verkocht.  

Dehouck kiest voor een originele benadering door het personage van Nick Farkas als een rode draad door zijn plot te verweven. Met drie delen, opgezet als een psychologisch machtsspel tussen twee collega’s, een rechercheonderzoek en tot slot een rechtbankverslag, neemt Dehouck de lezer mee naar een verhaal dat iedereen zou kunnen overkomen. Juist de identificatie met de verschillende personages zorgt ervoor dat het verhaal onder je huid kruipt. De onmacht van Stefanie die haar reputatie op de werkvloer naar de knoppen ziet gaan, de onzekerheid van rechercheur Tess Jonkman en de tegenstrijdige gevoelens van een persoon die alles op het spel zet om een geliefde van de ondergang te redden.  

Ook in Witte raaf laat Dehouck zien dat hij excelleert in de creatie van een plot waarin hij zijn personages laat bewegen als stukken in een schaakspel. Iedere daad heeft gevolgen en zorgt in de verloop van de plot voor verrassende onthullingen. De schrijver illustreert dit met rake observaties:
Witte raaf is een intelligente whydunnit die uitblinkt in de psychologische karakterschetsen. De fijnzinnige plot toont aan hoe daden in een fatale uitweg kunnen ontaarden.