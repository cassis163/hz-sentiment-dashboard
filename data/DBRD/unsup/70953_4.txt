‘Meisjes’ speelt zich af in de explosieve zomer van 1969, in de zinderend hete straten van Marin County, Californië. Emma Cline vertelt haar lezers wat er allemaal afspeelt in het hoofd van een 14-jarig meisje, de verveelde en zwaarmoedige Evie. Evie staat eenzaam tussen twee pasgescheiden ouders, vol van een wanhopige rusteloosheid, maar vindt steun in de toevallige vriendschap met het oudere en intrigerende meisje Suzanne.

Verbijsterd dat er eindelijk iemand is die haar ziet staan, komt Evie terecht in een commune waarvan zeer binnenkort de hele wereld de naam zal weten en wordt ze verleid door diens waanzinnige leider. Sneller dan ze ooit had kunnen vermoeden wordt ze meegezogen in een wereld vol misdaad en geweld.

Cline's verhaal over een stuurloos meisje tegen het einde van de roerige jaren '60 levert een ontzagwekkend, trefzeker onderzoek op naar de werking van macht, hoe angstaanjagend beïnvloedbaar een pubermeisje kan zijn en hoe ver zo'n meisje gaat om gezien en geliefd te worden.

Visie van de recensent
Wie herinnert zich het verhaal van de Manson familie niet? In haar verbluffende debuut kiest Emma Cline voor een soortgelijk thema. Toch is ‘Meisjes’ een volledig uniek verhaal. Bovendien is dit thema slechts bijzaak. ‘De meisjes’ draait namelijk in de kern om de vriendschap tussen twee meisjes. Evie en Connie. Connie is de hartsvriendin uit Evie’s jeugd, degene die haar het beste kent van iedereen en uiteindelijk wel haar enige houvast.

“Er was geen Connie om me te kalmeren en moed in te spreken, alleen de verstikkende constante van mijn eigen ik, dat verdoofde, vertwijfelde gezelschap.”

Het is nauwelijks voor te stellen dat het hier om een debuterend auteur gaat. De creatieve schrijfstijl en de wijze waarop Cline haar personages karakteriseert is fenomenaal. De meisjes met de vuile jurken en slierterige haren, de mensen rondom Evie, maar vooral Evie zelf. Cline weet haar personages zo waarachtig te beschrijven dat je er van overtuigd raakt dat je ze onlangs nog bent tegengekomen. Uiterst gedetailleerd, maar gelijktijdig genuanceerd.

“Ze verkeerden op een onduidelijke drempel, mooi en lelijk tegelijk, en hun aanwezigheid trok een rimpeling van waakzaamheid door het park.”

De wijze waarop Cline beschrijft hoe de jonge Evie worstelt met haar ontluikende seksualiteit en de nieuwe partners van haar onlangs gescheiden ouders is zo werkelijk en zo broos, dat je niet anders kunt hebben dan diep respect voor dit waarlijk fraaie debuut van Emma Cline!

“Ik had iets gedaan wat eigenlijk niet mocht. Een persoonlijke zwakte getoond, het schrikachtige hazenhart ontbloot.”

Cline schetst overtuigend de kwetsbaarheid van de opgroeiende Evie en de vele gevaren die op de loer liggen, niet in de laatste plaats mannen. Evie ontdekt dit op hardhandige wijze.

“Ik dacht dat houden van iemand als een soort bescherming fungeerde, alsof de persoon in kwestie de omvang en intensiteit van je gevoelens begreep en daar zijn daden op afstemde.”

Iedereen maakt in zijn leven wel iets mee wat faliekant verkeerd af had kunnen lopen. Dat dit niet gebeurt berust veelal op toevalligheden. Cline laat ons dat moment in het leven van Evie meemaken in haar ingrijpende debuutroman.

“Ik voelde de haat in me groeien, en het was bijna lekker hoe groot die was, onversneden en heftig”.

Kortom, een prachtig en krachtig debuut dat naar mijn mening volop in de schijnwerpers terecht mag komen!

Over de auteur
Emma Cline (1989) bezit een Master aan de Universiteit van Columbia en schrijft voor The New Yorker. Ze ontvangt in 2014 de Plimpton Prize for Fiction van The Paris Review voor haar verhalen en essays. De meisjes (2016) is haar debuutroman.

In Amerika is het een literaire sensatie: De meisjes, het debuut van het jonge übertalent Emma Cline (1989). Na slechts een handjevol korte verhalen voor de website Paris Review en The New Yorker had ze de uitgeverijen voor het uitkiezen. Voor twee miljoen dollar sloot ze een contract af bij Random House, en nu al is bekend dat er ook een verfilming komt.

Uitvoering
Uitgever Lebowski
Paperback, 352 pagina's
ISBN10 9048826144
ISBN13 9789048826148

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti.nl/