Dit is een heerlijk verhaal met veel herkenbare situaties en personages. De schrijfstijl is vlot en de plotselinge wendingen in het verhaal zeer verrassend. De karakters worden een voor een blootgelegd en, net als bij haar vorige boeken 'Het geheim van mijn man' en 'Kleine grote leugens, is niets wat het lijkt. Vriendschappen blijken soms tegen wil en dank anders in elkaar te steken, bij perfecte huwelijken gaan grote geheimen schuil en alledaagse situaties kunnen omslaan in een ramp.

Alle personages vertellen hun kant van het verhaal, waardoor je er stukje bij beetje achter de waarheid komt. Toch is het ondanks al deze onthullingen nergens langdradig. Schuldgevoel staat in dit boek centraal en het wordt mooi beschreven hoe een mens, een huwelijk of een vriendschap hier aan ten onder kan gaan.

Het verhaal wordt verteld met flashbacks maar loopt steeds vloeiend in elkaar over. De aanloop naar de daadwerkelijke gebeurtenis had misschien iets korter gekund maar dat is dan ook het enige wat als opmerking dienen kan. Het is een heerlijk boek om in een ruk uit te lezen.