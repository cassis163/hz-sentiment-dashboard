Het Tussendoor is het eerste deel van de reeks van De Vervloekte Erfenis. P.A. Milani laat haar liefde voor schrijven mooi naar voor komen in dit spannende boek.  

Liberty lijkt op het eerste zicht een doodnormale tiener. Buiten het feit dat ze haar vroeg gestorven moeder nooit heeft gekend, is er niets bijzonders aan haar leven. Wanneer ze op het punt staat om op vakantie te vertrekken met vriendinnen, krijgen zij en haar vader een auto- ongeluk. Daarbij sterft haar vader. Dit is het begin van een heel nieuw leven voor Liberty. Ze komt erachter dat zij haar vader moet opvolgen als nieuwe leidster van de mensen in het Tussendoor. Dit is een aparte wereld van de hare waar de mensen leven onder een vloek van hun voorouders. Enkele mensen van het Tussendoor, de Protectioleden, zijn hun hele leven lang opgeleid om de vloek te verbreken en de leidster te beschermen. Samen met hen begint de zoektocht van Liberty naar een manier om de vloek te verbreken. Het wordt niet alleen een zoektocht vol gevaren en obstakels, maar ook een zoektocht naar zichzelf. Zal ze er uiteindelijk in slagen om een goede opvolgster te zijn van haar vader? En wat komt ze allemaal tegen op haar pad? Dat kan je allemaal lezen in Het Tussendoor.  

P.A. Milani is een jonge schrijfster. Dit komt mooi tot uiting in haar manier van schrijven. Ze schrijft zeer op maat van jongeren en adolescenten. Enerzijds hanteert de auteur een eenvoudige en duidelijke schrijfstijl, anderzijds kaart ze een heleboel zaken aan waarmee jongeren te maken krijgen in hun puberteit. Zo is er bijvoorbeeld de duidelijke zoektocht van Liberty naar zichzelf in het hele verhaal. Ze komt plots in een heel andere wereld terecht waar ze niet langer zomaar ‘kind’ mag zijn, maar veel verantwoordelijkheden heeft en hier haar weg in moet zien te vinden. Dit is een weg die elke jongere op een gegeven moment doormaakt. Het is dan ook boeiend om te lezen hoe Liberty daar in het boek mee omgaat. De auteur combineert dus een hele reeks elementen uit het hedendaagse leven met fictieve elementen, een combinatie die zeker goed zal aanslaan bij fans van het fantasygenre. Het verhaal is opgedeeld in korte hoofdstukken. Dit zorgt ervoor dat het zeer vlot leest. De titel van het hoofdstuk geeft ook altijd al een heel miniem voorsmaakje van wat er in dat hoofdstuk zal volgen. Dit maakt je als lezer extra benieuwd ook als je al aan het lezen bent. Zeker een leuk element. Het verhaal is goed opgebouwd met voldoende spanningselementen en blijft boeien tot het einde. Het komt echter wel wat traag op gang. Omdat het naar het einde toe steeds boeiender wordt, was het ook wel leuk geweest als dit eerste deel nog iets langer had geduurd, want voor echte boekenwurmen is het een vrij kort verhaal. Ten slotte komen er ook een aantal mooie levenslessen in het verhaal naar voren. Ze worden er niet letterlijk in verteld, maar wanneer je aan het lezen bent, merk je al snel enkele mooie boodschappen om mee te nemen in je eigen leven. De vele positieve zaken zorgen ervoor dat het zeker en vast een goed boek is, maar omwille van de kleine minpuntjes laat het geen wauw-gevoel achter. Al ben je als lezer zeker benieuwd naar meer.  

Het boek is geschreven voor jongeren in de eerste plaats, maar het is echt een goed verhaal dat ook iets oudere lezers zal kunnen plezieren. Het is nog maar deel 1 van de reeks en ik ben ervan overtuigd dat de lezers van dit deel beslist zullen uitkijken naar de volgende delen!