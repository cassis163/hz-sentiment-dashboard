Dit boek heb ik voornamelijk meegenomen vanwege de kaft en omdat ik wel eens van de schrijfster had gehoord. De achterflap heb ik vlug gescand. Ik wist dus eigenlijk niet goed waar het precies over ging. De kaft gaf voor mij de indruk dat het een soort historisch middeleeuws fantasyachtig verhaal zou moeten zijn. Afhankelijk van hoe je het bekijkt zit er wel een vleugje fantasy in. Historisch is het ook, het is voor een deel middeleeuws, maar dat is echt maar voor een deel. Het grootste gedeelte is van iets recentere datum, namelijk de Tweede Wereldoorlog. En dat had ik nu juist niet verwacht. Maar dat neemt niet weg dat dit boek me zeer goed bevallen is.

In het zuid-Franse dorpje Carcassonne staat een herdenkingsmonument met daarop de namen van Franse verzetsstrijders die in de oorlog actief zijn geweest. Ook staat daarop vermeld dat er twee onbekende vrouwen bij betrokken zijn geweest. Dat was voor Kate Mosse de aanleiding om dit boek te schrijven. Wie waren deze dappere vrouwen die hun leven hebben gegeven om vele andere te redden?

Het boek speelt dus af ten tijde van de Tweede Wereldoorlog in de streek Midi in het zuiden van Frankrijk. Het is een verhaal met veel hoofdrolspelers. Maar dat is zeker niet storend. Het verhaal laat je al lezend kennis maken met de verschillende personages. Goed en slecht staat lijnrecht tegenover elkaar. Maar wat is goed en wat is slecht in tijden van oorlog? Er zullen keuzes gemaakt moeten worden. Ieder persoon maakt een interessante ontwikkeling door.

Ik heb vaker een boek gelezen met de Tweede Wereldoorlog als achtergrond. Maar dan speelde het voornamelijk in Nederland of Duitsland. Frankrijk was voor mij een nieuwe omgeving wat dat betreft. Het verhaal beperkt zich ook niet tot één bepaalde grote stad. Nee, Citadel speelt zich af in middeleeuwse dorpjes als Carcassonne op het Zuid-Franse platteland. Dat zorgt in dit geval ook voor een extra verhaallijn. Er bestaat namelijk een codex wat het verloop van de strijd zou kunnen veranderen. Iedere partij wil die codex in handen krijgen. Voor het verloop van het verhaal is die lijn voor mijn gevoel niet echt toevoegend. Er gebeuren genoeg spannende dingen zonder die codex. Zoals het er nu in zit had het voor mij ofwel wat meer aandacht mogen krijgen ofwel had het gewoon weggelaten mogen worden.

Maar al met al heb ik genoten van het boek. Het feit dat het een derde deel in een trilogie blijkt te zijn heb ik niet gemerkt. De overige twee boeken ken ik niet. Maar ik heb niet het idee dat ik wat heb gemist.