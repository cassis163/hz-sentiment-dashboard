‘Persona’ mag dan haar debuut zijn, Soraya Vink schrijft als een auteur die de kneepjes van het vak beheerst. Door haar rijke woordenschat, prettige schrijfstijl en het waar mogelijk vermijden van clichés onderscheidt zij zich met haar eerste boek meteen van menig ervaren collega-thrillerauteur. Vink legt de lat hoog voor een tweede boek, mogelijk een vervolg op ‘Persona’ (?).

Origineel verhaal: Elvira Selas, de hoofdpersoon, heeft als infiltrant gewerkt en keert noodzakelijkerwijs in de rang van inspecteur terug bij de ‘normale’ recherche. Dat is minder eenvoudig dan het lijkt. Zij werkt het liefst alleen, kleurt graag buiten de lijnen, is eigenwijs en eigengereid. Geen eigenschappen die passen bij haar functie als teamleider. Elvira doet op haar manier haar best, maar uiteindelijk gaat ze – daar kon je op wachten – toch alleen op pad. En niet uitsluitend om een moordenaar te vinden die Latijnse teksten achterlaat bij zijn slachtoffers, maar ook omdat ze zich niet los kan maken van haar infiltrantentijd. Want: ze is bang opgespoord te worden door de criminelen bij wie ze zich binnengedrongen had én ze is op zoek naar haar broer Eduardo, die zich aan de verkeerde kant van de wet ophoudt. Elvira staat voor dilemma’s en risico’s.

‘Persona’ kent een flink tempo, passend bij Elvira en de situaties waarin zij zich bevindt. Er zit een enorme schwung in ‘Persona’, die de auteur helaas niet tot het einde weet vast te houden. De karakters zijn prima uitgewerkt, Elvira in het bijzonder. Ook de overige personages die ertoe doen hebben kwaliteiten of kenmerken die hen typeren. Het grootste deel van het verhaal wordt verteld vanuit het perspectief van Elvira, in de derde persoon enkelvoud, waarbij duidelijk aangegeven wordt of het om het heden of het verleden gaat. Nu en dan wordt Elvira’s perspectief onderbroken door dat van de moordenaar, die lang verborgen blijft. Op zeker moment is hij op ietwat onbevredigende wijze opeens in beeld. De frequente flashbacks van Elvira en fragmenten Spaanse geschiedenis, die dienen als achtergrondinformatie en onderbouwing, zijn net te veel van het goede en leiden de aandacht af van de hoofdverhaallijn(en). Kleine punten van kritiek dus, maar de positieve aspecten wegen aanmerkelijk zwaarder.
Een uitstekende thriller, die doet uitzien naar meer van Soraya Vink!

[plot 3, spanning 4, leesplezier 5, schrijfstijl 5, originaliteit 4, psychologie 4]