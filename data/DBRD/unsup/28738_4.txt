Het is zomer 1972 wanneer het dode lichaam van een jongen wordt gevonden in een bioscoop in Reykjavik. Niemand van de aanwezigen heeft iets gemerkt en men staat voor een raadsel. Op hetzelfde moment staat het wereldkampioenschap schaken op het programma. Spassky vs Fisher, oost tegen west en dit op het hoogtepunt van de Koude Oorlog. Is er een link tussen beide gebeurtenissen ? Was de jongen op de verkeerde plaats op het verkeerde moment ? Marion Briem besluit het uit te zoeken en de waarheid naar boven te halen.
Schemerspel maakt weer duidelijk wat een goede verteller Indriðason is. Op zijn gekende sobere manier schetst hij het ogenschijnlijk eenvoudige verhaal van een jongen die vermoord wordt en het onderzoek van Marion Briem naar de dader(s). Het tempo ligt vrij laag, maar geen enkel detail wordt uit het oog verloren. Elk antwoord wekt een nieuwe vraag en het onderzoek vordert langzaam. Wanneer het vermoeden ontstaat dat buitenlanders verantwoordelijk zijn voor de moord, krijgt het verhaal een politiek randje.
De keuze om deze zaak te laten afspelen op de achtergrond van een politiek beladen schaaktornooi zorgt ervoor dat Indriðason alle ruimte krijgt om de toenmalige tijdsgeest tot leven te brengen. Wantrouwen, argwaan, complottheorieen,  zorgen voor spanning in een verhaal dat alle kanten op kan. Om op het einde tot de conclusie te komen dat het eigenlijk nog net iets anders in elkaar zit dan je zou gedacht hebben.
De personages krijgen de aandacht die ze verdienen of nodig hebben. Trouwe lezers komen bovendien meer te weten over de achtergrond van Marion Briem. Een verleden dat duidelijke sporen heeft nagelaten en onrechtstreeks een invloed uitoefent op haar werkwijze. En die werkwijze heeft zijn gevolgen 
Schemerspel is weliswaar niet het beste boek van Indriðason,iets te weinig spanning, maar nog steeds van een niveau waar menig schrijver zijn/haar hand voor in het vuur zou steken. Een must voor de liefhebbers en goed voor 4 sterren !