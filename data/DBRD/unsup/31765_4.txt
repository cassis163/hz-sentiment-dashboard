Het verhaal begint met Natania die samen met haar dochtertje Micaela op de vlucht is. Waar, waarom en waarheen zijn de vragen waar Jansma je in het begin van het boek mee opzadelt, die je bezighouden en die ze langzaamaan voor je ontrafelt.

Hoewel het even geleden is dat ik het eerste deel - 'Schaduwkinderen' - las, slaagt Jansma erin om tijdens de eerste hoofdstukken je geheugen op te frissen en je direct terug in het verhaal te loodsen. Waar in 'Schaduwkinderen' vooral terrorisme en de vluchtelingenstroom centraal stonden is het in 'Uitverkoren' vooral het verhaal over 'Church of the chosen', een sekte die geleid wordt door Elijah Schillinger.

Als er twee moorden plaatsvinden in de buurt van het station in Leeuwarden, blijkt Jules' ex, journalist Harry Simones, erbij betrokken te zijn. Het onderzoek leidt naar een sekte en op de een of andere manier wordt Jules aangetrokken tot Elijah Schillinger, de sekteleider. Dit resulteert in flashbacks waarin ze terug gekatapulteerd wordt naar haar jeugd met Remi, maar ook haar nachtmerries duiken terug frequenter op. Zowel Harry als Jules - zij het afzonderlijk - gaan op onderzoek.

Jansma weet de dominantie van Schillinger duidelijk neer te zetten door de ogen van Rebekka, een van de vrouwen in de sekte. Omdat Jansma haar verhalen erg filmisch neerzet, wat ook nu weer het geval is, voel je het bloed sneller door je aderen stromen als het om de dwingelandij van Schillinger gaat. Je mag er niet aan denken dat dit realiteit is en dat deze onderdrukking echt bestaat.

Met 'Uitverkoren' heeft Jansma een realistisch verhaal neergezet met weer een maatschappelijk thema. De personages zijn geloofwaardig, het verhaal is met vaart geschreven zodat je erdoorheen raast. De opbouw naar de plot verloopt gestaag, waardoor je verder 'moet' lezen, stoppen is geen optie, mede door de vele cliffhangers op het einde van een hoofdstuk. Er is ruimte voor andere en nieuwe personages, waardoor het interessant blijft en zeker niet verveelt. Ook over Harry kom je meer te weten, waardoor je de stille hoop krijgt dat het weer goed komt tussen Jules en hem. We zullen het zien (of niet) in het derde deel.

Ook dit boek is weer een topper en hoewel het een trilogie betreft - die je best op volgorde leest omdat je zo de personages het beste leert kennen - weet Jansma toch een opzichzelfstaand verhaal neer te zetten, terwijl ze de rode draad - de dood van Jules' vader en haar broer Remi - verder uitwerkt. De verhaallijnen lopen soepel in elkaar over en als lezer krijg je in dit tweede deel een nog betere kijk op Jules, zowel professioneel als priv√©. Bovendien kampt Jules nog steeds met de dood van haar broer en de vele vragen uit haar verleden waar ze geen antwoord op heeft.

Met de verschillende puzzelstukjes die je aangereikt krijgt werkt Jansma steeds een stukje naar de oplossing. Helaas laat Jansma je - na dit tweede deel - achter met een cliffhanger van jewelste. Want wat is er nu precies gebeurd twintig jaar geleden? We zullen het lezen in deel 3 van 'De cirkel van het kwaad'. Linda, kom maar op! 'Uitverkoren' geef ik alvast 4 mooie sterren.

*Dank aan De Crime Compagnie voor dit recensie-exemplaar