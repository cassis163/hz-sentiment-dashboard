‘Gespleten’ kent een tweetal hoofdpersonages; de 31-jarige Andrea (Andy) Cooper en haar moeder Laura. Andrea is ervan overtuigd dat ze haar moeder door en door kent. Laura leidt een onopvallend bestaan waar ze, zo meent Andrea, volstrekt tevreden mee is. Wanneer het restaurant waar Andrea en Laura elke week lunchen echter onder vuur wordt genomen en een doodgewone middag verandert in een bloedbad, ziet Andrea een heel andere kant van haar moeder. Een kant die mijlenver verwijderd is van de kalme zachtmoedigheid die ze van haar moeder kent. De koelbloedigheid waarmee Laura de schutter overmeestert en doodt, verbijstert Andrea.

“Laura wendde zich net van de schutter af toen een van de scherven zich in haar been boorde. Aan haar gezicht was niets te zien. Ze begon te rennen, maar niet weg van het gevaar.”

De politie doet onderzoek naar het schietincident en naar de dood van de schutter. Laura weigert echter elke medewerking en vraagt Andrea zelfs om haar te helpen allerlei sporen uit te wissen. Andrea ontdekt dat haar moeder zich al dertig jaar schuilhoudt onder een valse naam en dat alles wat ze over haar verleden heeft verteld, gelogen is. Kan Andrea haar moeder nog vertrouwen en wat schuilt er achter dit enorme mysterie?

Veel van haar trouwe fans keken er reikhalzend naar uit. Nu is hij er dan, het nieuwste boek van bestsellerauteur Karin Slaughter. ‘Gespleten’ is een stand-alone. Dit keer geen Will Trent en Sarra Linton in de hoofdrol, hetgeen voor sommige fans van deze serie wellicht even wennen is. ‘Gespleten’ is, wat mij betreft, echter nog van een hoger kaliber. Een ingenieuze verhaalconstructie die overigens wel wat concentratie vergt.

“Badend in het zweet werd Jane Queller wakker. Ze had weer gehuild in haar slaap. Haar neus voelde ruw. Haar lichaam deed pijn. Ze begon onbeheersbaar te beven. Haar hart trilde van paniek.”

Over Slaughters’ schrijftalent hoeven we het nauwelijks te hebben; dat is van hoog niveau. Haar karakteriseringen zijn immer raak, zo ook in ‘Gespleten’. De spanningsopbouw is eveneens weer geheel eigen aan wat de lezers van deze auteur gewend zijn.

“Maplecroft stond nu ook. Ze had zich in het midden van de vloer opgesteld, als een bokser met haar vuisten voor haar gezicht en met één enkel nog steeds aan het bed gekluisterd. Haar kleren waren gescheurd. Ze had een wilde blik in haar ogen en haar vuile, bezwete haar plakte aan haar schedel.”

Vooral sterk zijn de dialogen in ‘Gespleten’. De verwarring en emoties van Andrea wanneer ze ontdekt dat haar moeder heel iemand anders is dan zij dacht, zijn uiterst treffend verwoord. ‘Gespleten’ is bovendien voorzien van een psychologisch sausje en dat geeft een nieuwe dimensie. Een kant van Slaughter die we nog nauwelijks kennen. De auteur kwijt zich echter prima van die taak.

Kunstig en subtiel laveert Slaughter van heden naar verleden. In eerste instantie lijken de verhaallijnen volkomen los van elkaar te staan. Niets is echter minder waar. Op subtiele wijze komen zij uiteindelijk bijeen.

Kortom, een literaire thriller van hoog niveau!

Over de auteur
Karin Slaughter (1971) groeide op in een kleine stad in Georgia (USA) en woont tegenwoordig in Atlanta. Ze is auteur van tientallen thrillers die al jarenlang hoog op de wereldwijde bestsellerlijsten staan.

Haar thrillers zijn in 33 talen verschenen en wereldwijd zijn er meer dan 30 miljoen exemplaren verkocht. Met haar thrillers verwierf Slaughter internationaal de titel ‘Queen of Crime’.

Uitvoering
Uitgever: HarperCollins
ISBN: 9789402701562
Paperback, 496 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/