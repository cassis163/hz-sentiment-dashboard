Als kind wilde Lara Reims (1974) het liefst in een bibliotheek wonen. Lara’s liefde voor jeugdboeken begon bij Abeltje, Ronja, de boeken van Tonke Dragt, J.K. Rowling en Philip Pullman. Haar fascinatie voor de razendsnelle ontwikkelingen van de techniek bracht haar tot het schrijven van dit verhaal. Over de techniek die ons leven op korte en lange termijn ingrijpend zullen veranderen en een wereld die dichterbij is dan je denkt.

Meestal is Rémi alleen thuis, samen met Azraël de kat. Zijn ouders zijn altijd aan het werk en zijn zus Roos hangt of buiten rond met haar vrienden of zit op haar kamer met haar iPhone. De boodschappen worden online besteld en het feit dat Rémi deze wekelijks bijwerkt gaat aan iedereen voorbij. Zijn moeder lijkt in het niets op moeders die hij in boeken tegenkomt. die vragen hoe het met je gaat, je aanhalen en eten voor je klaarmaken. Rémi voelt zich anders en zijn ouders verbergen iets voor hem en hij wil weten wat. Maar voordat het lukt antwoorden te vinden, ontploft het huis. Hij wordt door iemand gered en komt terecht in het mysterieuze Creodroom. Een instituut waar wetenschap haar tijd ver vooruit is. Ook al zijn er nog veel vragen, hier voelt Rémi zich thuis en eindelijk maakt hij vrienden. Maar dan haalt het verleden hem weer in …



‘Rémi draait zich om, een treurige glimlach verbijtend. Zo gaat het altijd. Ze vragen hem iets, maar voor hij zelfs maar over de vraag – laat staan het antwoord – na heeft kunnen denken, zijn ze overgegaan tot de orde van de dag.‘

Ondanks dat de cover goed bij het verhaal past, is het geen cover die mij direct aanspreekt. Ook de achterflap van Upgrade geeft nog enige twijfel, is net niet overtuigend genoeg. Het eerste fragment van het boek geeft een indruk dat het typisch fantasyverhaal is, maar als blijkt dat Rémi een game aan het spelen is, geeft dat wat opluchting. Eenmaal verder lezende wordt het verhaal interessant en komt er al een lichte spanning om de hoek kijken.

Als Rémi in het Creodroom is aangekomen wordt de interesse nog groter. Een wereld vol moderne techniek, nieuwe mogelijkheden maar ook veel geheimzinnigheid. Verhalend vanuit het perspectief van Rémi, in de derde persoon, wordt de lezer meegevoerd in een rollercoaster van spannende ontwikkelingen. Rémi voelt zich helemaal thuis in deze wereld, al moet hij aan bepaalde dingen wel wennen. En blijven er nog veel vragen. Maar ook komen er al wat antwoorden waardoor ervoor Rémi veel duidelijk wordt. Of hij echt blij is met wat hij ontdekt valt nog te bezien, maar er zijn wel verklaringen.

‘Ineens voelt hij dat hij in de bel kan kijken, als hij dat wil. Iets verder rijkt hij nog met zijn gedachten, breekt door de oppervlakte van de zeepbel heen. En dan zweeft hij ineens boven een wereld die hij niet herkent.’

Upgrade is het debuut van Lara Reims en ze maakt met dit boek gelijk een goede indruk. Ondanks dat de buitenkant voor mij minder aantrekkelijk was, is de binnenkant een fijne verrassing. De verteltrant is vermakelijk, meeslepend en weet de lezer in te pakken. Een toekomstbeeld dat geeneens helemaal onwerkelijk is, met als hoofdrolspelers sympathieke personages. Liefhebbers van technische hoogstandjes en gadgets kunnen hun hart ophalen en genieten van alle technologie dat beschreven wordt. Daarnaast heeft Reims subtiel enige thematiek verweven in dit verhaal wat de personages menselijk maakt en houdt. De enige teleurstelling van dit boek was het abrupte einde … kan namelijk wachten om verder te lezen.

Upgrade is een sterk debuut waarin de personages ondanks alle technologie hun menselijkheid niet verliezen.