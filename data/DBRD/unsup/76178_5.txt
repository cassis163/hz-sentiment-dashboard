Naar sommige boeken ben je al voordat het verschijnt nieuwsgierig, zoals bij Het huis aan de Gouden Bocht. Toen de uitgever vertelde dat dit boek zou gaan verschijnen, was ik dan ook razend benieuwd naar het verhaal. Want alles aan dit boek intrigeert me: het feit dat het door een Engelse is geschreven terwijl het in het zeventiende eeuwse Amsterdam speelt, de tijd waarin het verhaal zich afspeelt en het poppenhuis dat echt bestaat en in het Rijksmuseum te zien is. Nou, deze roman is het lezen meer dan waard. Geen moment heb je door dat het verhaal niet door ras-Amsterdammer is geschreven die de stad van haver tot gort kent maar door een Engelse vrouw. Door haar levensechte beschrijvingen voel je de kou, ruik je de geuren van de stad en hoor je het lawaai. Het verhaal van Nella, de familie waar ze na haar huwelijk in terechtkomt en het poppenhuis dat ze van haar echtgenoot krijgt, kruipt echt in je. Een ware pageturner!