Claire van Laerhoven, Cleo voor haar vrienden en vriendinnen, vertrekt naar Canada om aan de universiteit van Alberta een aantal keuzevakken in de studierichting rechten te gaan volgen. Zij neemt haar intrek in Pembina Hall op de campus van de universiteit en verheugt zich op de vijf maanden vrijheid die voor haar liggen. Ver weg van de ongemakkelijke druk van haar vader. Ze maakt kennis met Keith die haar van het vliegveld ophaalt en een vraagbaak voor velen blijkt te zijn en sluit vriendschap met de Zweedse Mia en de Friezin Gerline. Ook ontmoet ze Matthias een blonde knappe Deense student en Mike, een ietwat wereldvreemde, getraumatiseerde en teruggetrokken jongen. Het ziet er naar uit dat haar droom van een studie aan een universiteit in een schitterend land werkelijkheid zal worden.

Dit geweldige vooruitzicht wordt wreed verstoord als op een ochtend het lijk van Dr. Amy Branning wordt gevonden. De populaire docente die de bijnaam Sex on Heels had, lijkt uit het raam te zijn gevallen en het gonst van geruchten over zelfmoord maar als Keith door de politie wordt gearresteerd en het om een moord blijkt te gaan, zit de schrik er bij velen goed in. Cleo kan zich niet voorstellen dat een zachtaardige man als Keith een moordenaar is en gaat zelf op onderzoek uit. Iets wat ze beter niet had kunnen doen want als een paar dagen later Stephanie Klein dood in haar kamer wordt aan getroffen en Cleo een van de laatste is geweest die met haar gesproken heeft, wordt ze zelf gearresteerd. Het leven neemt voor Cleo een schokkende en dramatische wending die haar in een levensbedreigende situatie brengt.

Nathalie Pagie (1974) is freelance schrijfster en communicatieadviseur die in mei 2013 debuteerde met de thriller De toneelclub, die over het algemeen goed ontvangen werd. De campus is haar tweede thriller. In een aangename en prettige schrijfstijl trakteert Nathalie Pagie de lezer op twee verhaallijnen. De eerste heeft betrekking op Cleo's leven in Canada en de gebeurtenissen die zich daar afspelen. De tweede verhaallijn gaat over een schokkende en ingrijpende gebeurtenis, die zich afspeelde in de jeugd van Cleo en die van grote invloed op haar ontwikkeling is geweest. Het verklaart gedeeltelijk waarom Cleo handelt zoals ze handelt. Nogal eigengereid en met een sterke drang dingen alleen te willen doen. Die eigengereidheid is tegen beter in en brengt Cleo in problemen. Hoewel ze zich hiervan bewust is, is dat voor haar geen aanleiding om haar gedrag te veranderen. Het is een aspect in het verhaal dat aanschurkt tegen de geloofwaardigheid ervan. Cleo hindert het politieonderzoek nogal ernstig en komt ermee weg.

De personages in het verhaal worden over het algemeen redelijk goed uitgewerkt. Vooral van Cleo en Mike kun je je een goede voorstelling maken terwijl andere personages wat oppervlakkig blijven. De sfeertekeningen van het overweldigende natuurschoon van West Canada zijn overtuigend (Lake Louise is inderdaad een van de mooiste meren in dat gedeelte van Canada en misschien wel van de wereld). Er zit in het verhaal een aangename snelheid die vooral voor het eerste deel van het boek waardevol is. Daarin gebeurt veel maar echt spannend is het niet, de vaart in het verhaal compenseert het ontbreken daarvan echter. In het tweede deel van het boek wordt de spanning heel goed opgebouwd en de ontknoping in de bijna voelbare kou van winters Canada is enerverend, meeslepend en een beetje voorspelbaar. Ook hier speelt Nathalie Pagie met de grenzen van geloofwaardigheid.

De campus is een aangename thriller die vlot leest en voor een aantal uren prima leesplezier zorgt.