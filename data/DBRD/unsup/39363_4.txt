Raymond E. Feist, die naam zal bij elke fantasyliefhebber wellicht wel een belletje laten rinkelen. Sedert 1982 is hij een toonaangevende figuur binnen het fantasygenre. En ook de Nederlandstalige markt wist hij te kleuren. Zijn boek Magiër was een van de eerste vertaalde boeken binnen zijn genre.
Zijn nieuwe boek King of Ashes is het eerste deel in een nieuwe, epische fantasyreeks die zich volledig buiten de wereld van Midkemia en Kelewan afspeelt. Best uniek als je weet dat Feist in zijn hele carrière nog maar één keer eerder een boek schreef dat geen direct verband hield met deze wereld. Maar misschien de ideale kans om nieuwe lezers aan te trekken?
Wanneer je King of Ashes leest merk je onmiddellijk waarom Feist bij de belangrijkste spelers in het fantasygenre hoort. De wereld die hij creëert is gedetailleerd en erg complex. Aan alle kleine details wordt gedacht. Politieke structuren, geloofsinstellingen, handel, geografie, ze passen als puzzelstukjes in elkaar. Je wordt als lezer langzaam geïntroduceerd in deze nieuwe wereld waardoor je de nodige tijd krijgt om alle indrukken in je op te nemen.
En daar knelt het schoentje ook een beetje voor King of Ashes, hoewel het een eerste deel in een reeks is, voelt het eerder aan als slechts een introductie. Het komt traag op gang en een echt, meeslepend plot blijft vooralsnog achterwege. King of Ashes is vooral de aanzet tot wat zonder twijfel een epische fantasyserie zal worden. Liefhebbers van het fantasygenre zullen hier weinig op tegen hebben. Zoals eerder gezegd ontdek je stap voor stap een rijke, middeleeuws geïnspireerde wereld. Maar voor nieuwelingen binnen het genre is King of Ashes misschien een beetje te imposant en te gedetailleerd. Met momenten voelt het alsof je als lezer overspoeld wordt met informatie.
King of Ashes belooft een politiek geïnspireerd verhaal te worden. Het verhaal begint met de val van een koninkrijk door verraad en persoonlijk gewin. De onderliggende relaties en handelsovereenkomsten tussen de overige koninkrijken komen hierna uitgebreid aanbod. Volgens het fantasyboekje hebben de koninkrijken en hun inwoners allemaal klinkende exotische namen en worden de onderliggende structuren nog ingewikkelder door kerkelijke invloeden. Een hele boterham! King of Ashes is zonder twijfel een boek waar je best je hoofd bij houdt tijdens het lezen.
Het rijke scala aan personages wordt iets toegankelijker gemaakt door het verhaal te vertellen vanuit verschillende oogpunten, zoals dat van Hatu, een weesjongen die volop zijn plek in de wereld zoekt. Hij weet namelijk donders goed dat hij eigenlijk niet thuishoort bij de Quelli Nacosti, een mysterieuze elitegroep gevuld met spionnen en moordenaars, die zich over hem ontfermde na het overlijden van zijn ouders. Als lezer is het met momenten moeilijk meeleven met Hatu. Enerzijds omdat hij een personage is dat weinig sympathie oproept, maar ook omdat je reeds vanaf de eerste pagina's weet welke rol Hatu in het verdere verhaal zal spelen. Nu bleef de schok bij de onthulling wat achterwege. Zijn grote tegenpool is Declan, de sympathieke meestersmid die volop zijn plaats zoekt in de wereld. De hoofdstukken vanuit Declans oogpunt lezen makkelijker en brengen ook meer mystery met zich mee. UitKing of Ashes kan je namelijk nog niet direct opmaken welke rol Declan zal spelen in het grotere geheel.
Voor trouwe fantasylezers zal King of Ashes zeker een schot in de roos zijn. In dit boek worden alle pionnen op tafel geplaatst en zie je de voorbereiding tot een episch avontuur. De echte actie blijft een beetje achterwege, maar daarvoor krijg je veel intrigerende vragen, die zeker in de volgende boeken een antwoord zullen krijgen. Raymond E. Feist weet zijn publiek te bespelen en dat blijkt zeker ook in King of Ashes.