Dear Evan Hansen is het verhaal van – je raadt het vast nooit – Evan Hansen. Evan Hansen is niet zo sociaal begaafd. Op school is hij onzichtbaar en hij wil eigenlijk ook geen moeite doen om daar iets aan te veranderen. Dat tot grote frustratie van Evans moeder die graag zou zien dat haar zoon een beetje vrienden maakt. Evan heeft ook een therapeut. Die geeft hem de opdracht brieven aan zichzelf te schrijven. Het is de bedoeling dat Evan de dag vol goede moed begint door zichzelf een brief te schrijven met daarin alle redenen waarom die dag geweldig wordt. Maar op een dag heeft Evan daar helemaal geen zin in en hij schrijft een eerlijke maar mistroostige brief. Net die brief komt in de verkeerde handen terecht...

Dit boek is een mwaa... Niet slecht, maar er zijn vast andere boeken op je lijstje die voorrang verdienen. Het verhaal was onderhoudend en het verhaaltempo ligt redelijk hoog. De benarde situaties waarin Evan terecht komt, zijn op zijn zachtst gezegd origineel. Het gebeurt niet elke dag dat de ouders van een jongen die zelfmoord gepleegd heeft, (onterecht) denken dat jij de beste vriend van hun zoon was. En de kans dat jij verliefd bent op hun zus lijkt helemaal onbestaand. Evan maakt het mee. En hij gaat er ook in mee. Het hele boek is dus eigenlijk gebaseerd op een leugen. Dat zorgt voor een zekere spanning, een drang om het einde te weten. Kortom, de verhaallijn intrigeert.

Toch is dit geen boek dat je in al je vrije momentjes zal oppakken omdat je absoluut móét weten hoe het verhaal verder gaat. De gebeurtenissen worden vanop een afstandje bekeken en Evan is een redelijk ambigu personage. Door de leugens die hij vertelt, wordt hij ineens populair en dat bevalt hem wel. Hij vergeet soms echter dat hij alles te ‘danken’ heeft aan de zelfmoord van een klasgenoot. Emotioneel een connectie leggen met het hoofdpersonage wordt daardoor moeilijk. Om die redenen slaagt het verhaal er dan ook niet in om leesdrang op te wekken.

Conclusie: een boek met een veelbelovende plot dat er helaas niet in slaagt om de rare kronkels in Evans hoofd en de beslissingen die daaruit volgen aan de lezer uit te leggen. Waarschijnlijk stel je je minder vragen bij die vreemde besluiten wanneer ze in een theatrale muscical genomen worden, dus misschien moeten we die maar eens bekijken.