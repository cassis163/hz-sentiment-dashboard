Vrank van Houten is een populaire dj bij een landelijk radiostation. Daarnaast heeft hij zijn eigen misdaadprogramma op tv. Hij wordt benaderd door Erik Zaaldrop, een luisteraar van zijn middagprogramma. Zijn zus zou haar gezin hebben omgebracht en daarna zelfmoord gepleegd hebben. Alles in het politieonderzoek wijst erop dat het zo gebeurd is, maar Erik vertrouwt het niet, kan niet geloven dat zijn zus tot zoiets in staat is, en roept de hulp in van Vrank. Samen met rechercheur Simon en collega Marijn gaat Vrank op onderzoek uit.

Vrank is Jeroen?
Voor wat het waard is, Van Inkel start ‘Verwarring’ met de opmerking dat het verhaal “gebaseerd is op een ware gedachte”. Het verhaal is niet autobiografisch, Vrank van Houten is fictief. Echter, wie de carrière van Van Inkel kent, merkt dat Vrank heel veel overeenkomsten vertoont met de auteur. Beiden een populaire dj op een landelijk station, in conflict met management over de te varen koers van programma’s en het radiostation, niet meer van de jongste, etc. Veel moet wel gebaseerd zijn op de waarheid, en geeft daarmee een mooi kijkje in de radiowereld, aangevuld met gebeurtenissen ontsproten aan de fantasie van Van Inkel.

Humor
Enkele fragmenten zijn erg grappig, bevatten droge humor. Wanneer Vrank te veel gedronken heeft en Sanne hem kust, denkt hij “Ik voel haar tong resoluut mijn mond binnengaan en als een dolle draaien. Met die van mij probeer ik haar een beetje af te remmen. Er draait op dit moment al genoeg in deze kamer.” Helaas zijn dit soort gedachten maar schaars. Vrank had meer humor mogen hebben. Niet om er een klucht van te maken, maar de dj komt toch wat formeel over. Dj’s zijn doorgaans toch ontspannen types, gangmakers. Ook de fragmenten van zijn radioprogramma’s zijn erg serieus. Juist het gebruik van humor kan het personage van Vrank meer kracht bij zetten.

Mooie mix
‘Verwarring’ is in hoofdzaak een thriller, maar Van Inkel weet er kunstig romantiek, gevoel en dagelijkse sores in te verweven. De romance met buurvrouw Sanne geven het karakter van Vrank kleur. De dagelijkse sores met zijn ex-vrouw Evelien, en de angst voor een nieuwe man in haar leven maken Vrank menselijk. Vrank is eigenlijk een anti-held. Gestopt met drugs is hij een drankverslaving gestart, een gevecht dat hij (nog) niet kan winnen. In basis een prima verhaal, maar soms wat flauwtjes. Aanscherpen van onder meer de verhaallijnen en het personage van Vrank brengen de schrijfkunsten van Van Inkel ongetwijfeld naar grotere hoogte.

Conclusie
‘Verwarring’ is een mooie mix van spanning, romantiek en dagelijkse sores. Hier en daar kan de auteur het verhaal en het personage van Vrank meer aanscherpen zodat het nog beter smaakt. Een vleugje meer humor zou het geheel verder afmaken. Van Inkel heeft naast zijn radiotalent ook potentie om goede verhalen te vertellen. Met ‘Verwarring’ schreef hij nog geen topper, maar zeker een verdienstelijke thriller.