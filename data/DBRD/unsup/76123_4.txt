Sean King en Michelle Maxwell moeten uitwijken voor een jongen (Tyler Wingo) die tijdens een zware regenbui met een pistool op straat loopt. Hij is weggelopen nadat hij te horen had gekregen dat zijn vader tijdens een missie in Afghanistan is verongelukt. Ze brengen hem naar huis, naar zijn stiefmoeder waar hij totaal niet mee op kan schieten. Nadat Tyler een gecodeerd bericht van zijn vader ontvangt neemt Tyler contact met King & Maxwell en huurt ze in. Tijdens de zoektocht naar Sam Wingo, “Tylers vader” krijgen ze te maken met de binnenlandse veiligheidsdiensten en het leger. Ze worden regelmatig gewaarschuwd dat ze hun zoektocht moeten staken en juist door die waarschuwingen gaan King & Maxwell steeds verder spitten.

Baldacci heeft weer een ijzersterk boek afgeleverd welke goed in elkaar zit. De scherpte van King & Maxwell beschrijft Baldacci zeer uitvoerig waardoor je meegetrokken wordt in hun zoektocht om de waarheid te achterhalen. Het plot is spannend met af en toe een plotselinge wending waardoor het motief duidelijk wordt en toch verassend te noemen is. Sam’s missie wordt naar mijn inziens iets te vaak aangehaald en hierdoor valt Baldacci in herhaling en vraag je je af of deze herhaling nodig is. De bureaucratie van de politiek en de macht van binnenlandse veiligheidsdiensten heeft Baldacci op een zodanige manier in het verhaal verweven dat je jezelf afvraagt wat voor zaken stoppen ze nog meer in de doofpot. De verhaallijn van Sam Wingo en die van King & Maxwell zijn al vrij vroeg in het verhaal met elkaar verbonden en Baldacci weet je toch nog tijdens het verhaal te verrassen met nieuwe personages die het verhaal compleet maken. Als je begint te lezen wil je niet meer stoppen.