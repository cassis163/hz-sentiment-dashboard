Dit boek speelt zich af in het Marvel universum en is gebaseerd op een graphic novel van Reginald Hudlin en John Romita Jr.. Het is in verhaalvorm gegoten door auteur Jesse J. Holland (1971) en biedt een nieuw platform voor de superhelden van Marvel. Naast dit boek zullen er nog meer soortgelijke boeken volgen die door verschillende auteurs zijn geschreven.
De connectie met de graphic novel waarop het verhaal is gebaseerd is hier en daar nog te zien. Zo staat er bij bijna elk hoofdstuk een panel uit de oorspronkelijke graphic novel die een vluchtige kijk geeft op de scène die erna komt. Het voegt misschien niet veel toe aan het verhaal zelf, maar het is desondanks een leuke toevoeging waaruit de herkomst van dit verhaal blijkt.
Wat meteen opvalt aan het verhaal is dat een aantal verhaallijnen niet worden afgerond. Zo zijn er een moeder en zoon aan het begin van het boek waar veel aandacht aan wordt geschonken, maar uiteindelijk wordt hier verder niks mee gedaan. Ze dienen ogenschijnlijk alleen als een tijdelijk tweede perspectief om de Black Panther in actie te zien springen, maar de aandacht die aan hen wordt besteed geeft het valse gevoel dat er meer achter hen schuilt.
Naast de bijpersonages worden de slechteriken in het boek ook niet heel sterk neergezet. Hun motivatie bestaat uitsluitend uit wraak nemen en/of geld verdienen en ze willen daarnaast vooral zoveel mogelijk bloed vergieten. In een graphic novel zijn deze slechteriken misschien nog passend, al dan wel niet erg diepgaand, maar in een leesboek zijn ze niet overtuigend. Meer nuance tussen goed en kwaad en alles wat ertussenin zit was welkom geweest, vooral bij een verhaal over superhelden die toch al vaak worstelen tussen deze twee begrippen.
Wat wel goed is gedaan is de geschiedenis die aan de Black Panther wordt gegeven. Het ontstaan van deze superheld en de flashbacks geven een belangrijke laag aan het verhaal en geven hoofdpersoon T’Challa en zijn zusje Shuri wat diepgang. Al gaat dit boek om een superheld, het belangrijkste thema is familie en dat is ook meteen het sterkste onderdeel van het boek. De Dora Milaje, de krijgsters die de Black Panther beschermen, bieden daarnaast een welkome afwisseling van de normaal altijd mannelijke bodyguards en beschermers. Zij hebben ook een belangrijke rol in dit verhaal, al is de afloop van hun verhaallijn iets dat je al van mijlen ver ziet aankomen.
Als je al een Marvel-fan bent is dit boek een heel vermakelijk extraatje bij de films en/of de graphic novels. Als een introductie van Black Panther en het Marvel universum in de bredere context is het echter niet gedetailleerd en duidelijk genoeg, ondanks de titel van het boek. Als het boek wat dikker was geweest en meer aandacht had besteed aan de daadwerkelijke introductie van de Black Panther was het verhaal wellicht beter tot zijn recht gekomen.