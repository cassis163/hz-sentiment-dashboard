Camille is haar moeder een aantal jaar geleden verloren aan kanker, waardoor haar vader moeite heeft om haar los te laten. Toch mag ze voor ze begint met studeren samen met haar vriendin Karen op vakantie, waar ze een rockconcert van de band Full Moon bezoekt, en laat de knappe drummer nu net haar buurjongen van vroeger zijn.

Jonathan heeft een keuze moeten maken tussen zijn familie en de muziek. Inmiddels heeft hij een succesvolle carrière als drummer, maar hij heeft wel moeite met het aangaan van echte relaties, totdat er na een concert een jonge dame letterlijk in zijn armen valt.

Het eerste wat opvalt na het lezen van dit eerste deel van de ‘Full Moon’-serie is dat de Vlaamse schrijfster Stefanie van Mol weinig clichés in haar boek heeft verwerkt die normaal wel terugkomen in New Adult-romans. Natuurlijk is Jonathan een knappe gespierde jongen en is Camille ook niet lelijk, maar zij is bijvoorbeeld geen maagd meer zoals het gemiddelde vrouwelijke hoofdpersonage in het NA genre. Dit zorgt ook meteen voor meeslepende erotische scènes, die vaker harde seks bevatten dan romantische. Het is overigens niet te vergelijken met Vijftig tinten grijs aangezien er geen sprake is van SM, maar de aantrekkingskracht tussen deze twee is te intens om het er zachtaardig aan toe te laten gaan.

"Zijn tong dringt ruw mijn mond binnen en mijn polsen voelen beurs door zijn hand, die ze bijna fijnknijpt. Ik hou ervan dat hij gewoon neemt wat hij wil. Iedereen behandelt me altijd alsof ik van porselein ben en elk moment kan breken, maar dat doet hij niet, en ik geniet van elke seconde."

Ondanks dat Van Mol de aandacht vasthoudt door de exploderende spanningen tussen Camille en Jonathan, is er toch een aantal punten die dit eerste deel van de serie beter zouden hebben gemaakt. Zo ontbreekt er een belangrijk onderdeel van een New Adult boek. Camille is bezig met uit huis gaan, ze gaat binnenkort studeren en ze laat zichzelf op seksueel vlak helemaal gaan, toch blijft de ontwikkeling van het personage op de achtergrond, terwijl voor wie door de regels heen leest duidelijk wordt dat er veel verandert doordat Jonathan in haar leven is. Hier had dieper en duidelijker op in mogen worden gegaan, maar wie weet gebeurt dit nog in de volgende twee delen.

Ook wat andere dingen bleven wat oppervlakkig. Zo had Camille een andere reden om met Jonathan in contact te komen dan zijn hart te veroveren, maar dit komt erg kort aan bod, terwijl dit wel van belang is voor het einde, dat overigens voor de spanning bij de lezer ook iets langer had mogen zijn.

Toch maakt van Mol de lezer met een heftige cliffhanger nieuwsgierig naar de volgende delen. Ook doordat sommige dingen niet zo uitgebreid worden beschreven blijf je hopen dat dit in de volgende delen wel naar voren komt, waardoor het interessant blijft om het tweede deel, Kies voor ons, een kans te geven. Kies voor mij is een amusant boek voor de liefhebbers van het New Adult genre, maar zeker een aanrader voor wie genoten heeft van Anna Todds ‘After’-reeks.