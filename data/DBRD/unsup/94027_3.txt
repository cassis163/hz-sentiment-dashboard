Alan Banks is ook in dit nieuwe boek van Robinson de centrale figuur. Een ogenschijnlijk simpele zaak: een man vermoordt zijn partner en pleegt daarna zelfmoord. Maar als Banks ontdekt dat de partner waarschijnlijk niet helemaal eerlijk is geweest over zijn achtergrond, wordt hij plots van het onderzoek gehaald. Voor Banks, als immer gesteund door Annie Cabott, natuurlijk juist een reden om achter de waarheid aan te gaan.

All the Colours of Darkness speelt zich af in het milieu van (ex) MI5-spionnen en amateur-toneelspelers. Dat er behalve de verhouding van een decorbouwer en een rijke ex-spion meer aan de hand is, blijkt al snel als Banks en Annie via een andere zaak vernemen dat een goede vriend en collega van de man die zichzelf heeft opgehangen, wel eens béter bevriend met hem zou kunnen zijn geweest dan hij toe wil geven. Als er dan ook nog tamelijk compromitterende foto’s opduiken van de vermoorde man is de cirkel bijna rond.
Geplaagd door problemen in zijn verhouding met Sophie reist Banks zich in dit boek een slag in de rondte. Dat en het feit dat de toch tamelijk eenvoudige plot zeer breed uitgesponnen wordt (het boek is ruim 500 pagina’s) maken dat dit deel niet de spanning en vaart heeft van andere delen. Er komen enkele kleurrijke figuren in voor die goed worden neergezet, maar eigenlijk krijgen we veel te weinig inzicht in de beweegredenen van de moordenaar. Pas helemaal aan het einde worden die nogal achteloos neergezet. Dat is jammer. Jammer is ook dat er enkele verhaallijnen door elkaar lopen waarvan er eentje min of meer met de haren bijgesleept lijkt.
Al met al lekker leeswerk maar helaas niet indrukwekkend. Voor de fans: niks mis mee maar verwacht geen hoogtepunten. (Door: Jannelies Smit)