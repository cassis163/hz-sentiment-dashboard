Als Noel Holcroft een afspraak heeft in Geneve weet hij niet wat hem te wachten staat. Na de afspraak met bankier Ernst Manfredi staat de wereld van Noel op zijn kop. Noel is uitverkoren om een uitbetaling aan de slachtoffers van de Tweede Wereldoorlog te doen. Zijn vader was Heinrich Clausen, het financiële meesterbrein achter het Derde Rijk. Clausen heeft in zijn laatste levensjaar, tevens het laatste oorlogsjaar, grote bedragen weggesluisd naar een bankrekening in Zurich. Die rekening komt in handen van Noel Holcroft, die samen met twee andere nakomelingen het kapitaal moet beheren. In de dagen erna blijkt dat wat Manfredi vertelde waar is. Niets is meer zoals het was. Noel beschouwt het verzoek om zijn hulp als een opdracht waarin Heinrich Claussens verontschuldigingen doorklinken. Het is een gebaar aan de slachtoffers van de oorlog. Maar Noel komt er gaande weg achter dat hij voor een heel ander doel gebruikt wordt.
In deze thriller gaat Ludlum verder dan de beschrijvingen van wat simpele actie die van de bladzijdes knalt. Ludlum gaat voorbij aan eindeloze romances en andere zaken die het verhaal zouden kunnen ophouden. Hij laat zien hoe goed hij kan schrijven. Met name in de uitdieping van het karakter van zijn hoofdpersoon Noel. Noel toont zich een doorzetter, een onverzettelijke man die gaat voor de nog te redden eer van zijn familie. Ludlum creëert heel voorzichtig een onverbrekelijke lijn met ons voorgeslacht. Hij laat zien hoe mensen onder moeilijke omstandigheden tot het uiterste gingen in een poging hun leven een nieuwe wending te geven.
Noel is de speelbal van duistere complotten en de lezer, die even weinig weet als Noel, probeert samen met hem te ontraadselen wat er aan de hand is. De diverse verhaallijnen, die heden, verleden en toekomst met elkaar verbinden, zijn uitermate realistisch en geloofwaardig. Het ingenieuze complot van Het Holcraft Pact is zo eenvoudig en tegelijk zo complex dat de lezer perplex hoofdstuk na hoofdstuk wegleest. Ook in dit originele plot toont Ludlum zich een thrillermeester die de lezer verrassing na verrassing voorschotelt.
Een minpuntje betreft de ellenlange dialogen, die de lezer soms zijn scherpte kunnen ontnemen. Maar tegelijkertijd zijn de dialogen ook een handelskenmerk van Robert Ludlum, waar de Ludlum-liefhebber niet zonder wil, niet zonder kan. Een ander punt is dat het slot van het verhaal een afgeraffelde indruk maakt. Ludlum doet alles goed, maar als de ontknoping nadert, lijkt het of zijn detaillering minder wordt en zijn afwerking haastig is.
Maar ondanks deze kritiek is Het Holcroft Pact weer een typische Ludlum en dat betekent goed als altijd. Een tip en aanrader voor de leesfanaat en de liefhebber van goede boeken.