Een jonge moslima wordt dood aangetroffen in een leegstaand pand dat plaats moet maken voor een nieuw te bouwen moskee. Omdat zij gekruisigd is wordt al snel gedacht aan een moord met een religieuze achtergrond. Ook de lokale politiek bemoeit zich er mee. Rechercheur Fenny Folman en haar collega Kees Drijver krijgen het onderzoek naar de moord toegewezen. Ook krijgen zij de door de hoofdcommissaris opgedrongen hulp van recherchepsycholoog Steven van den Eijnden. Een oude bekende van Fenny, aan wie zij zeer slechte herinneringen heeft overgehouden uit haar studietijd aan de Politie Academie. Van den Eijnden is er in tegenstelling tot Fenny van overtuigd dat er sprake is van eerwraak. Dit wordt echter na de vondst van een tweede gekruisigde dode jonge vrouw tegengesproken. Het onderzoek wordt voortgezet en op het moment dat Fenny door priv√© omstandigheden niet bereikbaar is, komt Kees Drijver op het spoor van een verdachte. Zonder verder iemand anders te waarschuwen gaat hij geheel tegen alle procedures in, er alleen op af. Dit heeft grote gevolgen en leidt tot een onverwacht en zeer spannend einde van het verhaal.

Ed van Eeden heeft met De Macht een zeer plezierig leesbaar boek geschreven. Grappig is dat de verschillende politici zo hier en daar lijken op echt bestaande mensen.