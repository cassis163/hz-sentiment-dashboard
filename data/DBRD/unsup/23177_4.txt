Jennifer Brown is een Amerikaanse schrijfster. Hate List is haar debuut en een van haar bekendste verhalen. De auteur heeft al verschillende young adult boeken op haar naam staan, waar vol lof over wordt gesproken en met Hot shot schrijft zij opnieuw een weergaloos boek.
Het boek Hot Shot (of in het Engels: Thousand Words) gaat over een uit de hand gelopen smsje. Ashleigh, het hoofdpersonage in het boek, stuurt een naaktfoto van zichzelf naar haar vriend Kaleb. Als het koppel uit elkaar gaat beginnen de problemen. Kaleb neemt wraak door de foto rond te sturen naar enkele vrienden.
Maar daar blijft het niet bij. De foto wordt verder verspreid en komt zelfs op het internet terecht. De school, de politie en de media raken uiteindelijk bij het incident betrokken. Als Ashleigh krijgt een taakstraf krijgt gelegd leert ze daar Mack kennen. Hun vriendschap groeit en wat bijzonder is: Mack is de enige jongen die de naaktfoto niet heeft gezien, ook al heeft hij het smsje ontvangen.
Hot Shot is geschreven in twee stukken. Er wordt afgewisseld tussen twee verschillende periodes. De periode waarin Ashleigh de foto verstuurt en alle daarbij horende ontwikkelingen. En de periode waarin Ashleigh haar taakstraf aan het uitvoeren is. Die afwisselingen in de verhaallijn maakt het boek extra goed. De spanning houdt aan tot de allerlaatste pagina. Beetje bij beetje krijg je steeds meer puzzelstukken en pas op het einde van het verhaal kun je de puzzel leggen. Pagina per pagina kom je nieuwe dingen te weten, maar rijzen er ook nieuwe vragen op. Dat zorgt ervoor dat je het boek niet kan wegleggen. Het houdt je in zijn greep tot het einde.
Jennifer Brown schrijft erg vlot en dat maakt het boek fijn om te lezen. Ook doet ze je voortreffelijk inleven in het hoofdpersonage. Je voelt de stress, de angst, de schaamte, alsof jij het zelf meemaakt. Daarnaast is het thema ook erg relevant. De ontwikkeling van nieuwe technologieën is leuk, maar brengt ook gevaren met zich mee. Wat Ashleigh overkomt, kan veel mensen overkomen, zelfs als je denkt van niet. Jennifer Brown’s boek is dan ook niet alleen een spannend verhaal, maar ook een bron van informatie. Het boek toont aan wat de gevolgen kunnen zijn van een sms of een foto verstuurd over het internet. Als iets eenmaal viraal gaat is het moeilijk en bijna onmogelijk om het nog te controleren. Dit maakt Hot shot  zowel een prachtig verhaal als een krachtige waarschuwing.
Hot Shot is zeker een aanrader en een een voltreffer op alle vlakken.