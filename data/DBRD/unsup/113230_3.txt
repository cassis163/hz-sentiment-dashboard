Een dik boek met een matig verhaal, juist omdat het boek zo dik is. Er zijn veel langdradige stukken tekst, vooral in het verhaal van Ize. Dit vind ik jammer want anders was het zeker een 4* boek geworden. Het verhaal is namelijk interessant, vooral de verhalen over het leven van Janna tijdens de Tweede Wereldoorlog (1944).

Het boek Ze was 16 vertelt twee verhalen. Het verhaal van Ize, 16 jaar, die haar vakantie in Zeeland bij haar oma verblijft. Wanneer ze een oude foto ontdekt met een evenbeeld van haar oma erop, komen er vragen en gaat Ize samen met Flip, zijn opa en haar oma op onderzoek uit. Wie is deze jongedame? Wat doet opa Willem met haar op die foto? De geschiedenis ontrafelt zich tijdens het lezen van dit verhaal.

Daarnaast het verhaal van Janna (de jonge vrouw op de foto) die leeft tijdens de Wereldoorlog. "Zij moet voor de Duitsers gaan werken. En niet haar moeder. Dat weet ze zeker. En haar vader weet het ook. Hij zegt het alleen niet". Je leest hoe het leven van Janna verloopt, hoe ze Willem leert kennen en over hun ontluikende liefde.

Opa Willem laat na zijn overlijden een geheim verleden achter, oma heeft zich er nooit in verdiept, maar nu samen met de hulp van Ize wil ze er meer over weten. De moeder van Ize wist al iets van deze geheimen af. "Je moeder heeft ooit iets ontdekt over haar vader waardoor ze nu denkt dat hij slecht was. Wil jij je opa slecht vinden? Wil je dat oma dat vindt?" Willem was in mijn ogen gereserveerd, altijd op zijn hoede. "Ik zou hem nooit als lief bestempelen, maar ook zeker niet als slecht".

Wanneer ben je tijdens oorlogsjaren slecht, wie bescherm je tijdens deze moeilijke jaren. Ga je voor hulp van je eigen gezin of ga je mee in de massa...