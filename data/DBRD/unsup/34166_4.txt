Jen Minkman herself stuurde me een berichtje of ik haar nieuwste boek Het Boek van Voorheen wilde recenseren. Daar zeg je natuurlijk geen nee tegen! Het kortverhaal Het Eiland, waar dit boek een uitgebreidere versie van is, las ik met veel plezier - al was ik direct al van mening dat dit verhaal meer uitwerking verdiende. Gelukkig verschijnt ditzelfde verhaal op 30 april als compleet boek met de titel Het Boek van Voorheen. Een absolute aanrader van eigen bodem!


Het Boek van Voorheen speelt zich af op een eiland waar de bevolking, gescheiden door een muur, in twee groepen leeft - de Dwazen en de Ongelovigen, zoals ze elkaar 'liefkozend' noemen. Aan de muurkant van de zestienjarige Leia wonen jongeren vanaf tienjarige leeftijd in een landhuis, gescheiden van hun ouders. Ze wonen hier totdat ze een geschikte partner vinden om het leven mee te delen en naar het dorp te verhuizen. De jongeren in het landhuis geloven in een Kracht die van binnenuit komt. Walt daarentegen woont aan de andere kant van de muur, waar men gelooft dat de godin Annabel hen komt halen met haar schip en de mensen meeneemt naar een betere wereld. Leia en Walt zijn beiden op zoek naar de waarheid over hun geloof; een zoektocht die ze samen verderzetten wanneer ze elkaar op een dag ontmoeten..

Niet alleen de mooie cover, maar ook de mysterieuze synopsis wist meteen mijn aandacht te trekken. Het Boek van Voorheen stond al sinds haar aankondiging op mijn lijstje om te lezen, omdat ik erg benieuwd was naar de verdere uitwerking van Het Eiland. Laat ik maar meteen met de deur in huis vallen: het is een enorme verbetering ten opzichte van dit kortverhaal. Dit komt voornamelijk door de keuze voor twee point of views, waardoor je nu ook de wereld van de Dwazen achter de muur leert kennen en op deze manier ook hun vooroordelen over de Ongelovigen leest. De twee Point of views zijn gemakkelijk van elkaar te onderscheiden. Het is heel duidelijk of je leest vanuit Leia of vanuit Walt - niet alleen door de wereld waarin ze leven, maar ook doordat ze beide duidelijk een eigen stem hebben.

Het Boek van Voorheen heeft een heel origineel, dystopisch-aandoend verhaal. Vooral de wereld van Leia - waarin kinderen gedwongen worden om zonder ouders op te groeien - heeft een somber en deprimerend tintje. Als dan ook nog eens blijkt dat één jongen alle macht in handen heeft, dan krijg je helemaal dystopische vibes à la The Maze Runner en The Hunger Games. Wanneer we vervolgens tegen het einde ontdekken hoe deze wereld is ontstaan, ontdekken we pas echt wat een beangstigende toekomstbeeld er eigenlijk geschetst wordt. Heel interessant, al had ik hier best nog wat meer over willen weten!

Jen Minkman heeft een heerlijke schrijfstijl. Het boek leest snel en gemakkelijk en voor je het weet is het alweer uit.. Het einde ging naar mijn idee iets te snel; het is fijn dat overal een duidelijke verklaring voor is, maar ergens had ik toch wat meer gedetailleerd over de ontknoping willen lezen.

Het Boek van Voorheen is absoluut een aanrader van eigen bodem. Het verhaal is anders dan alle Young Adult's die ik ooit gelezen heb - origineel, inspirerend en hier en daar ook grappig. De romantiek is misschien iets te cliché, maar daarvoor knijp ik graag een oogje dicht. De schrijfstijl leest fijn weg en uiteindelijk heeft het complete verhaal een logische verklaring. Mijn enige puntje van kritiek is dat dit boek veel te snel uit was; ik wil meer (details)!