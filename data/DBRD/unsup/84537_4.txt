Lykke is het vervolg op het boek Hygge en is een aanvulling op dit boek voor het streven naar geluk. Meik Wiking is de CEO van het Happiness Research Institute in Kopenhagen en daar probeert hij het geluk te meten, begrijpen en op te wekken. Het instituut onderzoekt de oorzaken en effecten van menselijk geluk en het probeert ook de kwaliteit van leven van mensen over de hele wereld te verbeteren. Op een veel groteren en wetenschappelijke schaal kan het instituut geluksgegevens gebruiken om de volgende zaken te onderzoeken: wat hebben gelukkige mensen gemeen? Wat zijn de gemene delers, of je nu uit Denemarken, de Verenigde Staten of India komt? Op het gebied van gezondheid vindt dit soort onderzoek al jaren plaats. Bijvoorbeeld: wat zijn de gemene delers bij mensen die honderd worden? Daardoor weten we dat tabak, alcohol en beweging en wat we eten allemaal effect hebben op onze levensverwachting. Het Happiness Research Institute gebruikt dezelfde methoden om te leren begrijpen wat er bijdraagt aan geluk, voldoening en kwaliteit van leven.

Het boek Hygge geeft ons meer duiding bij hoe we geluk kunnen meten. Er zijn een paar aspecten die belangrijk zijn om een gelukkig leven te leiden, namelijk saamhorigheid, geld, gezondheid, vrijheid, vertrouwen en vriendelijkheid. Zo blijkt dat als deze zes aspecten in evenwicht zijn, dit kan bijdragen tot geluk. In dit boek worden deze zes aspecten, uitgebreid toegelicht met voorbeelden en statistieken waaruit blijkt dat die kunnen bijdragen tot geluk. Het boek helpt je in je zoektocht naar geluk en hoe je het goede kunt verspreiden in de wereld. En Meik Wiking pleit: Als je iets ziet wat het geluk bevordert voor jou, je omgeving of de wereld in het algemeen, praat er dan over, schrijf erover, film het, neem foto’s… en geef het door.

Lykke is dus een soort wegwijzer in de zoektocht naar geluk. Het maakt duidelijk hoe je geluk kunt nastreven en pleit ook om dat geluk te delen. Het is dus een zelfhulpboek dat ervoor zorgt dat je stilstaat bij de dingen en je bewuster wordt van je eigen geluk en hoe je kunt omgaan met de jachtigheid en snelheid in deze tijden van sociale media. Het is een interessant boek vol met tips en tricks en mooie foto’s en zeker eens de moeite waard om ter hand te nemen als dit onderwerp je interesseert.