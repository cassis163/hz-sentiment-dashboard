Deze roadtrip door het westen van de VS moet je gelezen hebben. Weet je niet wat springbonen zijn? Na het lezen van dit boek kijk je nooit meer “gewoon” naar mensen. Wanda heeft met Springbonen een bijzonder boek geschreven, vanuit de perspectieven van een tweeling, hun moeder en hun vader. Het leven aan de buitenkant is zo anders dan wat er zich in de binnenwereld van deze personages afspeelt.

Met het voorbij-glijden van het beeldend beschreven landschap raak je als lezer steeds meer onderdeel van de gedachtewereld van de personages. Het eerder evenwichtige huwelijk van Claire en Rogier wankelt. Claire, journaliste en perfecte vakantieplanner, denkt na over haar onderzoek en publicatie rondom inentingen. Rogier, werkt bij een advocatenkantoor en piekert over zijn zwangere vriendin. De tweeling van 13 is kritisch naar hun ouders en trekt in gedachten op met hun broertje dat (nog) niet geboren is. Hoever reikt de kracht van de gedachtewereld van de tweeling, wat is nog werkelijkheid? Of zijn we allemaal Springbonen, terwijl we onszelf van binnenuit opeten?