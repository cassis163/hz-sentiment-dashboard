Wat een prachtige voorkant….een compliment dat ik dit prentenboek graag wil geven. Alle dieren zijn zo mooi getekend en kijken allemaal naar die ene ster: de mooiste ster.
Over complimentjes geven en krijgen gaat dit verhaal De mooiste ster.
In de donkere nacht kijken Vos en Hond naar de lichtjes in de hemel. ‘Waarom zijn er kleine en grote sterren?’ vraagt Vos. Hond is even stil en bedenkt dan dat sterren groeien, als je aan fijne dingen denkt. Samen geven ze een ster het ene na het andere compliment….totdat de ster in een boog door de nacht vliegt. Zijn nu alle mooie gedachten verdwenen? Lees verder in dit prachtige prentenboek van Daniëlle Schothorst.
Met dit verhaal wordt het voor jonge kinderen duidelijk hoe fijn het is om complimentjes te geven en te krijgen. Hun zelfvertrouwen groeit wanneer zij veel complimentjes krijgen. Ze glunderen en stralen.
Bedenk na het lezen van het verhaal samen met je kind welke complimentjes zij aan anderen zouden kunnen geven en laat ze ervaren dat het ook fijn is om complimentjes weg te geven.
De illustraties bij dit verhaal zijn mooi en heel sfeervol. Alle dieren komen tot hun recht tegen de donkere achtergrond van de nacht. Ik kan er heerlijk naar turen en voel mij één met de dieren.
De mooiste ster, een warm verhaal voor de koude wintermaanden.