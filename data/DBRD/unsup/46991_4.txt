Het is overduidelijk dat David Hewson veel tijd doorbrengt in Amsterdam voor research en tijdens het schrijven van een boek. Daar kwam ik hem zelfs een keer tegen op een terras. Hij vertelt over Amsterdam alsof hij er al zijn hele leven woont. De ins en outs van de Zuidas, details over Zorgvlied, Het Amstelpark en de Bijlmerbajes. Geen vage omschrijvingen, maar een ooggetuigeverslag.

Het is goed dat hij na een uitstapje naar Marken in Het derde zusje weer terug is in Amsterdam. Pieter Vos komt het beste tot zijn recht in Amsterdam in alweer dit vierde boek.

Het is misschien een iets wat warrig verhaal met de verschillende personages aan het begin van het boek, maar daardoor juist realistisch. De misdaad is niet altijd zo helder als in een boek wordt voorgedaan. David Hewson doet Amsterdam, de Amsterdammers maar ook de misdaad eer aan. Een beetje schimmig, ons kent ons en achterkamertjes. Je kunt in het niets opgaan in de grote soms anonieme stad.

Het plot lijkt te zijn afgelopen met de dood van een personage, maar dan komt de verrassende kracht van David Hewson pas echt boven. Hij weet te verrassen en eindigt het boek zeer origineel.