‘In het vizier’ begint met een korte proloog, waarna het verhaal echt gaat beginnen. Vanuit verschillende personages lees je het verhaal, waardoor Karen Rose het allemaal extra spannend maakt voor de lezer. Je leest bijvoorbeeld ook passages vanuit de (onbekende) dader, en dat geeft je meer informatie dan de personen uit het boek zelf. Je gaat daardoor mee “op jacht” naar de dader. Wie is deze persoon? Wat is het motief? En wanneer zal deze persoon ontdekt worden?

Rose heeft een prettige en spannende schrijfstijl. Hierdoor leest het verhaal vlot door. In het begin is het even ontdekken wie wie precies is en welke rol ze in het verhaal hebben. En zodra je dat doorhebt, zit je helemaal in het boek en wil je het liefste door blijven lezen. Hoe verder het verhaal vordert, hoe spannender het wordt. Niet alleen vanwege de jacht op de dader, maar ook vanwege de geheimen van met name Kristen en Abe. Wat hebben zij in het verleden meegemaakt? En welke gevolgen heeft dat voor hun (prille) relatie?

Richting de ontknoping van ‘In het vizier’ zit je haast op het puntje van je stoel. Vol verbazing ontdek je wie de dader is en wat het motief blijkt te zijn. Als lezer komt deze persoon echt als een verrassing. Knap hoe de auteur dat voor elkaar gekregen heeft. De epiloog vormt tenslotte een mooie afsluiting van dit spannende verhaal. Absolute aanrader om te lezen!