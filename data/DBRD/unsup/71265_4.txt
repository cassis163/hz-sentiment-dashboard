Ik las in ‘Een heel leven’ van Robert Seethaler over een land waar ‘de bergen met de eerste zonnestralen uit de nacht opdoemden’.

Prachtig boek over het ruwe leven van Egger die in het begin van vorige eeuw, kreupel geslagen door zijn stiefvader, probeert met gevaarlijke werkzaamheden aan de bouw van de kabelbaan in ’t dorp zijn droom te verwezenlijken.

Met ‘voor jou, Marie’ in vurige letters zichtbaar op de bergwand bindt het stel zich aan elkaar totdat een lawine hun levens verwoest.

Na WOII keert Egger in de zomer van 1951 terug naar het dorp in het dal waar toeristen met ski’s het dorpsbeeld veranderd had en het dorpscafé ‘Zum goldenen Gamser’ de concurrentie moet aangaan met chique hotels.

Als berggids slijt hij zijn leven en leeft hij hoog in de bergen waar hij zich overgeeft aan mijmeringen en zijn bewogen leven overziet.

Buitengewoon scherp beschreven verhaal over een land wat gegeseld wordt door sneeuw, kou, kloven, dalen, onherbergzame gebieden en liefelijke weides. Een land omringd door een overweldigende natuur, door zwijgzame mensen, hard ploeterende arbeiders, waar elektriciteit het begin naar de vooruitgang is en de kabelbanen het land ontsluit.

‘Toen hij eindelijk in beweging kwam, flitste de zon achter de ver weg liggende bergketen tevoorschijn en goot haar licht over de toppen, zo ontroerend mooi dat hij van puur geluk had kunnen lachen.’

Mooi boek, heb ervan genoten.

Clara van Lieshout 30 juni 2015