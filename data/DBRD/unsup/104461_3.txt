Claire en Aiden hebben al bijna twee jaar een relatie, maar staan nu voor een belangrijke beslissing: gaan ze uit elkaar of proberen ze een lange afstandsrelatie? Ze gaan namelijk studeren in twee verschillende plaatsen en met meer dan vijfduizend kilometer tussen hen in zal de relatie een stuk moeilijker worden. Claire heeft een lijstje gemaakt met plaatsen die belangrijk zijn geweest voor hun relatie, en ze hebben nog maar één avond om te beslissen of ze met elkaar verder gaan. De volgende dag zal Claire vertrekken naar de universiteit. Proberen ze een langeafstandsrelatie of laten ze elkaar vrij?

"‘Hier hebben we elkaar voor het eerst ontmoet,’ legt ze uit terwijl ze uit de auto stapt. ‘En het idee is om bij het begin te beginnen.’
‘Dus dit is een chronologische speurtocht.’
‘Het is helemaal geen speurtocht. Zie het maar als een opfriscursus.’
‘Een opfriscursus van wat?’
Ze glimlacht naar hem over het dak van de auto. ‘Ons.’"

Claire en Aiden maken een nostalgische tour langs verschillende plekken: de plek van de eerste kus, de eerste keer dat ze een hele nacht hebben doorgepraat, de plek waar Aiden voor het eerst zei dat hij van Claire hield. Allemaal mooie plekken uit hun verleden. Maar de spanning van de uiteindelijke keuze blijft tijdens de hele tocht in de lucht hangen. Claire heeft sterke twijfels bij een langeafstandsrelatie maar Aiden wil het wel proberen omdat hij heel erg van haar houdt.

Als lezer leef je mee met de keuze en word je net zoals de hoofdpersonen heen en weer geslingerd tussen vasthouden en loslaten. Ik wist het als lezer op een gegeven moment zelf ook niet meer. Uiteindelijk heeft Jennifer E. Smith het verhaal gelukkig toch heel mooi afgerond. Smith heeft een heldere, luchtige schrijfstijl, ze schrijft in korte zinnen en met veel dialogen.

De hoofdpersonen worden erg sympathiek neergezet. De strikte Claire, die graag lijstjes maakt en zelfs haar post-its op kleur sorteert (love that!) en de romanticus Aiden, die continu grappen maakt. Ook hun vrienden Scotty en Stella zijn leuk neergezet, al had ik daar nog wel iets meer over willen lezen. Vooral Claire vond ik een leuk en herkenbaar personage dat een belangrijke verandering doormaakt. Zo heeft ze moeite om minder gesloten te zijn en haar gevoelens echt aan Aiden te uiten:

'Want liefde kon je niet zomaar terugnemen. Het was net een toverspreuk: als je de woorden eenmaal had uitgesproken, verschoven en veranderden ze alles wat ooit waar was geweest.'

Het boek speelt zich af in een herkenbare, heftige periode: de tijd dat je klaar bent met de middelbare school en op weg gaat naar de universiteit, waarbij je je oude vertrouwde omgeving soms verlaat. Smith verwerkt die spannende tijd mooi in het verhaal. Afscheid nemen is het hele verhaal door een belangrijk thema. De letterlijke trip down memory lane is leuk opgebouwd, maar het feit dat de gehele reis zich afspeelt binnen vierentwintig uur, maakt dat de ontwikkeling in het plot beperkt is. Omdat Jennifer Smith de herinneringen van de hoofdpersonen in het verhaal verwerkt, ze echter toch een mooi, klein liefdesverhaal neer te zetten.

'Hallo, tot ziens, en alles daartussen' is een vlot geschreven, lief boek. Heerlijk om in één avondje uit te lezen. Het is een simpel verhaal over vriendschap, eerste liefdes en een nieuwe fase in je leven.