Het verhaal speelt zich af in wat vroeger Noord-Amerika was en wat nu Panem is. Er zijn 12 districten, met als hoofdstad het Capitool. Voor de opstand van 74 jaar geleden waren er nog 13 districten, maar het Capitool heeft District 13 platgebrand om hun macht te laten zien. En hun tweede teken van macht was het organiseren van de jaarlijkse Hongerspelen. Ieder jaar moeten er 24 kinderen (uit ieder district een jongen en een meisje) vechten in de Arena. Tot de dood. Best gruwelijk. Het doet me denken aan het verhaal van Theseus, waarbij iedere negen jaar zeven jongens en zeven meisjes het labyrint in moesten om verslonden te worden door de Minotaurus. In de Hongerspelen worden de kinderen alleen niet verslonden door de Minotaurus, maar door elkaar.

Katniss en Peeta vind ik wel leuk samen. Ik kan zeggen dat hun relatie gemaakt lijkt, maar dan spreek ik niet echt de waarheid. Hun relatie IS namelijk gemaakt. Toch heb ik het gevoel dat Katniss wel echt iets voor Peeta voelt. Als is het maar iets…??? Gale en Katniss. Nope. Te goede vrienden, dat moet je niet verpesten door een serieuze relatie. Al gaat dat waarschijnlijk wel gebeuren. Het verpesten, bedoel ik dan!

Het boek is best gruwelijk, dus ik zou er niet te vroeg mee beginnen. Ik heb de trilogie in één keer uitgelezen toen ik 12 jaar was. Dat was puur omdat ik merkte dat heel veel mensen het gelezen hadden en omdat ik het wel aandurfde. Maar uiteindelijk MOET je deze boeken gelezen hebben! Ze zijn spannend en je vergeet gewoon dat de 24 kinderen in een Arena zitten met camera’s waardoor heel Panem mee kan kijken, want je gaat zo in het verhaal op dat het lijkt alsof ze echt in een soort ander land zitten!!