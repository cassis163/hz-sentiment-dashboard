Zeventig "echte"" Baantjers staan hier in de kast, nummer eenenzeventig was geen echte en toen ben ik gestopt met sparen. Het was het toch niet helemaal, misschien kwam het wel alleen door het besef dat Appie Baantjer deze niet meer had geschreven. Tien boeken verder schrijft Peter Römer inmiddels de boeken en won ik De Cock en de moord op maat. Tijd voor een hernieuwde kennismaking.

In het Concertgebouw wordt celliste Julia de Ruyter vermoord gevonden op het podium. De Cock staat toevallig net in de rij voor de kassa om kaartjes te kopen. Een aantal dagen later wordt ook advocaat Marcel Trenité dood gevonden in zijn eigen advocatenkantoor. Beiden hebben een deel van een zin op lijntjespapier in hun zak. De Cock tast compleet in het duister over de verbindende factor tussen beide moorden.

Beviel deze De Cock.. beter? Ja, dat wel, Peter Römer is er goed in gslaagd de sfeer van de boeken van Appie Baantjer te beschrijven. Toch blijf ik de details zien waar het boek verschilt van een "Baantjer". Smalle Lowietje veegt zijn handen weliswaar af aan zijn morsige vest, maar hij dook niet aalglad on de toonbank.

Dit doet zeker geen afbreuk aan het boek, het plot is goed en typisch een De Cock met cee-oo-cee-ka. Het is een vermakelijk boek, vlot lezend. Een mooi boek om even tussendoor te lezen. Een stukje nostalgie in een boek.