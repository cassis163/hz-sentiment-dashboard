Een jonge moeder van drie wordt gruwelijk vermoord in haar eigen huis. Haar dochtertje lag ondertussen onder bed verstopt, heeft niets van de gruwel zelf gezien. Margret moet wel ondervraagd worden en liefst zo snel mogelijk maar ze is bang en durft niet veel zeggen. Freyja moet de ondervragingen in goede banen leiden, maar het hoofd van het onderzoek, Huldar heeft niet veel geduld.
Niet snel na het eerste lijk, volgt een volgend lijk, ook gruwelijk vermoord. Is er een seriemoordenaar actief? Wat is het verband tussen deze twee vrouwen?

De meningen over dit boek verschillen enorm, een hele range van sterren, dat deed me eerst twijfelen om dit boek te lezen.
Nu is het uit en het begin en het einde waren zeker heel spannend, maar ik vond heel de verhaallijn met Karl en zijn CB-radio enorm langdradig. Dit boek is een stevig boek, 478 pagina's, maar ik denk dat het met 150 pagina's minder veel beter tot zijn recht zou komen.
Het duo inspecteur Huldar en kinderpsycholoog Freyja lijkt me geen duo om een reeks te dragen. Vooral Huldar is daarvoor een te zwak personage. Al zijn overpeinzingen over die keer dat hij seks had met de vrouw van een collega doen het boek geen goed.