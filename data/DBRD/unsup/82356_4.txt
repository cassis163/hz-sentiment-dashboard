‘Bevrijding’ is na 'Lichte jaren', ‘Aftellen’ en ‘Verwarring’ het vierde deel van de Cazalets-kronieken. De boeken spelen zich af in het Engeland van voor, tijdens en na de Tweede Wereldoorlog. In dit vierde boek is de oorlog voorbij en worden er heel wat vragen beantwoord. Na het lezen van de vorige delen in de reeks was immers duidelijk dat nog niet iedereen zijn weg gevonden had. Zouden de jonge mensen in de familie Cazalet, zoals Clary, Polly en Christopher, hun grote liefde vinden? Wat met hun dromen? Hoe vergaat het de oudere generatie, met onder andere Edward, Zoë en Rachel? Hoe zit het met de baronie en de generaal die een dagje ouder worden?

Elizabeth Jane Howard lost de mist grotendeels op, al blijft een en ander nog onopgehelderd en worden er nieuwe lijntjes uitgezet. Ze doet dat in de stijl die haar eigen is: veel beschrijvingen, veel details, personages die ondertussen helemaal tot leven zijn gekomen. ‘Bevrijding’ is veel meer nog dan de vorige boeken echt genieten, even tot rust komen met de tot de verbeelding sprekende familie Cazalet.

Howard, de Britse auteur van de reeks, schreef haar Cazalets-kronieken in de jaren 90 van de vorige eeuw. Bijna twintig jaar later zou een ‘nakomertje’ volgen. Ondertussen heeft uitgeverij Atlas Contact beslist ook dat deel te vertalen onder de titel ‘Verrassingen’. We hebben dus iets om naar uit te kijken!