Het debuut van Gard Sveen is er een dat er wezen mag. Hij laat zijn verhaal afwisselend in 2003 en 1943 spelen. In 2003 is zijn hoofdpersoon rechercheur Tommy Bergmann: een gedreven speurder met een donker randje. Hij worstelt met zijn verleden, mishandelde zijn ex-vriendin en hij durft geen nieuwe relatie aan te gaan omdat hij bang is in dezelfde fouten te vervallen. Hij duikt in een drievoudige moordzaak die tijdens de tweede wereldoorlog gepleegd blijkt te zijn en een link lijkt te hebben met de gruwelijke moord op oud-verzetsstrijder Carl Oscar Krogh. In 1943 is de hoofdrol weggelegd voor Agnes Gerner. Zij wordt vanuit Londen ingezet om te infiltreren bij Noorse nazisympathisanten. Om haar dekmantel niet te verliezen en proberen te overleven zal ze vreselijke keuzes moeten maken. Langzamerhand wordt duidelijk wat er zich jaren geleden heeft afgespeeld en waarom uiteindelijk in 2003 Krogh wordt vermoord. In een zeer onverwachte plot komen de verschillende verhaallijnen van zowel verleden als heden prachtig bij elkaar.
Het verhaal boeit van begin tot eind. In een zeer plezierige schrijfstijl met korte hoofdstukken blijf je gewoon doorlezen omdat je wil weten hoe het verder gaat. Een aanrader!