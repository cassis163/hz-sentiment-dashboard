Wanneer je op zoek bent naar een aangenaam vlotlezend verhaal dan ben je bij Het lied van mijn hart op het juiste adres. Dit boek is geschreven door het schrijversduo Lily Franken en Lizzie van den Ham. Het verhaal speelt zich voornamelijk af in Brussel, waar het Thorbecke College een schoolreis gepland heeft staan. De leerlingen en een aantal leerkrachten van het Haags Lyceum zullen hen tijdens deze trip vergezellen.

In deze roman leren de lezers twee hoofdpersonages kennen. De eerste is Anne, zij is een jonge lerares die vol enthousiasme muziekles geeft op het Thorbecke college. Anne werkte eerder als muziekdocent bij het Haags Lyceum, maar werd daar om vage redenen ontslagen. Tot overmaat van ramp blijkt dat de leerkracht die haar plaats daar heeft ingenomen ook mee gaat op deze schoolreis. Dat belooft niet veel goeds.

De hoofdstukken rondom Anne worden afgewisseld met even leuke hoofdstukken over Liv. Liv is een talentvolle muzikale leerling van het Thorbecke College. Zij baalt er verschrikkelijk van dat de aantrekkelijke Kim Ji Ho ook mee gaat tijdens dit meerdaagse uitje. Hij was haar grootste concurrent tijdens een belangrijke zangwedstrijd. Kim Ji Ho leidde haar daar veel te veel af, Anne kreeg een black-out op het podium en drie keer raden wie er toen won. Hij is dan ook wel de laatste persoon die ze nu aan had willen treffen.

Het lied van mijn hart is een heerlijk boek voor tussendoor, het verhaal is redelijk luchtig gehouden en zorgt voor een aantal aangename uurtjes vol romantiek en muziek. Al lezende word je getrakteerd op wetenswaardigheden over Brussel, wat een leuke aanvulling is op het verhaal. Maar er is meer, het is ook een feelgood roman over je eigen droom volgen, voor jezelf opkomen, over hoe belangrijk het is om plezier te hebben in wat je doet en over het feit dat je best je eigen pad mag kiezen.

Zowel het deel rondom Anne en haar afkeer voor Sjoerd Scheltema (haar plaatsvervanger) als het deel over de 5-HAVO-leerling Liv, die worstelt met de liefde en met zichzelf, zijn plezierig om te lezen. Omdat de beide verhaallijnen als het ware in elkaar overlopen is het niet storend dat er twee afzonderlijke verhalen beschreven worden. Eigenlijk versterken ze elkaar alleen maar! Het lied van mijn hart is dan ook een aanrader voor iedereen die van romantisch getinte verhalen houdt, vanaf ca. 16 jaar tot ver daarboven.