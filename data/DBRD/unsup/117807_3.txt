De verhalen van Danielle Steel kenmerken zich door steeds dezelfde opbouw: man en vrouw, meestal van goede komaf en/of rijk, die over het algemeen met familieproblemen te maken hebben die hun eigen leven sterk bepalen. Ze ontmoeten elkaar en zijn elkaar tot steun.
Zo ook in Familieband waar architecte Annie de drie kinderen van haar overleden zus en zwager heeft opgevoed. Net wanneer de kinderen volwassen zijn en zij een emptynestsyndroompje krijgt, beginnen de problemen en moet zij nog eenmaal alle zeilen bijzetten om de kinderen de laatste drempel richting volwassenheid over te helpen. Ze wordt daarbij ondersteund door sterreporter Tom.

Leuk boek, niet al te diepgaand. Makkelijk leesbaar en naar mijn mening iets te zoetsappig. La Steel heeft wel eens boeiender geschreven, met meer aandacht voor en inkleuring van de personages. Aan de andere kant: waarom zou het altijd moeilijk moeten zijn :-). Boeken als 'Familieband' zijn ideaal leesvoer voor vakanties en luie vrije dagen, dus geniet er maar van!