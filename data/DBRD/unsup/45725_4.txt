In eerste instantie moest ik even wennen aan het feit dat Charlie uit een heel andere cultuur komt dan ikzelf. Al snel blijkt echter dat de grootste problemen van Charlie niet zo heel veel verschillen van die van iedere jonge vrouw die volwassen aan het worden is. Zo moet ze bijvoorbeeld leren haar eigen keuzes te maken en moet ze vechten voor onafhankelijkheid. Sommige aspecten van haar leven hebben uiteraard wel specifiek met de Chinese cultuur te maken. Die kanten van haar leven worden echter zo duidelijk uitgelegd dat je je ook als niet Chinese lezer daarin kunt inleven. Ik leerde zelfs veel dingen die ik nog niet wist, wat het alleen maar interessanter maakte.

Ondanks dat Charlie zich afzet tegen de strenge tradionele cultuur waar haar vader aan hecht, blijft ze daarin wel respectvol. Ze schopt niet zomaar overal tegenaan, maar maakt een weloverwogen keuze over wat voor haar belangrijk is en waar ze in wil geloven. Dat vond ik heel fijn.

De scenes in de dansschool geven een mooi kijkje in het leven van professionele dansers. Zowel de ups als de downs worden helder omschreven. Het is ook mooi om te zien hoe Charlies zelfvertrouwen en persoonlijkheid zich ontwikkelen door het dansen.

Wat ik wel jammer vind is dat het einde van het boek wat te snel ging voor mijn gevoel. Het hele boek lang worden de verhaallijnen een een prettig tempo opgebouwd en ontwikkeld en dan worden ze allemaal in slechts een paar bladzijden afgerond. Daardoor gingen sommige dingen zo snel, dat ze bijna ongeloofwaardig werden. Het einde past prima bij het verhaal, maar sommige ontwikkelingen gingen in een wel heel snel tempo.

Dit is een boek met een veelzijdig hoofdpersonage en ook een zeer veelzijdige verhaallijn. Charlie lijkt echt te leven, vooral ook omdat ze wel heel verstandig en aardig, maar niet perfect is. Ze is vaak onhandig en maakt fouten, maar geeft dit zelf wel toe. Het boek zelf bevat een aantal zeer uiteenlopende verhaallijnen, die toch één geheel vormen. Er wordt duidelijk uitgelegd tegen welke dingen iemand met Chinese wortels tegenaan loopt als ze opgroeit in een Westers land. Tegelijkertijd loopt Charlie ook tegen dingen aan waar iedere jongvolwassene tegenaan loopt en leert ze (samen met de lezer) de wereld van professionele dansers kennen.

Deze dingen, in combinatie met de makkelijk leesbare schrijfstijl, maken dit een fijn boek om te lezen.