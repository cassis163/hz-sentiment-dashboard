Ashe Stil heeft met succes aan zijn naambekendheid gewerkt met historische detectiveromans die zich voornamelijk afspelen in de Amsterdamse haven. Hij is geboren in Kampen (1953) en heeft van de hoofdstad zijn woonplaats gemaakt. Met De hoer van Babylon nam hij afscheid van het historische genre. Met De vreesmachine heeft hij een geheel andere achtergrond als decor gekozen, namelijk de bouwfraude die Nederland een aantal jaren geleden over zich heen heeft gekregen.

Peter Jaarveld werkt op een Amsterdams architectenbureau. Hij is specialist in het berekenen van bouwconstructies. Al enige tijd heeft hij last van achtervolgingsangst. Hij heeft een ziekelijke drang om Tinus Smit te beschermen. Tinus was een vriendin van Patricia, zijn vrouw die bij een auto-ongeluk is omgekomen. Peter is bij de psychologe Reina Bloemen ook in behandeling voor zijn waan. Wanneer hij een straatverbod krijgt opgelegd wordt hij even later toch gearresteerd. Tinus is verkracht en mishandeld en ligt in coma in het ziekenhuis. Peter krijgt zijn ontslag en gaat de antieke auto van zijn oude directeur, Portegies, regelmatig beschadigen. Zelf heeft hij het vermoeden dat hij voortdurend wordt gevolgd en bedreigd. Als zijn psychologe hem niet meer mag behandelen en ook zijn medisch dossier plots verdwenen is, vermoedt Peter dat hij moet gaan zoeken in de bouwwereld. Hij start een onderzoek en wordt bijgestaan door Tinus die weer redelijk is hersteld van de aanslag op haar leven.

Met De vreesmachine heeft Ashe Stil een flinke sprong proberen te maken. Tegen een realistische en voor Nederland bekende achtergrond heeft hij een spannend avontuur geschreven dat zich heerlijk laat lezen. Zijn bekende schrijfstijl, met zinnen van maximaal 10 woorden, brengt snelheid in het verhaal. Voeg daarbij de voor hem zo typische zelfspot die ook zijn hoofdpersonage karakteriseert, en de ideale mix is klaar voor gebruik. Het resultaat is een avonturenverhaal waarin spanning en verrassingen hand in hand gaan en dat de lezer voortdurend de wenkbrauwen laat fronsen. Uiteindelijk mondt alles uit in een slot dat niet te bedenken valt, meesterlijk gevonden en even meesterlijk verteld!