In een wereld waar tijd gebonden is aan bloed, leven de rijken eeuwen, terwijl de armen nauwelijks rondkomen.
In deze wereld leeft Jules. Samen met haar vader woont ze in een nederig plaatsje in het rijk van Sempera. In Sempera betaal je met bloed-ijzer; munten gemaakt van bloed omgezet in ijzer. Deze munten kunnen je leven verlengen met uren tot jaren. Maar omgekeerd werkt het ook. Heb je geld nodig, dan kan je je bloed uit je laten vloeien en laten omzetten, daarmee je leven verkortend.
Als Jules' vader op sterven ligt, besluit ze bloed-ijzer te gaan verdienen op Everless, het landgoed van de familie Gerling, één van de rijkste families van Sempera. Jules is daar geen vreemde; ze woonde er vroeger, toen haar vader daar nog werkte, totdat een vreselijk incident hen wegdreef. Haar vader wil niet dat ze terugkeert, maar Jules ziet geen andere optie om haar vader te redden.

Holland geeft een duistere waarheid achter de term ‘running out of time’ in haar mysterieuze YA-debuut Everless. In de eerste paar bladzijden lijkt de wereld een beetje cliché; arme dorpjes waar gejaagd wordt om hongersnood te vermijden en een groot paleis op een landgoed. Maar al snel blijkt dit niet het geval en ontvouwt Holland’s eigen, unieke wereld zich. Door een mix van oude mythes en een middeleeuws-achtige sfeer word je gelijk diep de wereld van Jules ingetrokken. Je komt te weten hoe de mensen leven en welke keuzes ze moeten maken.
De mythes beginnen steeds duidelijker te worden als ze invloed gaan hebben op het verhaal. Hoe goed verzonnen ze ook waren, soms was het een beetje onduidelijk waar in Jules’ verhaal het zou moeten passen en wat de invloed ervan was. Dit kwam ook door middel van de flashbacks. Natuurlijk was het bedoeld om de mysterie erin te houden, maar soms werd het daardoor een beetje te veel.
De schrijfstijl was gevat, en de zinsbouw ietwat complex, maar dat maakte juist waardoor het perfect paste bij de setting. De hoofdstukken waren niet langdradig-- niet te kort-- maar precies zo lang dat het informatief en interessant bleef.

Jules zelf is uitstekend uitgewerkt. Je komt veel over haar te weten doordat er veel is waarop ze moet reageren. Zo merk je al snel dat ze heel zorgzaam is en een groot hart heeft. Ze ziet altijd het goede in mensen. Hoewel er weinig informatie werd gegeven over haar uiterlijk, miste je dat niet echt. Wat wel een beetje miste, was de romance. Ik vond dat dat toch wel een groot deel van het verhaal tussen haar en de Gerling familie vormde, hoewel er nauwelijks iets zoetsappigs gebeurde. Het was allemaal een beetje oppervlakkig.

"It's possible to feel joy and grief at the same time. It's possible to look forward to the horizon while mourning what you've lost."

Deze quote geeft een mooi voorbeeld van Jules’ doorzettingsvermogen om te strijden voor de mensen van wie ze houdt.
Everless is een boek wat je oppakt en je daarna ook niet meer loslaat. Vanaf het begin af aan al sta je voor vele vragen waarop je antwoordt wil en zal krijgen, al dan niet in de vorm waarvan je het zou verwachten.

"What matters is that with only a little effort and luck, anyone can find out anything."