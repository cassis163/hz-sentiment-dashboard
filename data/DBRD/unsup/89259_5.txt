Ik lees het verbijsterende boek 'Het Noordwater' van Ian McGuire. Toneel is de havenstad Hull ergens in de jaren '50 van de 19e eeuw. Alles is glibberig, slijmerig en schimmelig. Mensen hebben groen uitgeslagen tanden en een pestilente adem. De lucht stinkt naar afval, uitwerpselen en kadavers. Het boek begint als een kaakslag. We maken direct kennis met het vleesgeworden kwaad: de moordenaar en verkrachter Henri Drax. Geroutineerd en trefzeker voert hij zijn afschuwelijke werkzaamheden uit. En dan zijn we nog maar net met het eerste hoofdstuk klaar. De argeloze lezer zoekt houvast en tracht op adem te komen. McGuire is echter onverbiddelijk en sleurt ons verder, verder het verhaal in, het grauwgroene water van de oceaan op, richting de climactische gebeurtenissen op de Noordpool. Wat een boek!