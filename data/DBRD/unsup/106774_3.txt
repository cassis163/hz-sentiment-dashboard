In 699 (of misschien in 701) wordt Sechnussach, Hoge Koning van de Vijf Koninkrijken, in zijn bed vermoord. Het jaartal, zo legt Peter Tremayne uit, is niet helemaal duidelijk. Voor het verhaal rond deze moord, en hoe Zuster Fidelma te hulp wordt geroepen om de oorzaak te achterhalen, is het niet zo belangrijk. De moordenaar hoeft niet gevonden te worden; dat is Dubh Duin, die zelfmoord pleegt naast het bed van de koning. Maar waarom? En hoe is hij het paleis binnengekomen?

Zuster Fidelma en haar man Eadulf reizen naar Tara om het raadsel op te lossen. Aangezien de volgende koning pas geïnstalleerd kan worden als het raadsel opgelost is, en men zeker weet dat Fidelma onpartijdig is, zit er nogal wat druk op de ketel. Helaas blijkt al snel dat niet iedereen in de koninklijke huishouding direct de waarheid spreekt.

De reeks rond Zuster Fidelma, zevende-eeuwse juriste, is immens populair. Peter Tremayne kiest zorgvuldig zijn woorden om haar, haar man én alle andere personen in een verhaal tot leven te brengen en duidelijk te maken wat hun drijfveren zijn. Dat is niet anders in Dancing with Demons, waar Fidelma te maken krijgt met heel veel tegenwerking, voornamelijk gevoed door de verschillende bevolkingsgroepen destijds: zij die al overgegaan zijn naar het Christendom, en zij die dat nog niet zijn. Naast politiek speelt cultuur een grote rol in deze verhalen. Jammer genoeg heeft Tremayne de neiging om bijna élk Iers woord uitgebreid te verklaren. Hij geeft niet alleen de Engelse vertaling maar ook een compleet ‘achtergrondartikel’. Dat doet hij met afzonderlijke woorden maar ook met politieke en andere situaties. Dat maakt het lezen van een Zuster Fidelma boek bij tijd en wijle lastig. Vooral omdat de lezer door al deze uitleg in het begin niet echt in het verhaal kan komen. Als je echter even doorbijt merk je gaandeweg dat veel van die uitleg niet echt nodig is en dat je je dus kan concentreren op het verhaal. Aan de andere kant is het interessant om te zien hoe ‘modern’ veel Ierse gebruiken toen al waren op politiek en sociaal gebied. In die zin is het boek niet alleen leuk om te lezen maar ook nog leerzaam.

(Door: Jannelies Smit)