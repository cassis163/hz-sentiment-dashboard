De Engelse auteur Duncan Falconer houdt zijn echte naam zorgvuldig geheim. De reden is terug te voeren naar zijn vorige leven als opererend marinier in missies voor de Special Boat Service, een onderdeel van de Britse Marine. Als ervaringsdeskundige kan hij als geen ander de wereld in beeld brengen als geheime missies, contraspionage of terreurbestrijding aan de orde zijn. Inmiddels heeft Falconer een tiental boeken op zijn naam staan. In Nederland is na Huurling onlangs ook Integer verschenen.
Als John Stratton na een missie in Afghanistan terugkeert in Londen, ontmoet hij daar zijn oude mentor, de 60-jarige Berry Chandos. Chandos voelt zich bedreigd omdat hij achtervolgd wordt door een huurmoordenaar. De reden hiervoor is de kennis die hij heeft over de bestemming van een kernkop.
Na dit gesprek verdwijnt Chandos spoorloos en Stratton krijgt te horen dat hij is overleden. Uit verantwoordelijkheid voor de wereld en het vertrouwen in zijn oude mentor neemt Stratton de opdracht van Chandos op zich. Hij komt in een internationaal misdadigersnetwerk terecht waarin de diefstal van een kernkop op het vliegveld van Pakistan, een directe aanslag op de wereldvrede betekent. Met assistentie van een merkwaardige vrouwelijke vechtmachine met de al even merkwaardige naam Hetta, probeert het duo de kernkop te vinden die op dat moment onderweg is naar de Amerikaanse stad Manhattan. Het wordt een keiharde race tegen de klok.
In Integer vertelt Duncan Falconer een verhaal waarin de wereldvrede wordt bedreigd door een aantal kwaadwilligen die financieel gewin als voornaamste drijfveer hebben. Special agent John Stratton gaat, undercover, proberen het naderende onheil te keren, en dat gaat gepaard met onverbiddelijke moordpartijen. Gezien de militaire talenten die in ruime mate bij de auteur aanwezig zijn is het verhaal voor het grootste deel ook wel voorspelbaar. Dat vertaalt zich in veel dodelijke schietpartijen waarin het minder belangrijk is wie schiet, maar wel wie eerst schiet.
Omdat het een militaire missie betreft, is uitdieping van karakters niet of nauwelijks aan de orde. Herkenning door naam en rang is in dat genre meestal voldoende om de strijd weer te vervolgen en dichter bij het doel te komen. Daarin is Integer niet anders. Liefhebbers van keiharde commandoÂ’s likken hun vingers weer af en genieten bij iedere afgeschoten kogel. Lezers, die meer belangstelling hebben voor de achtergrond en beweegredenen van de dader of slachtoffers, zullen daar in Integer vergeefs naar zoeken.