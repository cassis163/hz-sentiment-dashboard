Samantha is jurist bij Carter Spink. In het begin van het boek is ze ontzettend gestrest. Ze maakt namelijk kans om vennoot te worden. Hier heeft ze jarenlang voor (over)gewerkt en nu is het zover. Op de dag dat het allemaal moet gebeuren, loopt het net even anders dan gepland. Samantha vindt namelijk op haar bureau, in de enorme stapel papierwerk, een lening die ze had moeten registreren. Dit heeft ze echter niet voor de datum die ervoor staat gedaan, waardoor het bedrijf vijftig miljoen euro misloopt. Samantha schrikt hier zo van dat ze het pand uit rent.

In de eerste hoofdstukken krijg je wat technische begrippen te verwerken; vennoten, curatoren, leningen registreren. Het is niet echt mijn ding en nodigt daarom niet meteen uit om verder te lezen. Alhoewel de schrijfstijl wel veel goed maakt.

Het boek is over de top, maar dat maakt het juist zo hilarisch. Wie gaat er nu als schoonmaakster werken terwijl je helemaal niet kunt koken of weet hoe de wasmachine werkt? En erger nog, wie komt er op het idee om dan gewoon een cateraar te laten komen of nieuwe kleding te kopen die de oude moet vervangen nadat je ze verziekt hebt in de wasmachine?

De Geigers zijn heel beeldend neergezet, je ziet ze meteen voor je. Zoâ€™n heerlijk stel waarbij je je afvraagt hoe die ooit rijk zijn geworden, want ze lijken in feite niks te kunnen. De familie van Samantha daarentegen zijn allemaal heel slim en ambitieus, maar sociaal en emotioneel zijn het echt verschrikkelijke mensen. Gelukkig maakt Nathaniel een hoop goed.

Het verhaal past helemaal in de tijd van nu. Ontzettend veel mensen leven voor hun baan en stoppen daar al hun tijd en energie in. Ook zitten zij veel op hun telefoon en zijn ze online te vinden, om maar niets te hoeven missen. Tegelijkertijd mis je daardoor juist heel veel. Ik vind vooral het einde van het boek mooi als Samantha in de trein zit en tot het besef komt, dat ze niet langer dat leven kan leiden. Dat ze anders de mooie dingen en de rust zou missen, als ze alleen nog maar met haar werk bezig zou zijn. Echt een ze leefden nog lang en gelukkig-einde, maar toch eentje met een boodschap! Heerlijke feelgood.