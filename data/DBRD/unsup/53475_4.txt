Een televisieserie voor jongeren met de allergrootste Nederlandstalige klassiekers? Dat kon ik natuurlijk niet aan me voorbij laten gaan! Ik zit dan ook al weken trouw elke week op een nieuwe aflevering van #likeme te wachten en toen er aangekondigd werd dat er een boek ging komen, moest ik dat boek als boekenworm meteen hebben.

Het is een dun boekje geworden waar je lekker vlot doorheen gaat. Het boek is makkelijk geschreven, op een dusdanige manier dat het leuk is voor kinderen vanaf een jaar of 6, maar ook als volwassene niet gaat vervelen. De hashtags die tussendoor gebruikt worden, voegen wat mij betreft niet altijd iets toe, maar het is natuurlijk wel helemaal in de sfeer van de show en de titel van de franchise.

Wat ik vooral leuk vond aan dit boek was de achtergrond die we kregen van Caro, de kleine dingen die niet op televisie te zien zijn, omdat er simpelweg geen tijd of mogelijkheid voor is. Zo houdt Caro van Harry Potter en the Hunger Games en heeft ze al eens eerder een hoofdrol in een schoolproductie mogen spelen.

Dus ondanks dat ik overduidelijk de doelgroep van dit boek niet ben, heb ik er wel plezier aan beleefd en ik hoop dat er ook boekjes komen voor de andere karakters van de serie!