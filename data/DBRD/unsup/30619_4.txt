Tamora Pierce is bekend geworden met haar serie The Song of The Lioness. Die gaat over de heldin Alanna en speelt zich af in Tortall. Ondertussen staan er al veel meer boeken op haar teller en de schrijfster keerde al vaker terug naar Tortall. Met Tempests & Slaughter doet ze dat opnieuw.

Tempests & Slaughter vertelt het verhaal van Arram. Arram is een simpele jongen met een heel grote gave voor magie. Om die onder controle te leren houden, gaat hij naar de universiteit voor magiërs. Hier zal hij niet alleen grote meesters leren kennen, maar ook zijn twee beste vrienden Ozorne en Varice.

Niet alleen de hoofpersonages Arram, Ozorne en Varice zijn heel goed uitgewerkt, ieder personage heeft de nodige aandacht gekregen. De schrijfster slaagt erin de personages echt tot leven te wekken. Ze geeft hen een eigen karakter en eigenaardigheidjes waardoor het trio heel geloofwaardig wordt. Maar ook de andere personages worden niet vergeten. Soms wordt in boeken een hele poppenshow aan overbodige personages aangevoerd die buiten dat ene podiummoment nooit meer vernoemd worden. Dat was hier niet het geval. Zelfs vrienden die niet zo belangrijk zijn voor het verhaal komen toch vaak genoeg aan bod. Er is geen enkel personage waarvan je denkt: ‘Wie was dit nu weer?’

Na 18 boeken in de wereld van Tortall, is die wereld heel goed uitgewerkt. Qua worldbuilding is dit boek een voorbeeld, je krijgt niet alleen de nodige informatie, zonder dewelke je het verhaal niet snapt. Je komt ook te weten hoe mensen hun tijd verdrijven bijvoorbeeld. De wereld zelf doet een beetje Romeins, mede dankzij de gladioterenspelen, de slavernij, de keizer en de vele politieke intriges. Op dit moment is er vrede in het rijk, wat doet denken aan de Pax Romana onder Augustus’ bewind.

Er komen ook een aantal sociale thema’s aan bod. Onder andere de slavernij, die Arram meerdere malen in vraag stelt en de gelijkheid tussen man en vrouw.

Dit boek is wel een traag boek. Waarschijnlijk kunnen we meer spanning en intriges verwachten in de rest van de serie, maar een beetje meer actie was fijn geweest. Dit boek gaat in vogelvlucht over Arram’s eerste periode aan de universiteit en voor de rest gebeurt er niet zo veel. Dat is niet zo erg, het boek is nog altijd heel onderhoudend geschreven, maar verwacht geen ‘action packed novel’ want dan kom je teleurgesteld uit.

Hoewel het verhaal een plot mist, is de reis naar Tortall toch aangenaam. Tamora Pierces wereld spreekt tot de verbeelding en de personages zijn goed uitgewerkt. Dit is een aanrader voor iedereen die van Romeinen en gladiatoren houdt.