In de woning van officier van justitie, Sylvia van Maele, wordt een getuige op gruwelijke wijze vermoord. Haar man en kinderen worden in allerijl in veiligheid gebracht.
De dreiging blijft echter voortduren voor Van Maele en haar gezin.

Als niet lang daarna een rechercheur omkomt tijdens een aanslag, besluit het rechercheteam het recht in eigen hand te nemen en buiten alle regels en wetten om de strijd aan te gaan met de daders. Wanneer die langzaam beseffen dat het team illegaal en op eigen houtje opereert, besluiten ze keihard de confrontatie aan te gaan en is er geen weg meer terug. Is het team te ver gegaan in hun zoektocht naar gerechtigheid en wraak?

Mijn visie
‘Nemesis’ is mijn eerste kennismaking met het werk van Simon de Waal en ik moet bekennen dat ik er niet geheel onbevooroordeeld instapte, want als ik de naam Baantjer lees, dan zijn mijn verwachtingen al redelijk hoog gespannen.

“Hij liep naar de tuindeur, maar voor hij daar was trok hij in het voorbijgaan bijna achteloos de geboeide man omhoog. Hij zette zijn pistool tegen zijn achterhoofd. De man kronkelde om los te komen en schreeuwde in doodsnood door zijn bivakmuts. De doffe knal en de vuurstraal die vanuit het wapen in het hoofd van de geboeide man leek te verdwijnen, deden Sylvia in elkaar krimpen.”

Chapeau voor De Waal. Hij heeft mij niet teleurgesteld. ‘Nemesis’ is een stevige politiethriller. Knap geschreven in een eigentijdse stijl die uitstekend past bij het verhaal. De Waal weet een zeker grimmigheid op te roepen zonder hiermee de verhaallijn uit het oog te verliezen. ‘Nemesis’ is echter zeker niet alleen maar een keiharde politiethriller. Daar zou ik het boek tekort mee doen. De goed uitgewerkte verhaallijnen maken het tot veel meer dan dat. Dat De Waal zelf veel ervaring heeft binnen de politiewereld, is te merken en komt de geloofwaardigheid ten goede.

“Omar vergeleek de foto van het slachtoffer in Twente met de foto die hij in het bureau Linnaeusstraat genomen had. Het was dezelfde man. Een ongemakkelijk gevoel overviel hem.”

Een spannend verhaal, kennis van zaken, goede sfeerschetsen en uiterst aannemelijke karakteriseringen brengen De Waal’s ‘Nemesis’ tot het niveau van kwalitatieve thriller.

“Kummer sloeg het dossier dicht, zuchtte overdreven. Is het nou eindelijk voorbij?”

Mijn enige kritiek betreft dan ook het wat plotselinge einde. De weg naar het plot is naar mijn smaak iets te kort. Ondanks dat is ‘Nemesis’ een zeer geslaagde politiethriller.

Over de auteur
Na het Spinoza Lyceum begint Simon de Waal (1961) zijn carrière bij de Amsterdamse politie als agent. Sinds 1986 is hij rechercheur in de binnenstad, met als specialiteit zware misdrijven.

In 1991 wordt zijn interesse voor het scenarioschrijven gewekt wanneer hij gevraagd wordt als adviseur bij een speelfilm. Van Ben Verbong leert hij vervolgens de basis van het vak. Sindsdien is Simon de Waal een van Nederlands meest succesvolle scenarioschrijvers. Hij schrijft voor series als Baantjer, Russen, Unit 13 en het vernieuwde Grijpstra & De Gier. Is auteur van de film Lek (Gouden Kalf voor het beste scenario van 2000). In 2005 gaat zijn film Famous Last Words in productie, met in de hoofdrollen o.a. Katja Schuurman en Thomas Acda. ‘Cop vs Killer’ (2005) is zijn solo-thrillerdebuut waarvoor hij wordt genomineerd voor De Gouden Strop en De Diamanten Kogel. In 2007 verschijnt ‘Pentito’ (winnaar van De Diamanten Kogel 2008). De Waal publiceert in het voorjaar van 2009 een bijzondere detective met Appie Baantjer. Beiden kennen elkaar al decennialang, als rechercheur bij de Amsterdamse politie.

Uitvoering
Uitgever Lebowski
Paperback, 272 pagina’s
ISBN10: 9048834961
ISBN13: 9789048834969

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti.nl/