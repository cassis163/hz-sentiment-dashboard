Oorspronkelijke review op hillybillybeauty.nl

“Kun je samen wel gelukkig zijn als je eigenlijk zo verschillend bent? En hoe kom je tot je recht als je altijd in de schaduw van de ander leeft?” Ik las het boek ‘Onafscheidelijk’ geschreven door Juliet Butler. Een waargebeurd verhaal over de Siamese tweeling Masja en Dasja uit Rusland. Benieuwd wat ik van het boek vond? Ik zal het jullie vertellen.
Ik moet bekennen dat ik door de cover wel een beetje een ander beeld over het boek in eerste instantie had. Als je de achterflap niet zou lezen en puur op de cover het boek zou gaan lezen denk ik dat je een heel ander verhaal had verwacht. Persoonlijk zou ik een meer passende cover beter hebben gevonden. Het boek is namelijk echt een levensverhaal over de Siamese tweeling Masja en Dasja. Dat zou je uit de cover die nu het boek siert absoluut niet herkennen.
Achterflap
Dasja kan zich een leven zonder haar zusje niet voorstellen. Masja is brutaal, stoer en onbevreesd. Dasja is rustig en bedachtzaam, maar overal bang voor. Voor de dokters die enge onderzoeken komen doen, voor de kinderen door wie ze gepest worden en voor de grote boze buitenwereld. Gelukkig is Masja altijd bij haar.
Masja en Dasja zijn een Siamese tweeling. De wereld waarin ze zijn geboren, is hard. Aan de ene kant moeten gebreken uit het zicht blijven, aan de andere kant worden ze beschouwd als een interessant medisch geval. Maar Masja en Dasja willen meer zijn dan alleen ‘die Siamese tweeling’.

Toen ik de achterflap eenmaal had gelezen herkende ik de namen van de Siamese tweeling. Ik heb er ooit wel het één en ander over gelezen op internet. Een levensloop die is opgeschreven door iemand die zó dichtbij deze tweeling heeft gestaan leek mij daarom ook erg interessant om te lezen.
Het verhaal begint met het hoofdstuk ‘einde’ waarin je de laatste minuten leest van Masja en Dasja. Best een heftig begin van een boek. Het verhaal gaat daarna verder vanaf het zesde levensjaar van de tweeling. Er wordt in detail verteld in wat voor verschrikkelijke omstandigheden de meisjes zijn opgegroeid. Dat ze verwaarloosd werden en als proefkonijnen werden behandeld. Ook wordt al vrij snel duidelijk dat de tweeling qua karakter zó van elkaar verschillen dat het bijna onmogelijk lijkt om samen, aan elkaar, op te groeien. Masja is manisch, mishandelt Dasja en kleineert Dasja waar mogelijk. Tóch houdt Dasja onvoorwaardelijk van haar zus.
Het begin van het boek vond ik al meteen vrij lastig om in te komen. Door de vele Russische namen in het boek werd het vaak onoverzichtelijk. Terugbladeren om bepaalde personages weer even op te zoeken om te kijken wie ze ook alweer waren gebeurde mij vrij regelmatig. Dit haalde toch de vaart uit het verhaal. Sommige personages hadden wellicht achterwege gelaten kunnen worden om het verhaal iets ‘kleiner’ te houden. Schrijven is schrappen heb ik weleens gelezen, en dat had wat mij betreft in dit boek wel wat meer gemogen.
Daarmee kom ik ook op mijn tweede minpunt van het boek. Het verhaal speelt zich af in Rusland en er werd ook vaak de politieke kant aangehaald. Stalin, Lenin, Gorbatsjov, ze komen allemaal geregeld aan bod. Een korte zijstap naar informatie over de politiek in Rusland vind ik absoluut niet erg. (Het was ook af en toe relevant voor het verhaal). Voor mij was het toch teveel informatie af en toe. Zeker als je interesse daar niet bij ligt waren het soms taaie stukken tekst die voor mij niet veel toevoegde aan het verhaal. Ook hierin had voor mij wat geschrapt mogen worden.
Ondanks dat er wat saaie stukken in het boek waren voor mij, heb ik wel met zeer veel verbazing en interesse gelezen over de levensloop van Masja en Dasja. Verbaasd over het leven wat zij hebben gehad en hoe ze ondanks de vele vernederingen en tegenslagen tóch zo’n levenslust hadden gedurende een zeer grote periode van hun leven. Wat ik een hele fijne manier van lezen vond was dat je uit het perspectief van Dasja leest. De zus die het minst te zeggen had in het dagelijks leven omdat Masja alles voor haar besloot. Heel mooi hoe Juliet Butler ervoor heeft gekozen dit keer Dasja aan het woord te laten.
‘Onafscheidelijk’ laat zien hoe het was om in de periode waarin Masja en Dasja leefde te leven in Rusland met een handicap. Harverscheurend, onbegrijpelijk en mensonterend.

3,5 ster