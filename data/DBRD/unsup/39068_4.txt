In 2008 hield bestsellerauteur J.K. Rowling een bijzondere speech voor de afgestudeerde studenten van Harvard. Nu, tien jaar later, is deze toespraak gebundeld in een prachtig geïllustreerd boekje: Wat belangrijk is.

Inhoud
In 2008 hield J.K. Rowling, schrijfster van de Harry Potter-boeken, een speech voor de net afgestudeerden op de universiteit van Harvard. In deze inmiddels beroemde toespraak stonden er twee onderwerpen centraal: de voordelen van mislukking en het belang van verbeelding. Volgens Rowling is het even belangrijk om moedig genoeg te zijn om te falen als de gebruikelijke graadmeters voor succes. Je kunnen verplaatsen in het leven van een ander is een unieke menselijke kwaliteit die we te alle tijden in stand moeten houden.

Sinds deze speech heeft zij miljoenen mensen van over de hele wereld geïnspireerd met haar uitzonderlijke visie op het leven. Wat betekent het nu eigenlijk om ‘een goed leven’ te leiden? Nu, voor het eerst in boekvorm, dienen de woorden van deze beroemde auteur als een geruststelling en als een oproep tot actie voor iedereen die zich op een keerpunt in zijn leven bevindt. Door risico’s te durven nemen, door misschien te mislukken, door je verbeeldingskracht te laten werken, kun je nú beginnen met minder voorzichtig leven en openstaan voor de kansen die het leven te bieden heeft.

'Misschien is de angst om te mislukken wel net zo'n sterke drijfveer als het verlangen naar succes.'

Look & Feel
Een klein, maar fijn boekje met een simpele, maar mooie cover. De schutbladen zijn rood en rijkelijk versierd met zwarte-witte afstudeerhoedjes. Door het hele boek staan de kleuren zwart, wit en rood centraal bij de prachtige illustraties.

Elke pagina in het binnenwerk is uniek. Er staat de lezer op elke spread een nieuwe verrassing te wachten, waardoor je haast zin krijgt om het boek een paar keer door te bladeren.

De tekst is doorlopend en heeft een prettig leesbaar lettertype waarbij de regelafstanden iets verder uit elkaar liggen dan in een gemiddeld boek. Dit geeft de lezer iets meer rust tijdens het lezen.

Het is een heel dun hardcover boekje dat door de simpliciteit en de prachtige illustraties een verrijking is voor de boekenkast.

Oordeel
Wat een prachtig en krachtig boekje. Hij is binnen no time uit, maar blijft heel veel langer door je hoofd spoken. De woorden van J.K. Rowling die hier zijn genoteerd op papier laten je reflecteren op jouw eigen leven. Wat is nu écht belangrijk voor jou? Deze speech zet je zwaar aan het denken...

De mooie, redelijk simpele illustraties bekrachtigen de tekst en zijn teneur. Ze versterken de boodschap die de befaamde schrijfster probeert over te brengen bij een ieder die ernaar luistert of de woorden leest.

Kortom: deze vrouw weet hoe het leven werkt! Een prachtig boekje om cadeau te geven of gewoon mooi voor jezelf te houden.

Sterren: ****

Specificaties
Uitgeverij: Boekerij
Uitgave: Gebonden omplakte band
Vertaling: Sabine Mutsaers
Publicatiedatum: 04-05-2018
Pagina's: 80
Prijs: €10,-
ISBN: 9789022583708

Met dank aan uitgeverij Boekerij voor het toesturen van een recensie-exemplaar. Dit heeft mijn mening niet beïnvloed.