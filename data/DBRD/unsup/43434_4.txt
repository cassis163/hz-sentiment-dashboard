Ik ben niet zo van het huishouden doen; ik zit liever met een goed boek op de bank :-). Toch werd ik vanaf het allereerste begin dat het boek uitkwam getriggered door dit boek van Diet Groothuis. Wij hebben jarenlang Trouw gelezen en Diet schreef vermakelijke columns in deze krant over, jawel, het huishouden. Ze gaf tips, vroeg tricks en kwam met truukjes om het huishoud-leven leuker te maken. Zelfs voor iemand als ik die daar normaal een broertje dood aan heeft.

Ik heb me prima vermaakt met 'Het grote poetsboek'. Diet schrijft op een aanstekelijke manier over de verschillende schoonmaakmogelijkheden. Aan de hand van de verschillende zones in een huis geeft ze nuttige en handige tips om zo uitgebreid mogelijk of met de Franse slag je huis aan kant te maken. Sommige tips zullen je bekend voorkomen, andere tips maken het schoonmaakwerk wellicht gemakkelijker dan je had gedacht.
Bijvoorbeeld: zet een timer op 15 minuten en doe in die tijd wat je in die bepaalde ruimte wilt doen. Na die 15 minuten stop je er ook acuut mee; niet nog even doorgaan maar gewoon je poetsspullen opruimen. Dan houd je het ook leuk en tijd over om andere dingen te doen.

Het boek is onderverdeeld in een aantal praktische en overzichtelijke delen. Met planningen van dag tot dag tot een grote jaarplanning probeert ze je handvatten te geven om het door menigeen zo verfoeide poetsen terug te brengen tot hanteerbare taken. Met humor en anekdotes leidt ze je door het schoonmaken van je huis. Want een opgeruimd en schoon huis brengt rust en ruimte in hoofd en lichaam.
Leuk en inspirerend boek voor de gevorderde poetser en voor de poets-mijder zoals ik.