Een vriendengroep van drie meiden en één jongen krijgen de kans om hun favoriete auteur Fatima Ro te ontmoeten. Ze raken bevriend met de schrijfster en zijn ondersteboven van haar. Fatima is bekend van haar debuut ‘Onderstroom’ waarin ze zichzelf heeft blootgegeven. De schrijfster vindt contact van mens tot mens belangrijk, dat je binnenstebuiten durft te zijn en dat je nadenkt over jouw kostbare waarheid. Naar aanleiding hiervan organiseert Miri bijeenkomsten om over het boek en Fatima’s theorie te praten en om mensen nader tot elkaar te brengen.

Het lijkt allemaal heel gezellig, de vier vrienden en de schrijfster. Ze spreken met elkaar af om films te kijken en te praten. Ondertussen proberen ze erachter te komen wat er met Jonah is. Hij is vrij nieuw op school, maar laat weinig los over zijn verleden. Ook blijkt dat Fatima bezig is met een nieuw boek en wanneer dit boek uit is gekomen, blijken de vier hoofdpersonages wel erg veel op henzelf te lijken. ‘Fatima was onze vriendin niet. We waren niet meer dan personages voor haar.’

In dit boek zijn vier verschillende verhaallijnen. Je leest via een televisie interview hoe Penny en Miri de situatie hebben ervaren, via dagboekfragmenten en e-mailconversaties krijg je mee hoe Soleil de situatie heeft meegemaakt en via boekfragmenten van Fatima Ro’s nieuwe boek lees je over Jonah en het contact tussen Fatima en hem.
Na uitkomst van dit boek verschillen de meningen over Fatima van de vrienden. De één kan amper een goed woord over haar spreken en de ander praat haar gedrag goed.

‘Ik wilde haar zíjn. Fatima kwam echt supervolwassen over of zo. Maar later, wanneer je alleen bent, en je beste vriendin heeft alleen maar verdriet, dan zie je de dingen anders en dan lijkt Fatima niet zo perfect meer.’ Is het goed of fout wat Fatima deed en wie maakte er gebruik van wie? Deden ze echt iets voor een ander of alleen om zichzelf beter te laten voelen? Wat is de kostbare waarheid van iemand en is de waarheid ook altijd goed?
Deze vragen bleven achter in mijn hoofd nadat ik het boek uit had. Voor het eerst vind ik dat een boek perfect is voor een leesclubdiscussie.

Het verhaal las erg vlot en doordat de verschillende perspectieven snel werden afgewisseld bleef ik goed in het verhaal. In het begin moest ik even wennen aan de boekfragmenten waarin de namen natuurlijk anders waren, maar wanneer je verder leest went dit snel. Het einde van het verhaal had ik al snel door, maar toch knapte ik hier niet op af. Doordat ik met bovenstaande vragen achterbleef was het juist erg goed.
Wat is jouw waarheid over dit boek, is het goed of fout wat Fatima deed? Lees en oordeel zelf!