Nieuwe voetbalschoenen voor Lynn. De titel omvat het gehele verhaal van Pieter Feller en Tiny Fisscher. Lynn heeft nieuwe voetbalschoenen nodig om goed te kunnen spelen. Dat klinkt simpel genoeg maar dat is het niet. De moeder van Lynn werkt zich met twee banen een slag in de rondte en de vader van Lynn is er vandoor gegaan om in Brazilië het regenwoud te redden met een nieuwe vrouw. Bovendien betaalt hij al lange tijd geen alimentatie meer. Kortom: er is te weinig geld.  

Naast een kapotte wasmachine en de hoge dierenartskosten voor de zieke hond zijn nieuwe voetbalschoenen voor Lynn geen prioriteit. Maar er is meer, ook haar contributie is al een poos niet meer betaald en Lynn dreigt haar lidmaatschap te verliezen. Gelukkig zijn voetballende teamleden van Lynn ondernemend en begaan met de problemen van hun teamgenoot. Er is niet veel tijd, want Lynn is bijna jarig. Na wat vijven en zessen verzinnen ze een plan. Ieder teamlid zamelt geld in door een eigen talent in te zetten. Er worden moppen verkocht, donuts gebakken, er wordt yogales gegeven en voorgelezen aan kinderen in de buurt.  

De groep meiden van F.C. Daalbergen zijn voorbeeldige kinderen. Wanneer een vader aan het voetballende dochter vraagt of hij niet gewoon geld kan doneren luidt het antwoord: ‘Ja, dat kan, maar dat is niet de bedoeling. De bedóéling is dat we er iets voor dóén, dat we ons geld moeten verdíénen. Dat zeggen jullie toch altijd, dat we ons geld moeten leren verdienen, dat niks gratis is?’  

Een tikje te belerend maar de onderliggende boodschap staat als een huis. Langdurige armoede is ook in Nederland een concreet probleem. Auteurs Feller en Fisscher maken met Nieuwe voetbalschoenen voor Lynn zichtbaar dat iedereen door omstandigheden in armoede kan vervallen. Lynn moet als jong meisje erg veel verantwoordelijkheid dragen en het ‘echte’ kind zijn zit er niet meer in. Oplossingen voor de lange termijn komen in dit boek niet zomaar uit te lucht vallen. Maar er ontstaat ruimte voor jonge lezers om zelf in de huid te kruipen van een ander kind dat in ons land opgroeit in armoede. De thematiek van het boek zou als startpunt kunnen fungeren binnen scholen en in gezinnen om het thema van armoede bespreekbaar te maken. De kern van het verhaal is dat Lynn niet langer het gevoel heeft dat ze er alleen voor staat en zich hoeft te verbergen achter een schild van schaamte en frustraties. Deze boodschap is wat diepgang geeft aan het verhaal en daar hoeft het niet geweldig voor geschreven te zijn.