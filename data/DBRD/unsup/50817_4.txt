Jenna Evans Welch woonde tijdens haar middelbare schooltijd in Florence. Haar liefde voor Italië komt voort uit die tijd en die liefde is nooit meer over gegaan. Ze woont nu samen met haar man en zoontje in Salt Lake City (Utha, Verenigde Staten).

Lina’s moeder heeft alvleesklierkanker. Ze heeft één laatste wens en dat is dat Lina naar Italië gaat. Haar moeder wil dat Lina bij een oude vriend van haar gaat wonen. Lina belooft dat ze zal gaan, maar ze heeft er geen zin in.

Na de dood van haar moeder gaat ze naar Italië. Ze gaat wonen bij Howard, de oude vriend van haar moeder. Hij woont in het beheerdershuis van een begraafplaats. Lina vindt het maar niets dat zijn huis op de begraafplaats staat, ze wil naar huis.

Maar dan krijgt ze het dagboek van haar moeder in handen. Haar moeder heeft dit dagboek bijgehouden toen zij in Italië woonde. Lina wil dit eerst niet lezen, ze is bang dat het gemis van haar moeder zo alleen maar groter wordt. Toch gaat ze het lezen. Haar moeder schrijft in haar dagboek over haar tijd in Italië en haar geheime liefde. Lina raakt gefascineerd en ze wil alle raadsels in het boek oplossen. Ze kent alleen geen woord Italiaans, daarom gaat ze naar haar buurjongen Lorenzo. Samen gaan ze de uitdaging aan.

De schrijfster heeft het boek op een prachtige manier geschreven. Ze laat je door middel van woorden de prachtige gebouwen in Florence zien, je ziet ze zo voor je. Ook leert ze je een woordje Italiaans, hoe cool is dat! Welch verweeft twee liefdesverhalen op een mooie manier met elkaar. Ze laat je lachen en genieten.

Het verhaal van Lina’s moeder is raadselachtig. Lina probeert dit samen met Lorenzo op te lossen door heel Florence te ‘onderzoeken’. Stukje bij beetje lossen ze dingen op. Dit maakt het boek interessant. De puzzel wordt langzaam opgelost en ook jij gaat de puzzelstukjes zoeken in de dagboekpassages. Tot het einde blijf je gefascineerd door het verhaal van Lina’s moeder.

Liefde & Gelato is een zoet boek, maar de romantiek kan soms te veel worden. Dit is een minpuntje, het wordt een beetje eentonig. De mysteries compenseren dit wel een beetje, maar wat meer actie zou fijn zijn geweest.

Daarnaast is Liefde & Gelato ook een typisch zomerboek. Geen ingewikkeld verhaal, maar lekker luchtig. Het maakt niet uit waar je het boek leest, in Alaska of Zuid-Afrika, met dit boek begeef je je in het prachtige Italië.