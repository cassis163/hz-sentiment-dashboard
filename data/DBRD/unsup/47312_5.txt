Mimi Thorisson is een hele mooie slanke vrouw met een een groot en gezellig gezin met zo ongeveer 6 kinderen met namen als Gunnhildur, Pórir en Tiger-Mia en een heleboel leuke kleine honden. Ze heeft een succesvolle foodblog en een mooie carrière als journaliste. Haar man is beroepsfotograaf en het gezin woont in een prachtig château in de Médoc na jaren in Parijs gewoond te hebben. Mimi is opgegroeid in Hong Kong en in het zuiden van Frankrijk want ze heeft een Chinese vader en een Franse moeder. Het château waar ze nu woont heeft enorm veel grond met een wijngaard en groentetuin en het ligt 4 kilometer van zee . Ze kookt de sterren van de hemel en nu is er dat mooie kookboek Mijn keuken, een jaar koken op het Franse platteland. Ik was halverwege het voorwoord in dit boek al helemaal groen van jaloezie.

Mimi kookt strikt volgens de seizoenen en het boek is dan ook in vier seizoenen ingedeeld. Zoals je kunt verwachten van een kookboek vol Franse recepten zijn de ingrediënten ook hier goed verkrijgbaar. Al koken wij niet zo snel met levende kreeften en foie gras en hebben de meesten van ons geen wijnranken om de eendeborst op te grillen.
Ieder seizoen begint met een inleiding en een aantal voorgerechten, hoofdgerechten en desserts. Ieder recept wordt voorafgegaan door een informatief stukje over het gerecht of over de Médoc en haar inwoners. Mimi kan niet alleen koken maar ook schrijven. Het voorwoord waarin ze smakelijk vertelt over haar passie voor eten en hoe dat allemaal zo gekomen is, mag wat mij betreft ook een apart boek worden.

Geroosterde asperges met kervel
6 personen

450 gram groene asperges
6 plakken bayonneham of prosciutto
Fijn zeezout en versgemalen zwarte peper
Extra vergine olijfolie, om te besprenkelen
Een bos kervel, blaadjes eraf geplukt en grofgesneden
Geschaafde parmezaan

Verhit de oven tot 200 °C.
Breek het onderste houtige deel (circa een derde) van elke asperge af. Schil de asperge als ze aan de dikke kant zijn met een asperge- of dunschiller. Verpak er afhankelijk van het formaat steeds 4 of 5 in een plak ham en steek deze met een cocktailprikker vast. Verwerk zo alle asperges en ham.
Leg de asperges op een bakplaat** met voldoende ruimte tussen de bundels. Bestrooi ze met zout en peper en besprenkel ze met olijfolie. Rooster ze circa 30 minuten in de oven tot ham en asperges lichtbruin zijn en de asperges ook gaar zijn.

Bestrooi ze vlak voor het opdienen met kervel en wat geschaafde parmezaan.

**Op de foto in het boek is te zien dat de asperges op bakpapier liggen. Dat staat er in het recept niet bij.

Voordat ik het boek had ingezien had ik een vooroordeel. Ik dacht, alweer zo’n Frans kookboek met alweer de overbekende recepten zoals Bœuf bourguignon, Coq au vin en Crème brûlée. Maar niets is minder waar. De recepten in dit boek zijn allemaal even bijzonder en orgineel, al zijn ze soms wel voor de iets meer geroutineerde kok. Gerechten als Ravioli met varkenswangen met cèpes en Duivenpastei met foie gras en armagnac zijn geen doordeweekse gerechten, maar er is voldoende keuze. Een groot deel van de recepten is prima te maken. Wie iets bijzonders op tafel wil zetten, zal in dit boek zeker iets van zijn gading vinden.
Behalve een kookboek is het zeker ook voor een deel een leesboek met fijne tips en het boek is vooral vrolijk en vol passie geschreven. De foto’s zijn zoals je van een beroepsfotograaf, de man van Mimi uiteraard, mag verwachten vrijwel allemaal schitterend. Het boek heeft een register waar je kunt zoeken op naam van het gerecht maar ook op ingrediënt.
De laatste recepten zijn een paar echt Chinese gerechten die Mimi haar gezin voorschotelt op het Chinese nieuwjaar en het Gesmoord Hong Shao varkensvlees uit Shanghai zal hier zeker snel op tafel komen. We zullen ongetwijfeld nog veel van Mimi Thorisson horen. Dat hoop ik in ieder geval van harte. Al ben ik dan nog zo jaloers.