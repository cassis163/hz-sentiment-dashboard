Michael Morpurgo schrijft verhalen die geïnspireerd zijn op de levens van echte mensen. Zo heeft hij het boek War Horse geschreven. Over War Horse is een musical gemaakt, deze was te zien van 2014 tot 2015. Dit boek, Adelaar in de sneeuw, is geïnspireerd op het verhaal van de soldaat Henry Tandey. Henry diende in de Eerste Wereldoorlog bij het Britse leger.  

Het is het begin van de Tweede Wereldoorlog. Barney’s huis is gebombardeerd en daarom gaat hij samen met zijn moeder naar zijn tante die in Cornwall woont. In de trein komt een man bij hen zitten. De man diende vroeger in het Britse leger. Terwijl ze in de trein zitten vliegt er plotseling een Duits vliegtuig over hen heen. Het vliegtuig beschiet de trein en ze kunnen nog maar net een tunnel in rijden. In de tunnel is het erg donker en het duurt lang voordat ze die weer kunnen verlaten. Daarom vertelt de man een verhaal…  

Het verhaal van de man vertelt over het leven van een soldaat in de Eerste Wereldoorlog. Die soldaat heet Billy. Billy moet in België vechten tegen de Duitsers. Hij vindt de oorlog vreselijk en hij wil een eind aan de oorlog maken. Hij biedt zich aan voor gevaarlijke missies en raakt zo gewond. Hij moet terug naar Engeland, maar dat wil hij niet. Billy vindt dat hij moet vechten. Billy doet dat niet voor erkenning, hij wil gewoon een einde aan die verschrikkelijke oorlog. Maar dan neemt hij een beslissing waar hij later veel spijt van krijgt…  

Barney is een gewoon kind. Hij speelt met auto’s, bussen en speelgoedsoldaatjes. Barney is net als vele andere kinderen bang in het donker en vindt het dus helemaal niet leuk om vast te zitten in de tunnel. De man heeft gelukkig lucifers, maar het zijn er maar vijf. Dat zijn er veel te weinig, en dus moet Barney soms wel in het donker zitten.  

Het leuke aan dit boek is dat de man het verhaal vertelt in de tijd van vijf lucifers. Het verhaal begint met vijf ongebruikte lucifers en aan het eind zijn er vijf opgebrande lucifers. Je ziet door het verhaal heen dat Barney steeds minder bang is voor het donker. Barney leert het donker normaal te vinden, hij hoeft er niet bang voor te zijn.   In het boek zitten mooie illustraties die een beeld bij het verhaal vormen. Het heeft iets extra’s, want wij leven nu, en dit verhaal speelt zich zeventig tot honderd jaar geleden af. Je krijgt door de afbeeldingen een beeld van hoe het er toen heeft uitgezien.  

Wat erg mooi aan dit boek is dat het je wijze lessen meegeeft. Dit is er één van:
Wat het boek zegt is dat je niet te lang stil moet staan bij dingen die je hebt gedaan. Als je iets hebt gedaan wat op dat moment goed leek, kun je daar later anders over denken. Het is gebeurd, je kunt het niet meer terugdraaien. Daar moet je mee leren leven, hoe moeilijk dat ook is.  

Adelaar in de sneeuw is een boek met een verhaal en wijze lessen. Een boek waardoor je gaat nadenken. Al willen we dat dit verhaal voor honderd procent waar is, helaas is dat niet zo. De Tweede Wereldoorlog had niet voorkomen kunnen worden. Maar ook Billy moest doorgaan, dat moeten wij ook. Wij moeten leren van het verleden en niet dezelfde fouten maken die vroeger zijn gemaakt.