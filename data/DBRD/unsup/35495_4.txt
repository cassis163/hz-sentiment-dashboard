De laatste neushoorn als marketingconcept...

Albrecht en wij is een uiterst aangenaam lezend boek over wat de laatste neushoorn op aarde blijkt te zijn.
Edo Morell, de uit de filmwereld afkomstige directeur van Artis bedenkt een ambitieus, agressief marketingconcept om zijn noodleidende dierentuin in de picture te zetten, en zo tot een winstgevende onderneming te maken. Een bezoek aan de dierentuin moet een beleving worden, waarin de mens (!) centraal staat. De centrale rol hierin is voor Albrecht, een van de allerlaatste in het wild levende neushoorns, die aangekocht door Artis er voor moet gaan zorgen dat de soort in stand blijft. Hierbij wordt Edo aanvankelijk geholpen door Sariah Marlan, een Nederlands/Zuid-Afrikaanse neushoornspecialiste, die met de bagage van een getroebleerd verleden in Artis komt werken.
De derde 'menselijke' hoofdrol is voor Frank Riga, academicus, ex-politicus en voorzitter van de raad van bestuur van Artis. Hij laveert tussen Edo en Sariah, waarbij hij zich laat leiden door zijn in z'n academische jaren gevormd mens- en dierbeeld.
De hoofdstukken in het boek worden afwisselend door de drie personen in de ik-vorm verteld, waardoor er een mooi gelaagd, vaak erg humoristisch verhaal is ontstaan. Door bedreigde diersoorten als marketingconcept te gebruiken, wordt de vluchtige consumptie maatschappij, met de vluchtigheid van het nieuwe en de directe bevrediging van de zinnen, op een herkenbare wijze te kijk gezet.
Uiteindelijk gaat het hele plan van Edo dusdanig over de top, dat een fiasco, zowel van het plan als van zijn relatie met Sariah, niet uit kan blijven.
Ik wil inhoudelijk niet te veel verklappen, daar ik vind dat iedereen wiens interesse gewekt is het boek zelf maar moet lezen. Een absolute aanrader van een, voor mij, tot nu toe onbekende Nederlandse schrijver.

Harrie013