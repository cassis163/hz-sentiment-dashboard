Ik had al verschillende delen van de Wallanderreeks gelezen, steeds niet op de juiste volgorde, en nu kwam De jonge Wallander eens voorbij. Het zijn vijf verhalen uit verschillende perioden voor het begin van het eerste deel (dat ik nog steeds een keer moet lezen).

Zoals gezegd gaat het hier om vijf afzonderlijke verhalen. De lengte van de verhalen is wisselend van een kleine 30 pagina's tot een kleine 200. Het eerste verhaal speelt zich af nog voordat Wallander aan zijn recherche-opleiding is begonnen in de jaren 60. Daarna spelen de verhalen zich steeds meer af naar 8 januari 1990 toe, het begin van het eerste boek. Het laatste verhaal eindigt zelfs waar het eerste deel begint (ten minste, dat denk ik).

Voor de liefhebber van de boeken van Henning Mankell en de Wallander reeks, is ook dit boek een aanrader. Het heeft weer alle typische kenmerken die we ook in de boeken tegenkomen. Verder geeft het boek nieuwe inzichten in de relatie van Wallander met Mona, zijn vader en Linda. Voor de chronologie zou dit boek waarschijnlijk het beste als eerste gelezen kunnen worden, maar dat is misschien alleen aan te raden als je al bekend met Henning Mankell, want zijn normale verhalen hebben, natuurlijk doordat ze langer zijn, meer diepgang naar mijn mening. Als aanvulling op de Wallander reeks is het zeker een leuk boek om te lezen, al ziet de volgorde er nu een beetje vreemd uit, nu de nieuwe Wallander uit is.