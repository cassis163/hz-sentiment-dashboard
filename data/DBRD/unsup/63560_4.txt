Wabi sabi is een boekje dat direct in het oog springt. Het kent een niet al te groot formaat en een prachtige zachtgroene/blauwe kleur met een gekleurde vogel op een goud takje. De subtitel ‘De Japanse wijsheid voor een perfect imperfect leven’ vond ik direct een boeiende. Hoe kun je tegelijkertijd een perfect en imperfect leven leiden? Mijn nieuwsgierigheid was aan de buitenkant van het boek al begonnen. Zou de inhoud mijn nieuwsgierigheid verder triggeren?

Beth Kempton heeft een prettige schrijfstijl, waarbij ze veel uitlegt. Direct aan het begin legt ze de Japanse basistaal, die voor de inhoud van belang is, uit. Elk hoofdstuk begint ze met een passend plaatje en hierin geschreven de titel. Hierbij staan ook de Japanse tekens die de tekst aanduiden.

In acht opbouwende hoofdstukken legt ze uit wat Wabi sabi is en hoe je deze levenswijze in je dagelijks leven kunt integreren. Wabi sabi kent geen eenduidige uitleg. Ze geeft ook aan dat als je het aan de Japanse mensen vraagt, iedereen een ander antwoord zal geven. De kern van het geheel is dat je jezelf mag zijn perfect of imperfect. Maak het jezelf niet te moeilijk. Hou het leven simpel, toegankelijk en bij jezelf. Spullen maken je leven niet rijker en veel mensen om je heen ook niet. Wees een met jezelf en de natuur. Vanuit hier kun je met zelfacceptatie kijken naar bijvoorbeeld je werk, relaties en omgeving, met een heldere verstilde blik. Verstilling is een woord dat geregeld terug te vinden is in Wabi sabi. De natuur kent zijn stilte, perfectie en imperfectie. Om deze reden is de natuur een belangrijk gegeven voor de Japanners.

Beth Kempton heeft Japans gestudeerd en jaren in Japan gewoond. Ze kent de Japanse gewoonten goed en weet hierdoor met een heldere blik naar deze filosofie te kijken. Een groot pluspunt aan Wabi sabi is de manier van afsluiting van de hoofdstukken. Ze start met de Wabi sabi- bezielde wijsheid. Daarna volgt het kopje Probeer het. Hierin geeft ze in korte zinnen c.q. opdrachten tips om het beschrevene in de hoofdstukken toe te passen in je leven of erover na te denken. Het maakt dat het hoofdstuk op een proactieve wijze wordt afgesloten.

Wabi sabi is een boek dat veel mensen zal aanspreken door de eenvoud. Er zijn al meerdere boeken over geschreven door andere auteurs. Ik kende de filosofie Wabi sabi wel, maar had er nog nooit echt iets over gelezen. Ik ben verrast door dit boek, het is duidelijk en helder geschreven, met talloze voorbeelden. Tussen de regels lees je continu de liefde die Beth heeft voor Japan. Ze is een bevlogen liefhebber van dit land en zijn bewoners. Afsluitend geeft ze de lezers zelfs nog tips voor als men Japan wil bezoeken.

Ik geef het boek 4 sterren. Het is een pareltje om naar te kijken en een verhelderend geschreven boek, dat mij tot nadenken heeft gezet. Wij maken het leven vaak moeilijker dan het is. Kijk naar de natuur en zijn perfectie, imperfecte schoonheid en stilte.

Gelezen voor het blog Indeboekenkast