Wat een fantastisch boek! Wat Milo zag is een mooi geschreven en ontroerend verhaal over de negenjarige Milo Moon. Milo woont samen met zijn moeder Sandy, oma Lou en zijn varkentje Hamlet in Slipton. Milo is gek op zijn oma en zorgt goed voor haar, maar na een huisbrandje wordt oma Lou door zijn moeder naar het tehuis Vergeet Me Niet gestuurd. Milo vindt het niets dat zijn oma weg is gaat er alles aan doen om zijn oma voor de kerst weer thuis te krijgen.

Milo heeft de oogaandoening retinitis pigmentosa, zijn ogen gaan achteruit (hij kijkt zoals hij dat zelf zegt door oranje maantjes) en uiteindelijk zal hij blind worden. Ondanks zijn oogaandoening blijkt Milo meer te zien dan anderen. Zuster Thornhill, die zich voordoet als voorbeeldig verzorgster in het bejaardenhuis van oma Lou blijkt niet zo goed te zijn als ze iedereen laat denken. Milo gaat als ware undercoveragent op onderzoek uit.

Milo heeft het niet altijd makkelijk, zijn vader heeft zijn moeder en hem een jaar geleden verlaten voor een andere vrouw en zijn moeder is veel met zichzelf en haar verdriet bezig. Ook op school is hij een buitenbeentje en wil het allemaal niet zo lukken. Gelukkig slepen de liefde van en voor zijn oma en varkentje Hamlet hem overal doorheen.

Het boek wordt vanuit de perspectieven van Milo, zijn moeder Sandy, oma Lou en kok Tripi verteld. Hierdoor kun je deze vier hoofdpersonen goed begrijpen en met ze meeleven. De delen vanuit Milo zijn kinderlijk eerlijk en ontroerend. Zijn gedachten en plannen zijn geweldig om te lezen en de andere perspectieven zijn een mooie aanvulling om het verhaal compleet te maken.

In het boek komen actuele themaâ€™s als vluchtelingen, scheiding en mishandeling van ouderen aan bod. In het boek worden deze moeilijke onderwerpen aangesneden, maar op een luchtige manier verteld, waardoor het niet ongemakkelijk of vervelend wordt. Het eind van het boek is redelijk voorspelbaar, maar past goed bij het boek. Prettig is dat alle verhalen aan het eind van het boek worden afgesloten. Een heerlijk en ontroerend verhaal en daarom echt de moeite waard om te lezen!