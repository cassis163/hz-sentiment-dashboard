Sara Schouten is 17 jaar en leeft sinds haar vierde in een internaat, zoals voor alle kinderen in dit land gewoon is. Haar ouders heeft ze voor het laatst gezien toen ze 6 jaar oud was. In het land waar Sara woont worden de kinderen niet door de ouders opgevoed, maar in een internaat waar de kinderen onder een streng regime staan.
Tijdens een brand ontsnapt Sara maar omdat ze nog geen 18 is mag ze niet buiten het internaat zijn. Als je de tijd in het internaat tot aan je 18e op goede wijze volbrengt krijg je een persoonsbewijs zodat je kan gaan werken en dergelijke. Zonder dit persoonsbewijs wordt je verstoten. Met wat hulp krijgt Sara toch een persoonsbewijs en wordt als een 18-jarige gezien. Sara heeft een missie en dat is zoveel mogelijk geld te verdienen en haar broer te gaan zoeken. Mark, haar twee jaar oudere broer, heeft ze niet meer gezien sinds haar vierde en het enige dat ze wil is hem weer terugvinden. Maar het wordt al snel duidelijk dat ze hiervoor vele offers zal moeten brengen.

‘In het land staan partijleden en regeringsmedewerkers boven de wet. Naar gewone burgers wordt een stuk minder geluisterd dan naar deze elite.’

Vanuit het perspectief van Sara wordt Morgen wordt vandaag verteld. Wat mij als eerste opviel zijn in het begin de korte zinnen die op mij wat monotoon overkomen. Het is alsof er een verhaaltje opgedreund wordt maar het wordt al snel een meer vloeiend geheel. Ook opvallend is dat op een gegeven moment het woordje ‘sowieso’ behoorlijk vaak voorkomt, als een soort stopwoordje. Daarentegen heb ik met veel enthousiasme dit boek gelezen en er ook daadwerkelijk van genoten. Inhoudelijk zit het prima in elkaar, het wordt op vlotte wijze verteld en het verhaal bevat een goede dosis spanning. Ik had al gauw een zwak voor Sara en leefde helemaal met haar mee. Ze ontmoet Luuk, een jongen die niet zo’n goede reputatie heeft. Dit omdat hij vecht voor de mensen die verstoten zijn en lijnrecht tegenover de politiemacht staat. Ze wordt verliefd op hem en haar tot nu toe redelijk veilige wereld wordt al snel onveilig.

‘Het is nog een grote vraag wat er allemaal op mij af gaat komen en wie weet krijg ik straks spijt van mijn keuze.‘

Morgen wordt vandaag heeft mij doen denken aan de serie De Test Trilogie van Joelle Charbonneau.
Maar ook, als ik las over het strenge regime, gingen mijn gedachten een beetje naar De Tweede Wereldoorlog. Een avondklok, continu controles van persoonsbewijzen en dergelijke doen denken aan toen ons land bezet was door de Duitsers. Morgen wordt vandaag is een Young Adult verhaal met hoog fantasy gehalte. De cover is prachtig maar als ik eerlijk ben, geeft de cover mij een andere verwachting over dit verhaal.
Niettemin is het een heerlijk verhaal om te lezen en als het einde nadert ben ik ietwat teleurgesteld. In goede zin welteverstaan. Het verhaal heeft een open einde en ik wil zo graag weten hoe het verder gaat. Ik zal nog veel geduld moeten hebben want het volgende deel wordt pas volgend jaar verwacht.
Een debuut waar nog wat puntjes op de i moeten worden gezet, maar de auteur heeft genoeg in haar mars en mijn verwachting is dat dit meer zichtbaar zal worden in het volgende deel.