In Arizona blues komt Karen (New York Times-journalist) onverwacht in het kleine stadje Snowflake, Arizona terecht. Snowflake raakte bekend door de ontvoering van Gerald Treadway door buitenaardse wezens. Dankzij een boek dat hij hierover schreef en de verfilming werd hij miljonair. Als miljonair en als 'ontvoerde' trekt hij zo de aandacht van verschillende personen.

Zowel de omschrijving als de cover doen vermoeden dat Arizona Blues een typische Amerikaanse thriller is. Hoewel de auteur, Elvin Post, een Nederlander is, blijkt dit ook te kloppen. Niet enkel de regio waar dit zich afspeelt, maar ook het thema en diverse andere verwijzingen maken het een Amerikaanse thriller.

Door de vlotte schrijfstijl heb ik het boek in een snel tempo uitgelezen. Het is niet superspannend, maar dat was ook niet nodig gezien het zo aangenaam leest. De spanning wordt vooral opgebouwd door de diverse verhaallijnen en hoe de personages zich verder ontwikkelen en reageren op de situaties. Deze schrijfstijl past ook bij het verhaal; buitenaards leven en zware discussies passen hier niet bij: het verhaal mag lichtvoetig blijven.

Elvin Post kreeg reeds de Gouden Strop en de Diamanten Kogel voor eerdere boeken. Arizona Blues was mijn eerste boek van deze auteur. Ik vind het een vernieuwend boek, met een intrigerend en origineel onderwerp. Dat smaakt naar meer dus heb ik Elvin Post zijn andere boeken op mijn lijstje gezet!