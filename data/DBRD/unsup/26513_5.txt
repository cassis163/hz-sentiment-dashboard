Monika Peetz is een schrijfster die feilloos humor in een verhaal kan verweven. Ze is onder andere bekend van De dinsdagvrouwen en lezers van Het Rosie-project zullen heel erg blij zijn met haar nieuwste roman, Uitgerekend wij. Peetz is geboren in 1963 en studeerde in München, maar momenteel woont ze in Amsterdam. De dinsdagvrouwen was haar debuutroman en dit boek deed het zo ontzettend goed dat het is vertaald in maar liefst vijfentwintig landen!

De 29-jarige wiskundenerd Tom heeft tot op heden nog steeds niet zijn ware liefde gevonden. Hij is naarstig op zoek en om die zoektocht te versnellen heeft hij een berekening gemaakt. Cijfers laten hem immers nooit in de steek en volgens zijn berekening moeten er in Berlijn, zijn woonplaats, precies zes vrouwen zijn die aan zijn eisen voldoen. Nu is het nog steeds zoeken naar een speld in een hooiberg om erachter te komen welke zes vrouwen dat dan zijn, dus om ze op te sporen schrijft hij zich in op een datingsite. Zoals hij er al vanuit ging laten wiskundige algoritmes hem nooit in de steek en voor hij het weet is daar de eerste match: Lisa. Vol goede moed gaat hij met haar op stap, maar al snel komt hij erachter dat Lisa niet echt de vrouw was waar hij op hoopte. Sterker nog, dat is ze helemaal niet. Tom gelooft enkel in berekeningen en niet in toeval, maar toch treft hij de échte Lisa op zijn werk. Ze blijken namelijk op dezelfde baan te hebben gesolliciteerd. Tom kan niet geloven dat hij hier niet op voorbereid was en het niet had zien aankomen, dus zijn liefhebbende zwager geeft hem advies. Dat het advies niet helemaal uitpakt zoals zijn zwager bedoelde blijkt al gauw, maar hij moet en zal alle berekeningen uit de kast moeten halen om haar hart te kunnen veroveren.

Uitgerekend wij is een echte romantische komedie die heel luchtig is geschreven. De zoektocht naar ware liefde is in dit geval beschreven door de ogen van een wiskundenerd en dat biedt een hilarisch perspectief. Het is een boek dat je hardop laat lachen door de grappige (ietwat onhandige) opmerkingen van een man die duidelijk niet gewend is bij vrouwen in de buurt te komen. Wanneer er dan ook nog een wiskundige dame in het spel komt, beginnen de taferelen te lijken op die van Sheldon and Amy uit The Big Bang Theory. Ze laten je soms zelfs ongemakkelijk voelen tijdens het lezen. De verhaallijn is onvoorspelbaar door de twee unieke personages Tom en Lisa, en zelfs als je weinig met wiskunde hebt, ga je het nut van dit vak inzien!