Moses Elkanah Herzog ('n joods-Amerikaanse intellectueel) zit in een persoonlijke crisis en je volgt voortdurend zijn gedachten. Hij is zijn tweede vrouw kwijtgeraakt aan zijn beste vriend Valentine, hij overdenkt hoe dat zo gekomen is en beraamt plannen om wraak te nemen. Maar ook kijkt hij terug op zijn jeugd, het opgroeien in een armoedig, groot joods gezin met ouders die uit Rusland zijn geëmigreerd naar Canada, (net als van Bellow zelf. )Mooie en boeiende passages vond ik dit.
Intussen schrijft hij brieven (maar verstuurt ze niet) aan allerlei mensen die een rol speelden in zijn leven maar ook aan Spinoza, Nietzsche, God. ‘ik, een geleerd deskundige in de intellectuele geschiedenis, hoewel gehinderd door verwarde gevoelens…’
Deze brieven vond ik trouwens soms wel erg wijdlopig en onbegrijpelijk. Niet altijd even interessant.

Het kostte me wel enige moeite om in het boek te komen door de vele tijdsprongen, de vele personages en omdat je ín Herzogs verwarde hoofd zit. Maar toen ik het eenmaal enigszins op een rijtje had, vond ik het een geweldig boek. Wat triest maar niet deprimerend. En je kunt het ook nog opvatten als parodie….
Irritant in mijn editie (een vertaling van Uitgeverij Bert Bakker) waren de vele spel/drukfouten. Overigens verbeterd door een bibliotheeklezer voor me…