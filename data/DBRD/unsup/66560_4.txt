Een dode vrouw wordt aangetroffen in een trein op het station van Nörrkoping. Na onderzoek blijkt het om een bolletjesslikker te gaan. Één van de bolletjes in haar maag is opengebarsten met de dood als gevolg. Volgens de conducteur reisde deze vrouw niet alleen, maar van de andere vrouw ontbreekt elk spoor. Wie is zij en waar is ze gebleven?
Officier van Justitie Jana Berzelius wordt op de zaak gezet en samen met het rechercheteam gaat ze aan de slag om de onderste steen boven te halen. Jana is echter meer bij deze zaak betrokken dan haar lief is. Alles wijst in de richting van Danillo, de man met wie Jana is opgegroeid, maar hem vergeet ze het liefst zo snel mogelijk. Danillo weet teveel over haar verleden en dat kan haar toekomst ernstig in gevaar brengen. Jana besluit om op zoek naar Danillo te gaan en hem te vinden voordat de politie hem gevonden heeft.

‘Het is tijd voor het echte werk ,’ zei hij, waarna hij drie stappen naar voren liep en het mes uit de steiger pakte. ‘Ik dacht dat we afgesproken hadden om geen wapens te gebruiken,’ zei ze. ‘De spelregels zijn daarnet veranderd.’ ‘Ik dacht dat je niet van messen hield.’ ‘Er zijn heel veel leuke dingen die je met een mes kunt doen. Dáár hou ik wel van,’ zei hij terwijl hij naar haar toe liep.

Emelie Schepp groeide op in een klein stadje in het zuiden van Zweden. Ze werkte jarenlang als marketing- en communicatiespecialist maar was daarnaast altijd aan het schrijven. In 2015 brak ze door met haar thriller Memento, die met lovende kritieken werd overladen.

In Narcotica zien we de hoofdpersonages uit Memento terug. Deze thriller is net als het debuut van Emelie Schepp weer zeer toegankelijk geschreven. Haar vlotte schrijfstijl sleept je mee door deze boeiende en spannende thriller. De korte hoofdstukken en de verschillende verhaallijnen zorgen ervoor dat je in een rap tempo door het boek gaat met steeds weer een ander personage waaruit het verhaal vertelt wordt. De spanning wordt langzaam opgebouwd en eindigt in een mooie climax. Regelmatig worden we echter op het verkeerde been gezet.
De personages zijn goed beschreven. Jana’s verleden wordt stapje voor stapje verder uitgediept, maar nog steeds komen we niet alles van haar te weten. Het vraagteken over haar leven blijft nog even hangen. Ook in deze thriller zien we weer een open einde, het verhaal van Jana Berzelius is duidelijk nog niet ten einde.
Narcotica is goed afzonderlijk van Memento te lezen, maar toch mis je enige aanknopingspunten en details als je niet eerst Memento hebt gelezen.
Al met al heeft Emelie Schepp met Narcotica weer een spannende meeslepende thriller neergezet en vol spanning kijken we dan ook uit naar het volgende deel in deze reeks over Jana Berzelius.