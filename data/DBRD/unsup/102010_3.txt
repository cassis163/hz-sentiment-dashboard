De taak van de Akara is om de wereld te beschermen tegen groot kwaad. Amurei is de laatste en heeft de hele wereld af gereisd op zoek naar een opvolger. Ze maakt een artefact waarmee haar kennis en wijsheid niet verloren zullen gaan zodat er in de toekomst weer nieuwe Akara getraind kunnen worden.

Joris Adriaanse is een Nederlandse auteur van 26 jaar. Hij woont tegenwoordig in Amerika. Zijn liefde voor fantasy en scifi boeken heeft geleid tot dit mooie debuut. Hij heeft veel plezier gehad aan het schrijven van zijn boek, ondanks de moeite die het hem gekost heeft door zijn dyslexie.

Het verhaal speelt zich af in het hedendaagse Peru waar bij een opgraving een aantal stukken kristal worden gevonden die magische eigenschappen lijken te hebben. Iedereen staat voor een raadsel maar verschillende mensen raken geobsedeerd door het kristal om uiteenlopende redenen. Al deze personen met hun redenen komen samen in een spannend en verrassend einde.

De opbouw van het verhaal is mooi, hoewel het in het begin niet altijd duidelijk is wie er nu de belangrijkste rol in het verhaal zal gaan spelen. Doordat het vanuit het oogpunt van meerdere mensen geschreven is, leer je verschillende karakters goed kennen. Na verloop van tijd worden van iedereen de beweegredenen om het kristal te bemachtigen duidelijk en je ontwikkelt een sterke sympathie of juist antisympathie voor een aantal mensen.
Het duurde even voor ik goed in het verhaal zat omdat ik eerst niet helemaal begreep waar het allemaal om draaide, maar toen dat eenmaal duidelijk was bleek het een mooi boek dat goed in elkaar zit. Soms gaat de tijd wel ineens wat snel waar je eigenlijk wat meer wilt weten over wat er allemaal gaande is op dat moment, en dat is jammer. Ook jammer is dat er hier en daar in meerdere zinnen achter elkaar dezelfde naam genoemd wordt, waar de persoon ook goed met "hij" of "zij" aangeduid had kunnen worden. Soms is dat wat storend. Wel sterk in het verhaal zijn de plottwists die niet te voorspellen zijn en regelmatig sta je voor hetzelfde raadsel als de personages in het verhaal. Ook de opbouw van de spanning is goed.

Kortom, een mooi debuut dat een goede spannings-opbouw en een sterk slot heeft dat je doet verlangen naar meer. Ik geef het boek 3 sterren *** en ik raad het zeker aan aan mensen die van fantasy houden.