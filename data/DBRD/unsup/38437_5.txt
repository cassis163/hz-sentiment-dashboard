Sam Porter maakt met zijn collega’s Brian Nash en Clair Norton al jarenlang deel uit van Taskforce Aap. De moordenaar van het Vierde Aapje of kortweg Aap is een seriemoordenaar die inmiddels al zeven slachtoffers heeft gemaakt in vijf jaar. Hij ontvoert een kind, stuurt een oor naar de familie gevolgd door de tong en als laatste de ogen. Uiteindelijk wordt dan het lichaam van het slachtoffer gevonden. Wanneer een man wordt doodgereden door de stadsbus blijkt deze een mooi ingepakt doosje bij zich te hebben met daarin een oor. Het adres leidt hen naar investeringsbankier Arthur Talbot en zijn onwettige dochter Emory Connors. Behalve het oor vinden Porter en Nash een dagboek op het lichaam van de verkeersdode en dit lijkt van Aap te zijn. Is de dode man Aap of heeft Porter met het dagboek een belangrijke sleutel in handen om hem eindelijk te vinden?

Horen, zien, zwijgen vertelt de jacht op een seriemoordenaar in Chicago binnen een tijdsbestek van drie dagen. De perspectieven van Porter en Emory worden afgewisseld met fragmenten uit het dagboek van Aap die door Porter worden gelezen. Het dagboek beschrijft de jeugd van de moordenaar en geeft de lezer inzicht in zijn opvoeding. Deze fragmenten zijn af en toe misschien wel wat overdreven, maar scoren wel op originaliteit. Ze brengen ook wat rust in het verhaal dat in een heel erg hoog tempo is geschreven. Het verhaal zelf zit prachtig in elkaar, maar gaat wat de persoonlijkheden van de hoofdpersonages betreft niet heel erg de diepte in.

Het vervolg, The Fifth To Die, is al geschreven en hopelijk volgt de Nederlandse vertaling (heel) snel. Horen, zien, zwijgen heeft voor mij absoluut alle ingrediënten van een boek waar je jezelf helemaal in kunt verliezen: spanning, horrorscènes, een originele plot en een geweldige finale!