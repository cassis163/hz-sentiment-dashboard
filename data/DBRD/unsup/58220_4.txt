De thriller Sirenen wordt op de cover aangekondigd als vlijmscherp, bijzonder, een powerhouse, een pageturner.. De verwachtingen zijn hoog! Maakt deze ruim 400 pagina’s tellende thriller de beloftes waar of slaat Powerhouse op het enorme aantal hoofdstukken dat het boek heeft?

De hoofdpersoon Aidan Waits is een, volgens de pers, in ongenade gevallen inspecteur in Manchester. Nadat hij in beslag genomen coke heeft gestolen wordt hij voor de keus gesteld: de cel in of undercover gaan om uit te zoeken welke agenten er op de loonlijst van de drugsdealer Zain Carver (ook wel de zakenman onder de criminelen genoemd) staan. Hij kiest voor het laatste.. vervolgens krijgt hij van de minister van Justitie David Rossiter nog een opdracht: leg contact met de grote jongens en hou meteen Rossiters zeventienjarige dochter Isabelle in de gaten; Isabelle is weggelopen en hoort inmiddels tot het gevolg van Carver. Aidan stort zich vol overgave op zijn taak, en voelbaar onvermijdelijk ook op de drank en de drugs.

"Het bracht een zekere spanning met zich mee om een dubbele identiteit te hebben, maar er was meer aan de hand. Het leek een tweede kans om iets van het leven op te snuiven dat ik aan me voorbij had laten gaan."

Aidan leert steeds meer over de werkwijze van de door Carver gerunde Franchise waarin jonge dames van club naar club gaan om drugsgeld op te halen. Ondertussen stapelen de vragen zich op… wat heeft bijvoorbeeld de verdwijning 10 jaar geleden van Carvers toenmalige vriendin Joanna Greenlaw met de ontwikkelingen te maken, en leeft zij nog? Wie heeft een partij heroïne vergiftigd, met desastreuze gevolgen? Uiteindelijk worden we getrakteerd op diverse ontknopingen en kunnen we uit deze onvoorspelbare sneltrein stappen en rustig bijkomen.

Wat mij betreft zeker een pageturner, vooral door de vele vragen die het boek doorlopend oproept, de beklemmende sfeer en de korte hoofdstukken die het verhaal vaart geven. Het verhaal is in de ik-vorm geschreven wat ik zelf altijd prettig vind, omdat ik me dan meer betrokken voel, alsof de schrijver zich rechtstreeks tot mij wendt. De meerdere ontknopingen vond ik verrassend, uiteindelijk het boek heel tevreden kunnen sluiten!