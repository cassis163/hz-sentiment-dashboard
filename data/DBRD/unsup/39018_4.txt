Horen zien zijgen is een thriller van JD Barker. Het boek is op een vlotte manier geschreven, waardoor het verhaal lekker weg leest.
Het boek begint met een aanrijding, waarbij het slachtoffer een pakketje bij zich draagt. Een wit doosje met daarin een lichaamsdeel, zoals de moordenaar dat in het verleden vaker heeft gedaan. Sam Porter is al jaren bezig om deze moordenaar te zoeken en duikt ook nu weer in de case.

Het boek is vanuit verschillende personages geschreven, welke zich per hoofdstuk afwisselen. Dit maakt dat je als lezer veel extra informatie tot je krijgt, waardoor je mee leeft met de personages en de spanning steeds meer voelt. Ook zijn er hoofdstukken geschreven vanuit het dagboek van de moordenaar. Deze zijn wat mij betreft zeker van toegevoegde waarde. Dit maakt dat je meer leest over het verleden van de moordenaar en zijn aanleiding om tot handelen over te gaan. Echter komt dit laatste pas aan het einde van het boek aan de orde, waardoor het boek tot dan ook spannend blijft!

De spanning in het boek komt niet gelijk op gang. Het begin is wat mij betreft soms wat langdradig en het duurt even voor je de personages echt leert kennen. Echter maakt Barker dat ruimschoots goed! Dit boek bevat onverwachte plottwisten en zorgt er voor dat je zeker verrast raakt!

"Vanaf het moment dat de Magnum afging, de loop omhoog sprong en de kogel het lichtruim koos, verliep alles in slow motion. Ik zag het projectiel de loop verlaten, ik zag de kogel zich in vaders voorhoofd naar binnen boren boven zijn linker oog. Met niet meer dan een klein rood vlekje als gevolg. Ik zag de schok die zich over zijn gezicht verspreide en ik zag hoe zijn achterhoofd explodeerde in een wolk van rode mistdruppeltjes."

Het boek heeft een open einde, wat zorgt dat je nog niet weet hoe het verhaal gaat aflopen. Ik hoop dan ook dat er nog een vervolg komt op dit boek van JD Barker. Wat mij zeker heeft verrast is hoe het boek eindigde en wie de uiteindelijke moordenaar blijkt te zijn!
Ik zou het boek zeker aanraden aan mensen die graag een spannende, maar ook verrassende thriller lezen.