Wanneer archeoloog Nicolaas Bogaards de ontdekking van zijn leven doet in het al oude Egypte, en vlak daarna spoorloos verdwijnt, is dit het begin van een hachelijk avontuur voor de Alkmaarse Birgit. Terwijl ze haar best doet om haar vorige relatie te vergeten ontmoet zij in een discotheek Jef. Is dit toeval, of heeft Jef andere bedoelingen? Wanneer Jef na één nacht verdwijnt, heeft Brigit het gevoel belazerd te zijn. Maar dan komt ze bij toeval achter zijn nieuwe verblijfplaats. Maar voordat ze antwoord krijgt op haar vragen, moet ze samen met Jef vluchten. Eerst door Alkmaar, later in Egypte en Frankrijk. Samen gaan ze op zoek naar de archeoloog Nicolaas Bogaards en naar het hoe en waarom van zijn verdwijning. Wat heeft de Ark des Verbonds hiermee te maken, en wat was eigenlijk de Ark des Verbonds?
Simone van der Vlugt neemt de lezer mee naar Egypte, de Tempels en één van de vele opgravingen. De jongeren weten het al langer, Simone van der Vlugt heeft haar sporen verdiend met historische jeugdboeken. Voor de anderen is zij onlosmakelijk verbonden met de literaire thriller. Haar zeer goed ontvangen boeken De reünie en Schaduwzuster hebben Simone van der Vlugt al een paar jaar boven in de lijst van best verkochte boeken geplaatst. Deze twee psychologische misdaadromans hebben een geheel eigen stijl en zijn eigenlijk totaal niet te vergelijken met haar jeugdboeken. Maar nu heeft Simone van der Vlugt beiden gecombineerd tot een hoofdzakelijk spannende historische thriller. Met daaraan toegevoegd een klein beetje van haar gebruikelijke ondertoon, zoals we die van Schaduwzuster kennen, de familieproblematiek.
Het boek is met heel veel detail geschreven, het leest als een trein, elke tussenstop geeft nieuwe informatie, bevat veel spanning en leidt naar het eindstation. Toch doet Het laatste offer denken aan een combinatie van verschillende buitenlandse boeken. Het heeft wat weg van De Da Vinci code (Dan Brown), maar dat wordt al gauw gezegd als je een avontuurlijke thriller schrijft met een zoektocht naar een relikwie. Maar ook een aantal raakvlakken met andere boeken zijn terug te vinden in De laatste orde (Het verloren labyrinth van Kate Moss, Het vierkant van het kwaad van Pieter Aspe en Steen der wijzen van James Rollins). Toch heeft Simone van der Vlugt een geheel eigentijdse avontuur geschreven, met veel detail voor het al oude Egypte en de toeristische locaties. De raakvlakken zullen door de meeste lezers waarschijnlijk niet eens worden opgemerkt, want de liefde en de spanning nemen je zo mee in het verhaal, dat je op het eind even op adem moet komen en maar één ding kan concluderen.... "Dit wordt weer een bestseller!"