Magisch-Eva Moraal , Jen Minkman , Vanessa Gerrits , Marijke f Jansen , Rianne Werring , Mascha Schoonakker, Daniëlle Dijkstra, Isabel Peters
@Dutchventurepublishing

Wat zou jij doen als de jongen op wie je verliefd werd de Lazarusprijs betaald bleek te hebben voor zijn leven? Of als je je hart echt in duizend stukjes kon laten vallen en er aan kon sterven?
In deze verhalen word je meegenomen naar magische bossen, behekste boerderijen, vorige levens, maanverlichte nachten en het einde der tijden. Kan die geest in de fles jouw leven echt een andere wending geven? Of dat zusje dat ineens blijkt te kunnen toveren..?
Verhalen van de hand van Eva Moraal (Overstroomd), Jen Minkman (Schaduw van de tijd, Het boek van voorheen), Vanessa Gerrits (Tweedehands vleugels) en nog zes auteurs die al eerder verhalen in het young adultgenre publiceerden. Stuk voor stuk zijn deze verhalen 'Magisch'!

Recensie:

Dit is een bundel met van 9 verhalen die geschreven zijn door Nederlandse Young Adult auteurs. Het doel van de uitgever, Jen Minkman is ook heel duidelijk. Zij probeert al langere tijd om Nederlandse Young Adult auteurs op de kaart te zetten.
Met een boek als dit lijkt dit wel te lukken.
Door het lezen van de verhalen, die lezen als een trein en vooral door de verschillende schrijfstijlen en totaal verschillende onderwerpen erg afwisselend zijn, leer je mooie mensen kennen; Delani, Silva, Stefanie, Lotte, Tom, Luna, Tobias, Fenna, Joris, Sarah en haar tante Rachel spelen allemaal een rol in een van de verhalen. Ik las er elke avond 1 zodat ik nog iets overhad voor de volgende dag. Het zijn stuk voor stuk mooie verhalen met een stukje magie. Ze zijn net lang genoeg om een kort verhaal te mogen zijn, er gebeurt niet teveel en ze worden goed afgesloten, soms met een cliffhanger, soms met een proloog.
De verhalen zijn zo geschreven dat ze passen bij deze tijd en de belevingswereld van de young adultlezer en mensen die zich nog young voelen.
Dit is dé manier om onze Nederlandse Young Adult auteurs te leren kennen en wat mij betreft voor herhaling vatbaar!!