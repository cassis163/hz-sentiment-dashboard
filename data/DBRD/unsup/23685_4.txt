Binny Cornwallis heeft het niet onder de markt. Een paar jaar geleden verloor ze haar vader, moest ze met de rest van haar gezin verhuizen naar een klein appartement en raakte ze haar hond Max kwijt door toedoen van tante Violet. Wanneer haar grote zus Clem op de begrafenis van oma flauwvalt, moet Binny uit pure noodzaak met de gehate tante Violet naar huis rijden. Ze grijpt haar kans en zegt precies wat ze denkt. Een paar weken later overlijdt ook tante Violet en ze laat Binny een huisje na aan de kust. Daar ontmoet ze haar beste vijand Gareth, krijgt ze een baantje op een boot en probeert zo goed mogelijk aan haar nieuwe leven te wennen. Haar hond Max is echter nooit uit haar gedachten en ze vraagt zich dan ook constant af waar hij nu is.  

Binny is een leuk en soms wat aandoenlijk personage. Ze kent ups en downs doorheen het verhaal. Het meisje doet haar uiterste best om zich door het leven te slaan en haar moeder niet tot last te zijn, maar faalt daar zo nu en dan jammerlijk in. Ze is geen typisch meisje, zodat jongens zich ook in haar kunnen herkennen. Clem en moeder zorgen voor de rust in het verhaal, buurjongen Gareth voor de onrust en wat animositeit en kleine broertje James staat in voor de meest hilarische momenten in het boek. De jongen loopt rond in een groen met roze surfpak, heeft een obsessie met kippen, wil niet gekust worden en probeert iedereen die hem de kans geeft te vergiftigen met tuinkers van eigen kweek.  

De cover van het boek valt helaas niet erg op. Blauw voert de boventoon en de letters zijn kleurrijk, toch is het geheel weinig sprankelend en tamelijk onopvallend. De kans bestaat dat lezers uit de doelgroep (11+) dit boek daardoor aan zich voorbij laten gaan. Jammer, want het verhaal heeft meer inhoud dan het omslag doet vermoeden. De Engelstalige covers hebben dezelfde kleuren, maar springen door de kriebelige tekeningen toch meer in het oog. Gek dat de uitgeverij de lijn niet doorgetrokken heeft. Ook lijkt het alsof er wat bespaard is op de kwaliteit van het papier. Twee factoren die ervoor zorgen dat het boek niet helemaal tot zâ€™n recht komt. Het verhaal leest immers vlot en weet te boeien.  

Auteur Hilary McKay heeft een grappig en ontroerend verhaal geschreven over een jong meisje dat opnieuw haar plaats moet vinden nadat haar wereld grondig door elkaar werd geschud. Het is een boek over familie, vriendschap (of vijandschap in het geval van Binny), verlies en gemis. De dialogen zijn heerlijk en een aantal zware onderwerpen komt op een luchtige, maar respectvolle manier aan bod. Van McKay verscheen in het Nederlands eerder onder meer Hond Vrijdag over Robin die bizarre nieuwe buren krijgt. Een boek waarvoor de schrijfster een Vlag en Wimpel kreeg van de Griffeljury. Voor de wat jongere kinderen bracht ze enkele boeken uit over de kleine koningin die behoorlijk wat te stellen heeft met haar hofdames. De reeks rond Binny kent nog een paar andere, tot nu toe onvertaalde delen. Hopelijk brengt de uitgeverij die ook nog uit, want het gezin Cornwallis heeft vast nog meer gekke avonturen in petto.