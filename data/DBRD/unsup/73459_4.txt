Het einde van de eenzaamheid is de vierde roman van Benedict Wells, een jonge Duitse schrijver die zich voor zijn pseudoniem liet inspireren door Homer Wells, een personage uit een boek van John Irving, een schrijver die Benedict erg bewondert.

Het verhaal gaat over Jules die samen met zijn broer en zus opgroeit in een internaat nadat hun ouders verongelukt zijn. De omslag van het boek geeft een mysterieuze sfeer die de opbouw van het boek versterkt. Het verhaal begint op het moment dat de volwassen Jules ontwaakt in het ziekenhuis en terug denkt aan zijn leven voorafgaand aan dat moment. Welk effect had het verongelukken van zijn ouders op het leven van Jules en zijn broer en zus? Welk effect heeft de kennismaking met Alva, tijdens zijn internaat periode, op zijn leven en de stappen die hij zet op weg naar volwassenheid? De herinneringen van Jules nemen ons mee naar een bijzonder leven en bijzondere levenslessen.

Het einde van de eenzaamheid is vlot leesbaar, hoewel dit niet gelijk staat aan een eenvoudige schrijfwijze of een eenvoudig verhaal. Wells neemt je mee in zijn verhaal en personages waardoor je meegezogen wordt en het boek niet gemakkelijk weglegt als je er eenmaal in beginnen bent. Hij stak veel tijd in zijn schrijfproces en het schrappen van overbodige stukken waardoor het boek compleet, intens, helder maar toch compact beschreven is. Enkel aan het eind lijkt hij iets door te schieten in te veel afronding van het verhaal waardoor het bijna voelt als een feelgood roman en de rest van de literaire aspecten bijna kunstmatig aandoen. Toch heeft Wells een mooi verhaal afgeleverd met meerdere lagen, mooie diepgang, een goed gebruik van intertekstualiteit en prachtige motieven. Hij verstaat de kunst van het open laten van enkele verhaallijnen die de eigen invulling van de lezers vragen. Hij doet dit niet aan het einde van het boek maar heeft dit meer door het verhaal heen geweven.

Wells is er in geslaagd om een mooi verhaal te schrijven dat de aandacht van de lezer vangt, de lezer aangrijpt en aan het denken zet over het leven en de tegenslagen die een mens moet overwinnen. Hij laat zien dat ieder dat op zijn eigen manier doet en moet doen.