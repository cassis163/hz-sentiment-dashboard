Yes, eindelijk een Agatha Christie waarin de personages perfect zijn uitgewerkt!

Niet dat de andere boeken van Christie slecht zijn, ik ben een groot fan, maar meestal draait het om een mysterie en zijn de personages niet veel meer dan pionnen in dat spel. In dit boek is het anders. De personages stelen hier de show en hoeveel Miss Marple alleen even aan het einde om de hoek komt kijken, mis je haar niet.

Het verhaal gaat over Jerry en Joanna, broer en zus. Jerry heeft een vliegtuigongeluk gehad en vertrekt op doktersadvies met Joanna naar een rustig dorpje waar hij in alle rust kan herstellen. Helaas is die rust ver te zoeken, want een groot deel van de dorpelingen blijkt anonieme brieven te ontvangen. Dit is natuurlijk het decor voor haat en nijd, geroddel en insinuaties. Het is interessant dat dit boek ook feministische invalshoeken heeft en er bijvoorbeeld een vrouw in voorkomt die graag arts had willen worden maar die kans nooit heeft gekregen omdat ze een vrouw is.

Mijn favoriete personage is Megan, het meisje van twintig. Ze hoort nergens bij, haar familie ziet haar liever vertrekken omdat ze het perfecte plaatje verstoort en ze draagt altijd kousen met gaten. De dorpelingen vinden haar een moeilijk kind, zij is degene die wordt vergeten als er thee wordt gezet en niemand mist haar echt als ze zonder het te melden urenlang buitenshuis rondzwerft. Heel veel hiervan is in het boek implicieter dan ik het nu vertel. Ergens doet ze me denken aan Merricat uit ‘We hebben altijd in het kasteel gewoond’ (geschreven door Shirley Jackson), ze heeft ook iets sprookjesachtigs en net als Merricat gedraagt ze zich jonger dan ze is. Het enige puntje is dat het einde van het boek daardoor een beetje ongemakkelijk voelt – als je het boek hebt gelezen, zal je begrijpen wat ik bedoel.

De misdaad zelf zit weer knap in elkaar. Net als de hoofdpersoon verdenk je iedereen en toch komt de ontknoping als een verrassing. Dit is een fijn, vlot boek met veel humor en een voor Christies doen behoorlijk grove moord. Zeker een aanrader en ook heel geschikt als ‘instapmodel’ voor lezers die nog niet eerder een boek van Agatha Christie hebben gelezen.