Steve Cavanagh staat garant voor een filmisch geschreven en spannende actiethriller met rechtbankscènes om van te smullen. Grappig geschreven ook nog.
Actie, veel actie. En spannend is het op zijn zachts gezegd ook. Dit is zo'n boek waarbij je regelmatig de drang voelt om al even verderop te spieken omdat het bijna té spannend is en je niet wil wachten. En hij beschrijft dan nog enkele trucjes. Flynn was voorheen een oplichter en hij heeft zijn streken nog niet verleerd, hij gebruikt ze hier echter ter goeder trouw om zijn cliënt te helpen. Hij weet als geen ander hoe het voelt als je dochter ontvoerd is en dit wenst hij niemand toe. En het is altijd geweldig interessant om te lezen wat er uit de hoge hoed wordt getoverd.
Ook ditmaal moet Flynn de rechtbankzaal frequenteren, zijn cliënt staat immers terecht, onschuldig dan nog wel. Eveneens fascinerend om te lezen.
En als dit alles dan nog overgoten is met wat humor is het helemaal niet te versmaden.
Diepgang moet je niet verwachten en soms is hoe alles samenvalt en op zijn pootjes komt een tikje ongeloofwaardig en niet helemaal onverwacht. Maar dit neemt niet weg dat het gewoon een super spannend verhaal is waar je zo snel mogelijk wil in verder lezen. Puur leesplezier, et voilà, die vijf sterren zijn verdiend, weer. Ik ben absoluut fan.