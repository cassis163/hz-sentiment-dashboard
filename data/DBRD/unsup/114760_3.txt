Op boeiende wijze laat de auteur ons het leven binnenstappen van de zeventienjarige prinses Jane.

Door onvoorziene verdrietige omstandigheden zal Jane de troon van haar vader erven.

Het spijt me verschrikkelijk van je broer. God hebbe zijn ziel.

Maar haar land, Igranid, is verscheurd door oorlog en staat aan de afgrond.
Haar vader ziet maar één oplossing en dat is Jane uithuwelijken aan de zestien jaar oudere en machtsbeluste koning van haar buurland. Jane wordt hierdoor op zeventienjarige leeftijd koningin.

Op de cover zien we de jonge koningin het hoofdpersonage van deze roman.

De jonge koningin heeft het niet gemakkelijk. Ze moet leren omgaan met haar grillige echtgenoot met al zijn behoeftes en een heftig voorval.

Verdomme Jane, wanneer hou je nu eens op met die bloedirritante ijspegelhouding van je?

Daarnaast verandert door hun huwelijk de politieke situatie niet alleen positief, maar ook negatief.

Met alle respect, mijn nobele, maar ik heb u hiervoor gewaarschuwd. U Had haar nooit mogen trouwen.

Bovendien komt haar plaats als politica in een mannenwereld ook nog eens aan een zijden draadje te hangen.

Ik zei het toch, je bent een geboren politica.

Jane moet moeilijke beslissingen nemen.

Het ging om de vluchtelingen en hoe nu verder.

Gaat het haar lukken om aan alle wensen en opdrachten te voldoen en daarnaast ook nog een goede echtgenote te zijn?

Jane krijgt te maken met verdriet, verraad en politieke intriges. Maar ook met vriendschap, loyaliteit, persoonlijke groei, en bovenal: intense en onvoorwaardelijke liefde.

In het verhaal zie je Jane groeien van een onzeker en naïef meisje naar een krachtige jonge vrouw, die weet wat ze wil en kan. Dit is mooi gedaan door de auteur.

De vaak lange dialogen lezen niet altijd even fijn. Het blijft wel duidelijk wie er aan het woord is. De auteur weet een goed beeld te scheppen van situaties, gebeurtenissen en personages, waardoor het verhaal meeslepend wordt.

Deze roman is gebaseerd op de politieke intriges van de Middeleeuwen en als rode draad het liefdesverhaal. Sommige koosnamen en uitroepen die gebruikt worden in deze roman passen niet in deze tijd, maar doen niks af aan het verhaal.

Na het einde toe komt de vaart pas echt in het verhaal. Alhoewel de afloop vrij vlug voorspelbaar is, is de plot verrassend mooi.
Knap debuut.