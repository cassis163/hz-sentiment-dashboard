Als de naam Afrodite wordt gefluisterd vallen er doden...
De teaser op de cover van Het Afrodite Complot van Russell Andrews wekte mijn interesse direct. Een goede vondst van uitgeverij Luitingh waarbij na Gideon en Icarus de derde thriller van Andrews verscheen.
In Het Afrodite Complot volgen we hoofdpersoon Justin Westwood met een strijd op leven en dood om het mysterie van Afrodite te ontrafelen. Geholpen door oude vrienden, de knappe getuige Deena en haar acht jaar oude dochtertje Kendall jaagt de rechercheur op de moordenaars van journaliste Susana Morgan. Ongewild stuit hij op een duister complot en wordt Justin weer blootgesteld aan een zwarte periode in zijn leven.
Het Afrodite Complot is een echte actiethriller met een leuk plot en aantrekkelijke hoofdpersonen. Het verhaal leest als een film en leg je niet zomaar even weg. Het filmische zit in alles: de ontploffingen, de spectaculaire ontsnappingen, de romantiek op de ongelukkigste momenten en de overlevingsdrang van actieheld Justin Westwood. Maar soms is het allemaal wat veel. Voor mijn gevoel heeft Andrews ook het verhaal ergens afgekapt waar je als lezer eigenlijk nog met een aantal open eindjes blijft zitten. Het Afrodite Complot is een aanrader als je eens ongeremd wilt genieten van onvervalste actie, rondsuizende kogels en exploderende autos. Hollywood-actie op papier. Ik heb me er kostelijk mee vermaakt!