Spannende, bijzonder onderhoudende en complexe thriller. Het verhaal begint misleidend gemoedelijk en rustig –het was even een paar hoofdstukken aanzien- maar dan begint het . Tussen de regels door blijkt er meer en meer aan de hand te zijn. Je voelt het broeien, subtiele aanwijzingen grijpen je aandacht en voor je het weet word je definitief gegrepen en meegesleurd.Van het een komt het ander, onthulling volgt op onthulling en de actie gaat maar door en door, tot je bij het verrassend einde belandt. Dit alles overigens op gedoseerde wijze, je wordt als lezer niet “overfed”.

De kracht van het verhaal zit hem juist in de schijnbare gemoedelijkheid. Niets is wat het lijkt in het Duitse kleine gehucht Altenhain, waar iedereen elkaar kent (of zoals blijkt juist níet) en ieders leven en verleden op een of andere manier met elkaar verweven is. Tien jaar geleden zijn er twee meisjes verdwenen – naar aangenomen vermoord- en wanneer na het uitzitten van zijn straf de vermeende moordenaar terugkeert in het dorp laaien de gemoederen op. En verdwijnt er opnieuw een meisje. Aan de twee politierechercheurs Pia Kirchhoff en haar mannelijke collega Bodenstein om deze nieuwe én oude misdaad te onderzoeken.

Psychologisch sterk onderbouwd, met herkenbaar menselijke motieven. Sympathieke rechercheurs met de gebruikelijke, maar wel van belang zijnde persoonlijke sores. Een thriller van hoog kaliber; een zeer geslaagde combinatie van de zogenaamde typische broeierige Hoge Noorden-trhiller en de filmische rollercoasterride-thriller.