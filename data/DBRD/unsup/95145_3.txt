Het nadeel van een bestaand verhaal - of zelfs een complete roman - 'verstrippen' of illustreren, is dat de tekst het in de meeste gevallen wel alleen af kan. Hoe fraai en origineel de tekeningen ook zijn, vrijwel nooit voegen ze iets toe aan het verhaal. En andersom is natuurlijk al helemaal niet aan de orde.

In het geval van De wake was er eerst het verhaal van Giphart en heeft Meulendijks daar later de illustraties bij gemaakt. Er is niets op aan te merken, de sfeer, de kleuren, de mensen, het past allemaal bij het verhaal, maar gecombineerd vormt het toch niet één geheel. Het blijven tekeningen bij een verhaal. Mooie tekeningen, maar ze voegen zo weinig toe aan het verhaal dat het me eigenlijk een beetje spijt dat ik deze versie van het verhaal heb gelezen. De beelden van Meulendijks zijn prachtig, maar wie weet hoe mooi mijn eigen beelden zouden zijn geweest...