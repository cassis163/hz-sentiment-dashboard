Ziva Berkowitz is onderzoeksjournalist. Op een feestje van bedrijfsmakelaars komt ze in gesprek met Evert. Evert werkt bij de gemeente Woerden als hoofd bouwprojecten. Hij heeft een vermoeden dat bepaalde procedures gemanipuleerd worden. Op de makelaarsborrel drinkt hij te veel en verteld Ziva over zijn vermoeden. Ziva raakt geïnteresseerd en wil Evert helpen. Ze duikt in deze zaak en achterhaalt geheimen die beter verborgen hadden kunnen blijven. Het blijkt niet iets kleins te zijn en raakt betrokken in een wereld van corruptie, witwaspraktijken, mishandeling en liquidaties. Ondertussen raakt ze ook betrokken in een duistere familiekwestie. Als haar tipgever om het leven komt raakt het onderzoek van Ziva in een stroomversnelling en de ontwikkelingen volgen elkaar razendsnel op.

Een afgrijselijke moord is niet alleen voor rechercheur Johan Verhulst aanleiding om zich met deze zaak bezig te houden, ook Leo Klokman, producent van het televisieprogramma Crime Xplorer stort zich op deze zaak. Niet vermoedend dat dit levenbedreigende gevolgen kan hebben.

‘Op het moment dat hij zijn aftandse mountainbike in de trein naar Rotterdam tilde, wist hij dat zijn daad het nieuws zou halen. Vervelend, maar onvermijdelijk.’

Mijn mening

Ziva bestaat uit een vier delen, die hun eigen hoofdstuknummering hebben, verhalend vanuit wisselende perspectieven. De hoofdstukken zijn kort en krachtig. Het verhaal start met een spannende proloog die uitnodigt tot verder lezen. Het eerste deel verhaalt over het onderzoek van Ziva en heeft een hoge spanningsboog. Veel ontwikkelingen die meeslepen en een waarborg zijn voor een voortdurende nieuwsgierigheid. Elk deel staat voor een verhaallijn met als rode draad corruptie en witwaspraktijken. De verhaallijnen staan allemaal in verband met elkaar en worden aan het eind prima met elkaar verbonden. Verhaallijnen met een hoge spanning en waarin veel geweld wordt getoond. Door de vele gebeurtenissen komen alleen de personages soms wat onder druk te staan en is het noodzaak de concentratie goed vast te houden. Dit geldt ook voor de verhaallijnen daar deze niet in chronologische volgorde staan. Wat ik jammer vond is dat de krachtige en pakkende titel een verwachtig gaf die later in het boek toch een beetje teniet werd gedaan.

Ondanks de noodzaak van soms wat meer concentratie is dit een thriller die van begin tot eind boeiend en onderhoudend is. De gevaren van onderzoeksjournalistiek worden door de auteur sprekend beschreven waardoor er een overtuigend en geloofwaardig verhaal is ontstaan. Ziva is een thriller die je vastpakt en niet meer loslaat. Interessante, actuele en herkenbare onderwerpen in een uitermate spannende setting gegoten. Een fijne thriller om te lezen, een prima debuut en ik ben ervan overtuigd dat de auteur nog meer in zijn mars heeft.