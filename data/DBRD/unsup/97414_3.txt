Jane Raimy heeft door een bizarre speling van het lot een succesvolle carrière als televisiekok. Was ze eerst een radeloze studente Rechten die tijd voor zichzelf nam door zich te storten op het koken, later ontpopte ze zich als een soort ‘meals on wheels’ voor de grootste filmproducties. Totdat haar talent door andere personen werd opgemerkt. Het televisieprogramma Dame blanche werd een feit en sindsdien wordt de bankrekening van Jane gespekt met enkele miljoenen. Toch is haar leven niet altijd rozengeur en maneschijn. Haar relatie is net op de klippen gelopen en met haar huidige productieleider heeft ze nog een appeltje te schillen. Jane heeft het idee dat ze langzaam maar zeker de regie over haar leven verliest.

Tegelijkertijd volgt de lezer het verhaal van Jerry Lauper, een psychopathische ex-delinquent die zojuist zijn pad naar de wijde wereld weer heeft heroverd. Totaal verdwaast stapt hij uit zijn vertrouwde habitat (zoals hij de gevangenis inmiddels is gaan beschouwen) en wordt hij opgevangen door zijn neef Carl die hem gedwongen in zijn dagelijkse ritme moet terugbrengen. Wanneer Jerry zijn blik kruist met Jane Raimy op televisie, weet hij het zeker: dit is de vrouw met wie hij de rest van zijn leven wil doorbrengen. Met een goede dosis moed en een exemplaar van De kracht van de opbouwende gedachte trekt Jerry ten strijde, vastberaden om het hart van Jane voor zich te winnen. Koste wat kost.

Elvin Post heeft een gevestigde naam binnen het Nederlandse thrillergenre en won met zijn debuut Goede vrijdag de Gouden Strop in 2004. Hiermee werd hij de jongste thrillerschrijver tot nu toe die deze prijs in ontvangst mocht nemen. Voor zijn vijfde thriller Dame blanche trok hij een periode van vijf jaar uit om zich volledig te storten op het manuscript.

Hoewel de verhaallijn van een welgestelde vrouw gevolgd door een stalker al meerdere malen in thrillers is aangehaald, heeft Elvin Post wel een vermakelijke thriller geschreven die de lezer kan boeien. Het haalt bijvoorbeeld het niveau van de speelfilm Fargo niet, maar met de karakterschetsen en capriolen van zijn personages maakt de schrijver veel goed. Het gekluns van de neven Jerry en Carl met betrekking tot hun masterplan om in korte tijd rijk te worden, zorgt voor een glimlach bij de lezer.

Dame blanche is een thriller met een goede dosis humor en vormt een filmisch geheel dat losjes geïnspireerd zou kunnen zijn op een speelfilm van de broers Coen. De personages stelen hierbij de show, maar de echte spanning blijft helaas uit. Verwacht dus geen heftige moord en doodslag maar een hilarische strooptocht van twee neven die besluiten dat hun lucratieve maar toch criminele business de weg naar de toekomst zal vormen.