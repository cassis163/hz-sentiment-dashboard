Met Shinu - Strijd tegen de tijd slaat het trio Jonas Boets, Peter Van de Wielle en Bert Baeck een slag naar een literaire status binnen het Fantasy Young Adult-genre. Van der Wielle is de mastermind achter dit grimmige concept en de ervaren Boets schreef het weergaloos uit, terwijl Baeck als een ware ingenieur de feiten checkt en controleert of alles klopt. Dit gouden trio levert met Shinu een spannend, dynamisch en vooral duister sciencefiction-werk af. En ook hier geldt: het goede nieuws is dat zowel het concept op Shinuleaks als het volgende avontuur in constante ontwikkeling zijn.  

Shinu is het Japanse woord voor sterven en wordt vaak gebruikt in de gebiedende wijs: Sterf! en een betere titel had het boek niet kunnen krijgen. Sterven of overleven, dat is waar dit avontuur om draait. Het verhaal begint als Ish de farm, waar hij bij zijn aangewezen ouders is opgegroeid, moet verlaten om naar de stad te gaan. In de bus ontmoet hij Jo, die net als hij weet dat de toekomst onder het Beheer geen pretje zal zijn. In de stad aangekomen worden de twee gescheiden en wacht Ish een toekomst op productielevel. Ish probeert te ontsnappen, maar dat mislukt jammerlijk. Uitschot als hij belandt op ground level. Hier is meer vrijheid maar – zo mogelijk – nog minder toekomst en vooral een lagere levensverwachting. Ish werkt zich op als voorman van de fights die iedere zondag plaatsvinden en het belangrijkste vertier vormen dat het Beheer oogluikend toestaat. Ish blijft dromen van ontsnappen en die dromen komen hem duur te staan.  

In romans beweegt de hoofdpersoon zich doorgaans langs een denkbeeldige ladder zoals de Griekse wijsgeer Plato deze ontwierp: de mens kan opklimmen en goddelijke, edele daden verrichten of hij zakt af naar dierlijke gedragingen. Doorgaans klimmen hoofdpersonen, na aanvankelijk miskleunen, al rap naar boven om het goede te doen en de wereld te redden. Zo niet Ish, de hoofdpersoon in Shinu. Hij moet overleven en doet alles wat in zijn macht ligt om niet te sterven. Zijn doel is drieledig: hij wil zijn zus Eve, die ook in de stad is, vinden; hij wil Jo, het meisje van de bus, opsporen en ten slotte wil hij medicijnen brengen naar zijn aangewezen moeder op de farm. Om dit te bereiken gaat Ish letterlijk over lijken. Dit maakt hem niet echt sympathiek en de lezer zal zich niet altijd kunnen identificeren met de rokende, drinkende en seksende Ish. Dat hoeft ook niet. Het boek is rauw en met iedere pagina die je omslaat wordt de sfeer grimmiger. Toch is het een verhaal over vriendschap en hoop en blijf je vurig wensen dat Ish het overleeft in deze troosteloze wereld.  

Shinu is anders, echt heel anders. En daarmee een aanrader om te lezen, mede door de jaloersmakende schrijfstijl van Boets. Door de morele waarden van Ish, alsmede door de harde gebeurtenissen in het verhaal, is de doelgroep 15+. Shinu is een ingewikkeld concept waar de lezer – ook buiten het boek om – veel over kan lezen en leren. Shinu is een polsband die iedere inwoner van de stad draagt. In deze band staan al zijn gegevens en vooral: zijn levensverwachting. Shinu bijt zich letterlijk vast in de arm van zijn drager en er lijkt geen ontsnappen aan.  

Met Shinu, strijd tegen de tijd wordt een complete wereld geschapen waarbij veel facetten in het boek nog onderbelicht zijn, maar waar je op hun website meer over kunt lezen. Shinuleaks.com maakt het boek interactief en is daarmee geheel van deze tijd. Als je eenmaal gegrepen wordt door het alomvattende systeem waar het Beheer met harde hand regeert, wil je eenvoudigweg meer. Dit verhaal schreeuwt om een game, een film, een virtuele afspiegeling van het avontuur van Ish en zijn vrienden, maar bovenal schreeuwt het om een vervolg.  

Het boek is een soort neerwaartse spiraal waarbij je iedere pagina verder afdaalt naar een sinistere wereld waar dromen de laatste strohalm vormen. Hoe echt het boek ook aanvoelt, voor de ervaren sf-lezer zal de worldbuilding van deze sf-wereld niet compleet of vlekkeloos aanvoelen. Daarvoor wordt de informatie te gefaseerd aan de lezer gepresenteerd. Ook stroomt niet door alle personages het bloed dat ze verdienen. Ze ademen nog niet voldoende, waardoor ze niet goed uit elkaar te houden zijn. Ten slotte dient aangestipt te worden dat het centrale thema van ecologische vervuiling op de achterflap een grotere rol speelt dan in het boek zelf (goddank) en dat zet de lezer aanvankelijk op het verkeerde been. Dit zijn slechts schoonheidsfoutjes en ze storen niet. De toon is gezet: Shinu schreeuwt om meer en zal zeker geen roemloze dood sterven.  

De cover van Caren Limpens bevat alle ingrediënten die terug te vinden zijn in het boek: een vuist om te vechten, de band Shinu en een duistere figuur. Heel erg beeldend en uitnodigend. De bladspiegel en de lay-out zijn precies goed voor de jeugdige lezer. Shinu, strijd tegen de tijd is in alle opzichten een gewaagde en geslaagde uitgave van uitgeverij Leopold. Chapeau.