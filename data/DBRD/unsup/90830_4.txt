Kasper wordt een kip is geschreven door Sam Copeland en belooft een gek verhaal te worden. Kasper heeft namelijk een probleem. Hij verandert zo nu en dan in een dier en dat gebeurt natuurlijk altijd op de meest onhandige momenten. Als je bij het schoolhoofd in haar kamer zit opgesloten of tijdens een optreden van de schoolmusical bijvoorbeeld. Eerst krijgt Kasper een schok en voelt hij een sterk soort energie door zijn lichaam gaan. En dan gebeurt het. Ineens heeft hij geen twee benen, maar vier zware stampers of acht sprietige poten. De eerste keer is hij nogal verrast en moet hij er voor zorgen dat hij niet wordt opgegeten door zijn kat. Hij is een spin geworden!
Samen met zijn vrienden probeert hij te achterhalen hoe het komt dat hij te pas en te onpas als een dier rondloopt, maar vooral: wat kan hij er aan doen om het te voorkomen?!

In dit eerste deel van de serie maken we kennis met Kasper en zijn vrienden. Hoewel het verhaal van Kasper erg ongeloofwaardig klinkt, geloven zijn vrienden Flora, Hogan en Samir hem op zijn woord en willen ze samen zorgen voor een oplossing. Stressvolle situaties weet Kasper met behulp van zijn vrienden aan te gaan. Zijn vrienden zien het misschien niet gebeuren als Kasper weer een dier wordt, maar de lezer wel! Op hilarische wijze beschrijft Sam Copeland de situaties waarin Kasper een dier is.

"En op dat moment schoot er iets geks uit een van zijn acht paar billen tegen het plafond achter hem. Een lang zilveren koord. Spindraad!"

Copeland weet jonge lezers goed bij het verhaal te betrekken. Middels voetnoten geeft hij extra informatie over de dieren (wist je bijvoorbeeld dat een neushoorn wel 20 kg poep per dag kan poepen? Zoveel als een kind van 6?), maar spreekt kinderen ook direct aan door ze vragen te stellen. De voetnoten zijn een leuke afleiding in het boek, maar halen de lezer soms ook wat uit het verhaal. Het enige wat je wilt is door lezen!

De binnenkant van het boek valt niet alleen op door het gebruik van de voetnoten, maar ook wordt er gespeeld met verschillende lettertypes, opsommingen en tekstkaders. Dit zorgt voor een afwisselend geheel, lekker speels voor de jonge doelgroep. Maar een nog leukere onderbreking zijn de tekeningen van Sarah Horne. De zwart-wit afbeeldingen laten niet alleen zien wat het verhaal vertelt, maar de gezichten van de personen uit het boek spreken boekdelen. Emoties krijgen zo nog meer vorm als een streng kijkend schoolhoofd, een bange Kasper of een vastberaden Flora het boek uit kijkt.

Kasper wordt een kip is ideaal voor kinderen om zelf te lezen vanaf een jaar of acht, maar kan ook al goed worden voorgelezen aan kinderen uit groep 3. Het boek biedt veel mogelijkheden om gesprekjes met kinderen aan te gaan. Zou jij ook in een dier willen kunnen veranderen? Welk dier zou je willen zijn? Hoe denk jij dat het komt dat Kasper in een dier verandert? Voel jij je ook weleens bang en onzeker? Wat doe je dan? Misschien dat de oplossing die Flora voor Kasper verzint ook jou kan helpen in stressvolle situaties!

De fijne schrijfstijl, grappige situaties (reken maar dat er genoeg gelachen kan worden!) en de sprekende afbeeldingen maken Kasper wordt een kip tot een leerzaam en wonderlijk verhaal. Voor gevoelige kinderen is dit een perfect boek om te leren omgaan met spannende situaties. Het boek zelf is niet spannend, maar neemt juist stress weg door het gebruik van humor. Een echte aanrader voor kleine, maar ook voor grote liefhebbers van jeugdboeken!