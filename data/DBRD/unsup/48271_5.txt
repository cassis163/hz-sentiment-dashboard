Ik mocht dit boek lezen voor een leesclub van Hebban, waarvoor dank.

Het zwembad is de debuutroman van de Britse Libby Page (1993).

Het boek gaat over het Brockwell Lido zwembad dat al sinds 1937 open is en in de wijk Brixton ligt. Het zwembad wordt met sluiting bedreigt omdat een projectontwikkelaar, Paradise Living, het wil kopen en er een andere bestemming (appartementen met een besloten sportclub) van wil maken waar geen ruimte meer is voor het zwembad.

Het zwembad heeft voor veel mensen in deze wijk een grote rol van betekenis, men kan er ontspannen, elkaar ontmoeten, het heeft een verbindende factor. Langzamaan wordt in het boek duidelijk hoeveel rollen het zwembad heeft voor de diverse personen die hier komen.

Rosemary, die al een eind in de 80 is woont vlak bij het zwembad en zij is heel haar leven al verbonden met dit zwembad. Zij heeft er haar overleden man George leren kennen, zij zwommen er samen baantjes en George gaf zwemles aan kinderen. Ook gingen zij in de nachtelijke uren weleens een baantje trekken. Zij heeft een flyer gemaakt en probeert zo de aandacht te krijgen om het zwembad open te houden.

Kate is journaliste bij een plaatselijke krant, The Brixton Chronicle. Zij krijgt de opdracht een artikel te schrijven over het met sluiting bedreigde zwembad. Hiervoor maakt zij kennis met Rosemary en neemt een interview af. De dames leren elkaar nader kennen en raken bevriend met elkaar.

Ieder heeft zo haar eigen problemen. Kate worstelt met onzekerheid en eenzaamheid. Zij woont in een huis met huisgenoten maar kent deze helemaal niet , ze voelt zich verloren en heeft last van paniekaanvallen. Rosemary kijkt regelmatig terug op haar leven, waarin nu zij ouder wordt haar krachten afnemen en zij haar overleden man George des te meer mist.

De vriendschap ontwikkelt zich verder en de samenhang hierin is het behoud van het zwembad. Er worden met behulp van vrienden akties opgezet om het zwembad te redden. Dat de ene aktie hierin wat geloofwaardiger overkomt dan de andere mag de pret niet drukken. Je wilt graag doorlezen om te ontdekken of het de dames lukt om het zwembad te redden.

Door het hele boek lopen de themaâ€™s eenzaamheid, saamhorigheid, angst, ontluikende liefde en depressies.

Het plot zie je wel een beetje aankomen maar raakte mij des te meer. Ik werd ontroerd door het einde van deze roman en heb echt meegeleefd met de personages Kate en Rosemary.

Ik vond Libby Page een hele fijne schrijfstijl hebben met af en toe pareltjes van zinnen. Je kunt uit het boek halen dat zij zelf ook een fervent fan is van zwemmen in de buitenlucht. Zij beschrijft het gevoel wat je hiervan krijgt perfect. Ik geef het boek 5 sterren. Ik zou graag nog meer van deze schrijfster lezen en hou haar zeker in de gaten.