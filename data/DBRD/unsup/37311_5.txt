EDDIE IS GEEN GEWONE JONGEN.
HIJ IS EEN KONING, MET EEN TROON,
EN ZIJN EIGEN HARNAS, EN EEN KASTEEL
MET GEHEIME GANGETJES EN ZO.
O JA, EN DE GEMEENSTE EN MEEST
KWAADAARDIGE MAN VAN HET UNIVERSUM IS
ZIJN BUURMAN. DAT WORDT NATUURLIJK ECHT GEEN
SPANNEND VERHAAL ZO, MET ACTIE, CHOCOLA EN
HAPPENDE KROKODILLEN... OF WEL?

Door www.de-leukste-kinderboeken.nl zijn wij uitgekozen om Koning Eddie ambassadeur te worden. Wij kregen het eerste deel van deze leuke graphic novel serie opgestuurd en zijn meteen begonnen met lezen. Het boek gaat over Eddie. Eddie is geen gewone jongen. Hij is een koning, met een troon, zijn eigen wapenuitrusting en een kasteel met geheime gangen. Elke vrijdag geeft hij al zijn geld uit aan chocola voor de boeren. Maar als het geld opraakt, komt Koning Eddie in een lastige situatie. De kwade Keizer Nurbizoon komt op bezoek, in zijn zwarte mantel met puntige kraag en tijdens het lopen begeleid door griezelige muziek. Hij houdt Eddies koninkrijk al een tijdje in de gaten en is van plan om de ontevredenheid van de boeren te misbruiken! Als de keizer een grote nepdraak bouwt van een koe, groen crêpepapier, pluizige pantoffels en twee verjaardagstaartkaarsjes, om de boeren bang te maken, weet Eddie dat het tijd is om zijn eerste stiekeme plan ooit te verzinnen .

Het boek is geschreven door Andy Riley, een Britse cartoonist die ook geregeld schrijft voor de televisie en voor films. Hij schreef bijvoorbeeld mee aan de film ´Gnomeo en Juliet´ en werkte mee aan het scenario voor ´Oma Boef´, ´De jongen in de jurk´ en Robbie het Rendier´, allemaal van David Walliams.
Hij maakte bij dit boek ook de tekeningen. Een erg leuke mix!
Het boek is geschreven voor kinderen tussen de 6 en 9 jaar. Ik heb het gelezen met mijn beginnende lezer van 7 jaar. Toen ik het boek voor het eerst in de handen kreeg leek het me best wel pittig voor jonge lezers. Het boek telt 20 hoofdstukken en elk hoofdstuk beslaat best wat bladzijden. Maar doordat Andy Riley het tempo hoog houdt in het verhaal en er veel afwisseling is tussen de hoofdrolspelers leest het erg prettig en speels weg.
Ook de groot gedrukte tekst, de vele illustraties, de nodige witruimte en de aangename opmaak maakt dat het prima te doen is voor jonge lezers.
Mijn beginnende lezer was vooral erg enthousiast over de geweldige details in de illustraties die op elke bladzijde een grote toevoeging gaven aan het verhaal.

Wij hebben genoten van dit komische avontuur en zijn heel benieuwd geworden naar het tweede deel van deze serie, namelijk ´Koning Eddie en het machtige monster.´
De avonturen van Koning Eddie smaken zeker naar meer!