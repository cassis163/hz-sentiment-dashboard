Bij het noemen van de naam Rudolph van Veen en zijn kookboek gingen in mijn directe omgeving allemaal belletjes rinkelen. Ik moet eerlijk bekennen dat Rudolph voor mij geheel onbekend was. Nu, na het bijpraten met vrienden en familie, weet ik van 24kitchen en de kookshows op TV van deze Brabander.
Zijn  kookboek, Rudolphs’ Bakery, staat vol met recepten die vrij makkelijk te maken zijn. Voor de kok met veel tijd niet heel uitdagend maar op een drukke doordeweekse dag is het heel handig om even snel een gerecht klaar te maken. Zoals de naam van het kookboek al doet vermoeden is het een echt bakboek met recepten voor koekjes, hartige taarten, pudding en cake, maar ook enkele creatieve kindvriendelijke recepten staan er in. Vaak zijn de recepten op één of andere manier terug te herleiden naar klassieke gerechten en bij ieder recept staat een mooie foto zodat je een beter beeld krijgt van wat de bedoeling is.
Het toetje wat ik heb gemaakt voor onze wekelijkse woensdagavond-eetgroep is Bitterkoekjes Pudding.
Ingrediënten
200 g bitterkoekjes
100 ml amandellikeur
5 blaadjes gelatine
1 vanillestokje
50 g amandelspijs
500 ml melk
3 eidooiers
extra nodig
spuitzak met gekarteld spuimondje
200 ml room
2 el suiker
8 bitterkoekjes voor de garnering
300 ml room
75 g suiker
Snijd de bitterkoekjes klein en laat ze in de amandellikeur weken. Week de gelatine in koud water. Halveer het vanillestokje in de lengte en schraap het merg eruit. Breng in een pan de melk met het vanillemerg en de amandelspijs aan de kook.
Roer de eidooiers los, schenk er een beetje melk bij en roer goed door. Schenk het eimengsel bij de warme melk en bind op laag vuur zonder te koken. Los de uitgeknepen gelatine op in de vanillemelk en laat afkoelen tot het begint te stollen. Klop de room met de suiker tot yoghurt dikte. Spatel de room en vervolgens de geweekte bitterkoekjes erdoor. Schep de pudding in glazen of coupes en laat minstens 2uur opstijven in de koelkast.
Voor de garnering: klop de room met de suiker stijf, schep in een spuitzak met gekarteld spuitmondje. Serveer met een toefslagroom en gebroken bitterkoekjes.

Volgens het boek is het recept voor 6-8 personen, ik had de pudding verdeeld over 6 grote longdrinkglazen. Volgens de eetgroep waren de porties zeer ruim dus het recept is zeker voldoende voor 8 personen. Door de hoeveelheid alcohol in het toetje is het niet geschikt voor kleine kinderen. Ook volwassene moeten wel van de smaak van sterke drank houden want die overstemt toch een beetje de smaak van de bitterkoekjes. Ik zou zelf de volgende keer wat minder alcohol gebruiken. Koken uit het kookboek ga ik zeker nog een keer doen, er is zelfs al een bestelling geplaatst voor Kokosbollen. Door de eenvoudig te maken recepten is het een handig kookboek om te hebben voor als je snel tussendoor toch nog even iets wilt kokkerellen. Ingrediënten zijn makkelijk verkrijgbaar bij de supermarkt en veel zal de gemiddelde kok zelfs standaard in huis hebben.
Voor het gerecht heb je 200 gram bitterkoekjes nodig. Als je deze kant en klaar koopt zit er vaak 250 gram in de verpakking. Dat zijn 3 of 4 bitterkoekjes die je dan overhoudt. Voor de snoepers onder ons, zoals ik, die overgebleven bitterkoekjes niet opeten! Deze heb je nog nodig voor de garnering. Voor de garnering heb ik nu dus chocolaatjes gebruikt.