In “het oog van de krokodil” is Remi van Helm een slavenjager van een primitieve stam, belast met het jagen op toekomstige slaven. Op een dag vangt hij een vrouw met witte huid, geel krullend haar en een sproeterig gezicht. Remi is meteen geïntrigeerd door deze vreemde vrouw, die duidelijk niet uit een van de andere stammen komt. De situatie wordt problematisch als Remi’s trouw aan zijn volk in strijd komt met zijn interesse in deze aparte vrouw.

Het verhaal speelt zich af in de wereld(en) van “de onzichtbare maalstroom” maar is geheel zelfstandig te lezen. Een leuke kennismaking voor de lezer die deze boeken nog niet heeft gelezen en voor de maalstroom-liefhebbers een heerlijk zoethoudertje tot het derde deel verschijnt. Het is dus te plaatsen tussen de tweede roman “Vorstin van de Kou”en het nog te verschijnen derde “de Wolvinnen van Otrostaadt”.

Voorkennis is dus niet nodig en als je die wel hebt leef je gelijk weer mee met de dame in kwestie die gevangen wordt door Remi van Helm. We betreden weer een nieuwe wereld met enkele herkenbare figuren en situaties. Vanaf bladzijde 1 zit je in een flinke achtervolging met oog voor details en genoeg uitdieping voor de nieuwe personages. Het is immers maar een (te) kort verhaal en dan is het knap dat de schrijver een goede balans weet te vinden tussen deze uitdieping, spanning en snelheid van het verhaal.

Een origineel verhaal, mooie spanningsopbouw, en geen vrolijk einde, ik hou er van !