‘Nemesis’ deed mij sterk denken aan een agressieve(re) aflevering van Baantjer meets Flikken Rotterdam. Het verhaal leest makkelijk en snel weg, mede door de opdeling in meerdere delen (voorzien van prachtige citaten!) en in kleine hoofdstukken. Dit maakt het overzichtelijk en voor mij prettig leesbaar. Het verhaal is doorspekt met geweld en wraak. Hoewel ik normaliter aardig wat kan hebben qua series op TV, heb ik toch meerdere malen over dit verhaal gedroomd (dat ik gevolgd werd, neergeschoten werd, etc. Dit komt waarschijnlijk door de manier waarop het is geschreven; het leest als een spannende politiefilm.
Het boek biedt een goed opgebouwde verhaallijn die mooi wordt ‘afgerond’. Geen losse eindjes dus. Toch had ik nog wat meer list en bedrog verwacht – bedrog gebaseerd op wraak van binnenuit (door bijvoorbeeld de OVJ, of een van de rechercheurs). Dat had ik mooier gevonden dan het verraad door Amhari. Alhoewel dat laatste ook spitsvondig was ;).
De karakters hebben weinig diepgang. Alleen de levenslijnen van enkele criminelen worden uitgelicht, waarschijnlijk om aan te tonen waartoe een probleemjeugd kan leiden, maar verder blijft het redelijk oppervlakkig. Voor mij is dat echter niet vervelend. Sterker nog, ik vind het zelf prettig omdat je je echt kunt richten op het verhaal en niet afgeleid wordt door onnodige informatie.
Waar ik me wél aan geërgerd heb, zijn de fouten in het boek. Talloze taalfouten passeerden de revue en zelfs een echte misser in het verhaal (‘Brian’ op pagina 22 moet ‘Ruben’ zijn). Als lezer vind ik dat heel vervelend; noot voor de redactie dus!
Wraak loopt als een rode draad door het boek. De OVJ die wraak wil nemen op haar aanvallers, het team dat wraak wil nemen op de criminelen vanwege de aanslag op hun collega’s… Kortom, alles en iedereen wordt gedreven door wraak en geweld wordt niet geschuwd. Het doel heiligt de middelen. Verder zou ik er niet al teveel diepere analyses op los durven laten; in mijn optiek is het gewoon een goede politiethriller. Van mij krijgt hij dan ook – ondanks de taalfoutjes ;) - 4 sterren!