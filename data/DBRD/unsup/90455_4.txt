De prinses op de erwt is een eeuwenoud sprookje dat gaat over hoe een prinses zou moeten zijn. Ze komen namelijk niet uit de lucht vallen. En ze moeten aan bepaalde voorwaarden voldoen. Daar komt de prins snel achter, er wordt een bal gegeven waar alle meisjes met blauw bloed proberen om de prins te versieren maar helaas zonder succes.
Iedereen weet hoe het sprookje eindigt, de vraag is alleen; hoe breng je het op een bijzondere manier.
In dit boekje is ervoor gekozen om verschillende lettertypes te gebruiken zodat bepaalde woorden extra aandacht krijgen. Het ziet er veel leuker uit en nodigt uit om te lezen en te blijven lezen.
Daarnaast is er gebruik gemaakt van foto’s. Hele bijzondere foto’s waarin miniaturen verwerkt zijn. De fotografen knipten decorstukken uit cornflakesdozen en beschilderden deze. Ze bouwden en knutselden en maakten daar echte paleizen en kamers van. Er zijn minimaterialen gebruikt zodat de schaal klopte en de plaatjes passen heel mooi bij het verhaal met de aparte letters.
Een bijzonder mooi vormgegeven boekje voor meisjes die zo graag prinses willen zijn en aan alle voorwaarden willen voldoen hiervoor.