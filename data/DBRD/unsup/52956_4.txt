22-11-1963, de dag dat de Amerikaanse president Kennedy op koelbloedige wijze vermoord werd en de geschiedenis voorgoed veranderde. Men zegt dat het verleden onomkeerbaar is, maar wat als dit niet zo was? Wat als we op de een of andere manier onze fouten uit het verleden konden rechtzetten? Stephen King zorgt in dit meesterwerkje van een kleine 900 pagina’s dat het kan.

Omdat Stephen King zelden teleurstelt, leek het me een goede gelegenheid om een boek te kiezen van deze meesterschrijver. En om ook een beetje geschiedenis bij te leren leek dit boek een ideale keuze. De Amerikaanse schrijver van onder meer It en De Shining brengt deze keer een fictief verhaal met een non-fictieve achtergrond. Het resultaat? Een verhaal dat je op het puntje van je stoel laat zitten en je dwingt om verder te lezen terwijl je verschillende dingen bijleert. Waarom naar school gaan voor geschiedenislessen als je de geschiedenis uit dit soort boeken kan leren? King laat ons tegelijkertijd ook kennismaken met tijdreizen en de gevaren ervan. Ook al is dit de dag van vandaag niet mogelijk, toch laat hij het op een verbazingwekkende manier toch zo lijken.

Jake Epping, een doodnormale leerkracht Engels die graag van Fatburgers uit Al’s Eethuis houdt, wordt op een dag op school gebeld door Al, de uitbater van het eethuis. Vanaf die dag verandert zijn leven voorgoed. Al laat hem kennismaken met een trap die rechtstreeks naar 1958 leidt. Hij bemerkt snel dat het leven in 1958 compleet anders is. Erg geloofwaardig klinkt dit niet, maar toch laat King het zo echt overkomen zodat je in het verhaal gezogen wordt en de realiteit vergeet. Al snel beseft Jake dat dit een revolutionaire ontdekking is en dat hij aan de hand van dit “konijnenhol”, zoals het in het boek omschreven wordt, de geschiedenis kan veranderen. Het begint met onschuldige dingen, zoals het leven redden van bepaalde personen die hij persoonlijk kent, maar uiteindelijk stellen Al en hij één groot doel op: de moord op John F. Kennedy voorkomen. Maar hij ondervindt twee heel belangrijke dingen: het verleden is weerbarstig en het verleden streeft naar harmonie.

Het verhaal op zich is zeer goed gestructureerd en duidelijk. Het valt snel op dat King oog heeft voor detail en dat elk puzzelstukje op de juiste plaats valt. Het boek leest als een trein maar het verloopt met schommelingen. Soms is een hoofdstuk een sleutelmoment voor het boek, terwijl andere hoofdstukken dan weer minder belangrijk zijn en eerder bijdragen tot de sfeer van het verhaal. De lange en zeer gedetailleerde beschrijvingen zorgen ervoor dat je eerder een film ziet dan dat je een boek leest. Voor personen die hier minder van houden is dit boek eerder afgeraden.

Al bij al stelt King dit keer opnieuw niet teleur en bezorgt ons weer 900 pagina’s van voortdurend leesplezier in deze literaire thriller. En hoewel sommige personen geen voorstander zijn van de term ‘literaire thriller’ is dit boek die term meer dan waard omdat het zo goed geschreven is.