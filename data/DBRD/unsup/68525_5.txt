Op het eerste gezicht zou 'Weg naar huis' geen boek zijn dat ik direct zou oppakken in de boekhandel of bibliotheek. Maar toen ik het voorbij zag komen bij 'Libelle Leest' en de korte samenvatting las was mijn interesse gewekt.
Tot mijn verrassing bleek ik een van de tien winnaars te zijn die dit boek mochten lezen en recenseren. En wat ben ik daar blij mee!

Vanaf de eerste pagina is het één lange, indrukwekkende en emotionele reis. Ongelooflijk knap dat Yaa Gyasi op haar jonge leeftijd al zo'n meeslepend epos weer te schrijven. Ze neemt haar lezers mee door een hartverscheurende, leerzame en soms gelukkig ook hoopvolle reis door eeuwen van slavernij en onderdrukking.
Geweldig hoe het verhaal zich ontwikkelt en zich met ieder hoofdstuk steeds verder ontvouwt tot een ongelooflijke familiegeschiedenis en hoe de stamboom van de familie zich maar blijft vertakken, verdeelt over verschillende continenten en eeuwen. Het is alsof de auteur er zelf bij is geweest en ook als lezer is het niet moeilijk om je in te leven en mee te voelen met alle tegenslag en ellende waar de personages mee te maken krijgen.

'Weg naar huis' stemt tot nadenken en geeft inzicht in een zwarte bladzijde uit de geschiedenis van de mensheid die helaas tot op de dag van vandaag zijn sporen heeft nagelaten.

Een absolute must-read die de vijf sterren meer dan verdient!