Toen ik van Lebowski Publishers de vraag kreeg of ik Tot bloed op het droge van Jerry Goossens wilde lezen, had ik nog nooit van deze titel gehoord. Maar één blik op de synopsis wist mij direct te overtuigen. Ergens in de nabije toekomst probeert een groep Nederlanders, na een verwoestende watersnoodramp, een bestaan op te bouwen in noordelijk Afrika. Een omgekeerde migratieroman die je als lezer doet nadenken over de migratieproblematiek in onze huidige maatschappij.
In Tot bloed op het droge heeft een Watersnoodramp het overgrote deel van Nederland ten gronde gericht. Er is nog weinig over van dit landje aan de Zuiderzee. Daarom is een groep Hollanders naar noordelijk Afrika geëmigreerd. Hier proberen ze al enkele generaties een nieuw bestaan op te bouwen. De meeste Nederlanders werken in de hasjteelt, drinken na de kerk op zondag hun jenever en kunnen redelijk met de  autochtone bevolking opschieten; zolang de werelden maar strikt gescheiden blijven. Dan verschijnt een nieuwe dominee ten tonele met een heilige opdracht die de ogenschijnlijk vreedzame gemeenschap tot een kookpunt zal brengen.
De toekomstroman van Jerry Goossens is actueel en vertrekt vanuit een interessante premisse. Wat als de Nederlanders eens 'de ander' zijn en te maken krijgen met de alledaagse beslommeringen van het leven als immigrant? Als je de taal niet spreekt, de gebruiken niet kent en een ander geloof aanhangt. Als je dagelijks geconfronteerd wordt met een benaming als 'Kazen'. Blazen de arrogante Hollanders dan nog altijd zo hoog van de toren? Deze thematiek weet Goossens perfect te vatten. Zonder voorkeur voor één van beide zijden laat hij ze allebei hun zegje doen, waardoor de verschillen in levensstijl het verhaal vertellen zonder direct een oordeel te vellen.
"Bij een van die aanvaringen voor het theehuis was het Christiaan plotseling duidelijk geworden dat het niet zomaar een belediging was, maar een specifieke. Van het ene op het andere moment drong het tot hem door dat er een kloof gaapte tussen Kazen en niet-Kazen. Dat hij 'de ander' was."
In Tot bloed op het droge is er veel aandacht voor religie. Zeker de passages waarin de islam en het christendom met elkaar vergeleken worden spraken mij aan. Daarnaast vind ik het sterk dat het hoofdpersonage durft te twijfelen aan zijn geloof. Maar hoewel ik dit een interessant thema vind, had ik soms het gevoel dat de grote focus op religieuze denkbeelden de vaart wat uit het verhaal haalde.
Sowieso had ik het gevoel dat het verhaal zelf soms ondergeschikt was aan de setting. De climax / ontknoping vielen mij eerlijk gezegd een beetje tegen. Terwijl ik de wereld tot in de details voor me zag. Hetzelfde geldt voor de personages. Ik heb genoten van 'Hans de Hollander', Christiaan, Willem Drie, Driss Zrika en Layla. Hoera trouwens voor de portrettering van een sterke vrouw in het verhaal.
Erg leuk: Tot bloed op het droge zit vol grappige verwijzingen naar Nederland. Niet alleen lopen alle 'Kazen' op klompen, ook hebben ze het maar al te graag over tv-programma's als 'Ik houd van Nederland' en 'Hart van Holland'. Ook zit er heel wat herkenbare muziek in het verhaal verstopt, die je tijdens het lezen in je hoofd begint te zingen. Dankzij Jerry Goossens heb ik drie dagen met Droomland in mijn hoofd gezeten en ik weet niet of dat nu positieve of negatieve punten voor dit boek zijn.. Dergelijke verwijzingen zorgen overigens wel voor humor en wat lucht in het verhaal en dat is fijn.
Tot Bloed op het droge is een bijzondere vertelling over Hollanders die wegens de overstroming van hun land naar Noord-Afrika geëmigreerd zijn. Zij zijn nu 'de ander' en krijgen te maken met een hoop vooroordelen, zo worden ze bijvoorbeeld steevast Kazen genoemd. Hoewel het een zeer originele vertelling is, vond ik dat de nadruk iets te veel op religie (en de verschillen tussen beide religies) lag. Ook had ik van het einde misschien net iets meer verwacht. Desalniettemin is dit een verhaal zoals ik nooit eerder las, grappig en schrijnend actueel tegelijkertijd. Een verhaal dat je aan het denken zet en je jezelf doet verplaatsen in het leven van een migrant. Een uiterst actuele toekomstroman.