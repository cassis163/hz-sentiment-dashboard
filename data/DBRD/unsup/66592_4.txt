De kleurrijke cover van het boek ziet er fantastisch uit. Een waar kunstwerk van de hand van Xiaoling Huang. Een portret van Lulu met een tulp zeer mooi als verbinding met de inhoud van het boek. Bovendien voelt het boek aan als zijde in mijn handen. Een zachte matte cover met glanzende effecten.
Het boek is opgedeeld in korte hoofdstukken wat het vlot leesbaar maakt. Er staan heel wat kleurrijke kunstwerken in van Xiaoling Huang die over de inhoud van het boek verhalen. Een verfrissend en verhelderend boek wat zowel de inhoud als de lay-out betreft.
De schrijfstijl van Lulu is humoristisch en in dit boek toch heel apart. Je voelt aan de manier waarop het geschreven is dat het gaat over iemand die in een hele andere wereld terecht komt. Het is geschreven als een gedachtestroom, een van de hak op de tak springen van flitsen die via je ogen je hersenen bereiken en die je dan moet zien te verwerken. Een ware cultuurshock die je als lezer voelt in de manier waarop ze de woorden schrijft. Ze is een persoon die heel filosofisch nadenkt over wat ze meemaakt als nieuweling in Nederland met de wildwestverhalen die ze in Beijing hoorde. De combinatie van het naïeve en toch ook het diepzinnige geven het boek een enorme diepgang.
Die oosterse kijk van Lulu op onze westerse maatschappij is confronterend en verrijkend. Het doet de lezer stilstaan bij een aantal vanzelfsprekendheden die eigenlijk niet zo vanzelfsprekend zijn. Tijd om een aantal van onze gewoonten onder de loep te nemen.
Haar verhaal is prachtig en het nawoord van het boek is dat evenzeer. Lulu heeft een heldere kijk op onze veranderende maatschappij zowel in het oosten als het westen. En ze beëindigt het boek met een positieve noot.
Het boek is niet groots qua omvang maar wel groots qua impact. Zowel de inhoud als de lay-out maken het een boek om te koesteren.