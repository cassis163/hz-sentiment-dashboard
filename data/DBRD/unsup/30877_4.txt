Deze jeugdthriller is verschenen in de reeks ' Veritas'. Dat is latijn voor waarheid. Aparte compositie waarbij in het eerste deel drie vertelinstanties zijn Ysra zelf, de vriendengroep en iemand die iets op zijn kerfstok heeft. In het tweede deel valt Ysra als verteller weg en komt het tot een spannende ontknoping waarbij de tijd vermeld wordt. Liefhebbers van auteurs als onder anderen Margje Woodrow, Cis Meijer en Mel Wallis de Vries zullen genieten van dit boek. Soms wat overdadig aan problematiek - zoals in veel Carry Slee- boeken bijv. de rol van de oom. Soms zijn er toevalligheden, maar bij zo'n thriller is dat helemaal niet storend. Het verhaal wint daardoor aan spanning. Ik schat in dat leerlingen die vaak voor school MOETEN lezen dit een prima leesboek vinden. Je moet uiteraard wel fan zijn van dit genre, want het valt mij op dat leerlingen meer en meer kiezen voor fantasy of sciencefiction niet geconfronteerd willen worden met zaken die ook in hun dagelijks bestaan zouden kunnen gebeuren. Kortom, een realistisch verhaal van goede kwaliteit. Kortsmit schreef overigens niet voor het eerst over zelfmoord of vermeende zelfmoord. Dit hoofdthema komt met enige regelmaat voorbij in de jongerenliteratuur.