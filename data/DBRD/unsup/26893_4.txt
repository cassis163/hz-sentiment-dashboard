“Later waren de overgebleven vrouwen het over slechts twee dingen volledig eens. Een: iemand had Alice Russell opgeslokt zien worden door de wildernis. En twee: Alice had een gemene kant, zo scherp dat je moest uitkijken dat je je niet sneed.”

Samenvatting van het verhaal

BailyTennants, een boekhoudfirma, organiseert een survivaltocht in het Giralang-gebergte. Het is donderdag namiddag en ze zijn met negen deelnemers en worden opgesplitst in twee groepen; een mannen- en een vrouwengroep die ieder hun eigen route moeten lopen. Eindtijd is zondag om twaalf uur ’s middags.
De groep van vijf vrouwen worden afgezet aan het begin van het pad naar Mirror Falls. Ze hebben alles bij zich: kaart, kompas, tenten, eten en drinken. Ze moeten teambuildingopdrachten uitvoeren en drie nachten kamperen.
Zondagmiddag: de mannen arriveren netjes op tijd maar het duurt nog uren voordat de vrouwen eraan komen. Met één verschil: slechts vier vrouwen komen eraan en allen hebben ze verwondingen. Ze hadden gehoopt dat Alice Russell al op de afgesproken plek zou zijn maar dat is niet het geval.
Aaron Falk, federaal agent en werkzaam bij de financiële inlichtingendienst van Melbourne, krijgt van zijn collega Carmen Cooper een telefoontje dat Alice Russell vermist is. Alice is de klokkenluider in Falks onderzoek. Aaron heeft nog een telefoontje van haar gekregen om 04u26 met een bericht dat hij nauwelijks kon verstaan. Een ding heeft hij goed gehoord: “haar kwaad kan doen”. Falk en Cooper vertrekken naar de plek waar ze de andere vier gevonden hebben. Ze vertellen dat ze van de politie zijn zonder erbij te vermelden van welke divisie om geen argwaan te wekken.
Waar is Alice? De klokt tikt verder in dit dichtbegroeid en reusachtig gebied en het weer wordt er ook niet beter op … Alice is blootgesteld aan de elementen. Met man en macht trekken ze erop uit om Alice te zoeken. En waarom heeft Alice naar Falk gebeld?
Conclusie
Dit is het tweede boek van Jane Harper met het personage Aaron Falk. Ditmaal is de setting het tegenovergestelde van de hitte en de droogte in haar debuutboek. Hier betreft het een wildernis waar koude en regen de personages parten spelen. Hier heb je te maken met dichte begroeiing, gevaarlijke rivieren, paden en routes die gemakkelijk over het hoofd te zien zijn.
Vanaf de proloog is je nieuwsgierigheid al opgewekt en voel je al een onderhuidse spanning ontstaan. De auteur heeft twee verhaallijnen uitgezet, een in het heden en een in het verleden. Met flashbacks wordt er verteld hoe de vrouwen starten aan hun survivaltocht en wat er is gebeurd. Het wordt al van meet af aan duidelijk dat ze deze tocht niet zien zitten en dat geen van hen als een ‘vriendin’ kan bestempeld worden. Het wordt verteld vanuit verschillende perspectieven en invalshoeken. Zo kom je te weten wie ze zijn, wat hun functie is in de firma maar nog meer wat ze voor elkaar betekenen. Ook hoe elk individu zijn geheimen heeft die niet aan het licht mogen komen. Aspecten zoals onderlinge relaties, wrok, vergeving, wantrouwen en jaloezie komen hier uitgebreid aan bod. Dit wordt alleen nog maar versterkt als ze beseffen dat er misschien geen uitweg meer is.
De tweede verhaallijn gaat over de zoektocht naar Alice en dit wordt verteld vanuit het perspectief van Falk en Cooper. Hier achterhaal je wat voor onderzoek ze doen en hoe ze dit aanpakken. Het is voor hen van het allergrootste belang dat ze Alice vinden. Alles wordt nauwkeurig en uitvoerig beschreven. De auteur heeft hier ook elk personage heel goed uitgediept en er zijn in dit verhaal geen losse draadjes te bespeuren. Dit boek kan als een standalone gelezen worden. De auteur verwijst soms naar het verleden van Falk maar ik raad toch aan om ook haar debuut te lezen.
Dit gebied heeft ook nog af te rekenen met een triestige geschiedenis, eentje waar de mensen niet graag aan herinnerd worden.
Eveneens is dit boek filmisch beschreven en het zou me dan ook niet verwonderen dat de filmrechten hier tevens voor verkocht zullen worden. Stelstelmatig wordt de spanning opgevoerd. De plot is goed uitgewerkt en je zit zelfs met gemengde gevoelens op het einde van het boek. Jane Harper heeft er ook twee thema’s ingestoken die helaas maar al te bekend zijn bij de jeugd en wat de gevolgen ervan zijn. Heel clichématig maar het boek kun je gewoonweg niet opzij leggen, je wil gewoon weten hoe de vrouwen het ervan af brengen en wat er nu uiteindelijk met Alice is gebeurd.
Jane Harper heeft wederom een heel goede thriller geschreven. Achter het lezen van ‘De droogte’ moest ze met een evenwaardig boek afkomen of zeker eentje dat nog beter is. De lat ligt dan hoog maar ze moet zeker niet onderdoen met dit tweede boek uit de Falkserie. Meer nog, dit is een must read en een echte page turner waar ik enorm van heb genoten! Het is een boeiend en avontuurlijk boek dat met de nodige drama is neergepend. Ik kijk al uit naar haar volgend boek, met of zonder Falk! 4 sterren