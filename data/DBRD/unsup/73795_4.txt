‘Doris Dorpsuil’ begint met een kort welkomstverhaal waarin het hoofdpersonage wordt geïntroduceerd. Daarna worden er vier korte verhalen verteld, die elk een levensveranderende situatie beschrijven. Het gaat hierbij om ‘geboorte’, ‘dood’, ‘scheiden’ en ‘eerste schooldag’. Op het eerste gezicht lijkt het vierde thema wat uit de toon te vallen, maar tijdens het lezen van alle verhalen wordt duidelijk waarom deze vier situaties gekozen zijn.

Elk verhaal heeft eenzelfde opbouw, waardoor het voor kinderen goed en duidelijk te volgen is. Bo Sijpkes heeft zich goed ingeleefd in deze jonge doelgroep. Ze gebruikt gemakkelijke woorden en relatief korte zinnen. Hierdoor is het goed te volgen voor hen én is het prettig om voor te lezen voor (groot)ouders. De illustraties van Ati van Twillert maken het compleet. Tussendoor staan schuingedrukte vragen die je aan het kind kunt stellen om een situatie nog beter te begrijpen. Heel handig gedaan.

Na afloop van de vier verhaaltjes geeft Sijpkes een ‘Handleiding voor volwassenen’. Hierin legt ze de vier stappen uit die bewustwording bij een kind op gang kunnen helpen. Daarbij vertelt ze ook waarom het goed is om dit te doen. Dat maakt van ‘Doris Dorpsuil’ een leuk én leerzaam boek.