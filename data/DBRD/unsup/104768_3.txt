Er zullen maar weinig kinderen verheugd reageren, als ze van hun ouders te horen krijgen dat ze gaan verhuizen. Zomaar weg uit je oude vertrouwde huis, weg van je vriendjes en weg van de school waar je net zo’n leuke juf of meester hebt. Yvette Kars benadert het thema ‘verhuizen’ in Rick de Reiziger op een fantasievolle manier.  

Rick is net jarig geweest, acht jaar is hij nu. Over zijn cadeaus heeft hij niks te klagen, de ‘buit’ bestaat uit een doos met lego, een 3D-puzzel, een wereldbol, spelletjes voor de spelcomputer en ook nog eens een prachtige crossfiets. De ochtend na zijn verjaardag vertellen zijn ouders aan het ontbijt dat er vanavond na het eten nog een verrassing voor hem komt. Die verrassing blijkt voor Rick tegen te vallen. Het gezin gaat verhuizen, omdat de vader van Rick elders een nieuwe baan heeft gekregen. Boos rent Rick naar boven. Hij wil niet weg van zijn school, zijn voetbalclub en zijn beste vriend Sjors. Hij wil niet verhuizen.  

Dan gebeurt er iets heel bijzonders: er klinkt gelach in zijn slaapkamer. Tot Ricks grote schrik blijkt dit afkomstig te zijn van zijn nieuwe wereldbol. Dit is een magische wereldbol met de naam Aart. Aart stelt zich voor als Ricks reisleider voor de komende tijd, samen kunnen ze de wereld gaan verkennen. Met behulp van zijn bijzondere nieuwe vriend komt Rick erachter dat hij zijn opvattingen en ideeën over de aankomende verhuizing misschien toch moet bijstellen…  

Rick de Reiziger is het eerste boek over het jongetje Rick en zijn bijzondere reisgenoot. Rick komt als hoofdpersonage goed uit de verf, kinderen zullen zich waarschijnlijk eenvoudig met hem kunnen identificeren. Aart is een opgewekte reisleider voor Rick, maar tegelijkertijd kan hij ook beledigd en ongeduldig zijn wanneer Rick bijvoorbeeld niet goed naar hem luistert. Als Rick stamelend aan Aart vraagt of hij ‘echt’ is, antwoordt Aart een beetje nors: “Wat is dat nou weer voor rare vraag? Ik vraag toch ook niet of jij echt bent? Ja, ik ben echt. Punt. Maar nu weet ik nog steeds niet hoe jij heet. Ga je me dat nog vertellen?”  

Het verhaal heeft humor en vaart en zal aantrekkelijk zijn voor kinderen vanaf ongeveer acht jaar. In het verhaal staan illustraties in kleur, deze zijn gemaakt door Anita Stargardt en ze beslaan afwisselend een halve of hele pagina. Het boek vormt een aantrekkelijk leesboek op zichzelf, maar kan daarnaast ook prima gebruikt worden om kinderen op een speelse manier kennis te laten maken met het thema ‘verhuizen’.       


Lees binnenkort ook Piens recensie over het tweede boek over Rick de Reiziger: Een monsterlijke reis.