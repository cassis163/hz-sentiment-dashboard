Wanneer de lange en koude winter voorbij is getrokken, besluit de bard dat het tijd is om de Doornwoud-burcht te verlaten. Nu de lente is aangebroken, is het woud weer begaanbaar en kan hij zijn tocht vervolgen. Het lukt de bard niet om helemaal onopgemerkt te vertrekken. De kleine Roe komt de bard achterna. Hij wil ook bard worden en staat te poppelen om van de verhalenverteller te leren. Bovendien is Roe zo benieuwd naar de vervolgavonturen van Podkin Eenoor dat hij de bard niet zomaar laat gaan. De oude bard besluit om Roe mee te nemen naar het festival van Klaroen om daar een leermeester voor Roe te vinden. Onderweg vertelt de bard verder over Podkin Eenoor. Een bard is het immers aan zijn stand verplicht om verhalen door te geven.
Het geschenk van Donkerhol is het vervolg op Podkin Eenoor van Kieran Larwood. De bard neemt je in het boek mee in het leven van Podkin, Paz en Poek in het Donkerhol. Larwood laat de bard een aantal keren een korte samenvatting geven van wat er in deel een is gebeurd, maar het is wel aan te raden om eerst deel een te lezen. Het boek bevat namelijk nog genoeg verwijzingen naar gebeurtenissen, personages en voorwerpen uit het eerste verhaal, die niet worden toegelicht. Bovendien moet je het eerste verhaal gelezen hebben om achter de ware identiteit van de bard te komen.
Net als in het eerste boek, wordt het verhaal op bepaalde stukken onderbroken om terug te keren naar het heden, oftewel naar de reis van de bard en Roe. In Het geschenk van Donkerhol speelt deze constructie echter een veel belangrijkere rol dan in het eerdere boek. In de onderbrekingen komt het heden met het verleden samen en het verleden heeft zo zijn invloed op de reis van de bard. Kieran Larwood toont door middel van deze opbouw zijn literaire kwaliteiten, er wordt hiermee een extra dimensie aan het verhaal toegevoegd.
De hoofdpersonages Podkin, Paz en Poek zijn kleine konijntjes die grootse avonturen meemaken. Er schuilt een gevaar in de keuze voor dit soort verhalen. De hoofdpersonages komen vaak niet geloofwaardig over, zo zijn de personages bijvoorbeeld te volwassen voor hun leeftijd. Larwood trapt niet in deze valkuil. Hij kiest ervoor om de personages een ‘adult-double’ mee te geven. Podkin wordt bijgestaan door Krum. Hij is een oude en blinde soldaat die Podkin behoedt voor zijn jeugdige fouten. Ook Paz heeft een volwassen helper in de vorm van heks Brigid. Zij geeft Paz wijze raad en duwt haar in de juiste denkrichting. Krum en Brigid zorgen ervoor dat Podkin en Paz zich geloofwaardig naar hun leeftijd kunnen gedragen, ze kunnen stommiteiten uithalen en ze worden daar op gecorrigeerd. De adult-doubles zorgen ervoor dat Paz en Podkin op het goede moment stralen en dat ze daardoor de helden van het verhaal zijn.
Het geschenk van Donkerhol is net als haar voorganger een ontzettend spannend en sprookjesachtig verhaal. Net als deel een wordt dat versterkt door uitstekend vertaalwerk van Sofia Engelsman en de mooie en gedetailleerde tekeningen van David Wyatt.