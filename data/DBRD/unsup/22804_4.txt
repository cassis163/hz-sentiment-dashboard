Rose loopt op haar zeventiende weg van huis om het avontuur te zoeken in Londen tijdens WOII. Jane doet in haar jeugd hetzelfde, maar om een heel andere reden. De twee vrouwen ontmoeten elkaar uiteindelijk dankzij Leo. Hij is de achterneef van Rose, het zwarte schaap van de familie. Jane trouwt in een impulsieve bui met hem en samen gaan ze de nu oude en zieke Rose opzoeken.

In het boek wisselen de verhalen van Rose en Jane elkaar af. Langzaam kom je er als lezer achter waarom de vrouwen zijn geworden wie ze zijn. Manning houdt een vlot tempo aan. Bij vlagen sta je naast de personages en ruik je de sigaretten en de donuts in de Rainbow Corner, de club waar Rose tijdens WOII werkt. Het einde had voor mij wat meer aandacht mogen krijgen. Al met al is 'De laatste dans' een heerlijk boek om mee weg te kruipen: een fijne bank, dekentje en pot thee zijn aanbevolen voor een nog betere leeservaring.