John Connolly heeft een aantal boeken geschreven met de privé-detective Charlie Parker in de hoofdrol die bijgestaan wordt door de voormalige huurmoordenaars Angel en Louis. In De maaiers gaat de aandacht volledig uit naar Angel en Louis en krijgt Parker pas na 2/3 van het boek een bijrolletje. Dat de nadruk echt niet op Parker ligt, wordt bevestigd doordat hij amper bij naam genoemd wordt maar er steeds naar hem gerefereerd wordt als de Detective.
Louis was ooit één van de maaiers, een groep huurmoordenaars onder leiding van Gabriel. Toen hij op het laatst teveel last kreeg van zijn geweten, besloot Louis om ermee te stoppen. Gabriel zag met grote spijt één van zijn beste krachten vertrekken. Nu, jaren later, heeft een andere maaier, Bliss, nog het een en ander te vereffenen met Louis. Samen met Angel wordt Louis naar een afgelegen plaats gelokt, waarna de jacht op hen wordt geopend.
Dat is in het kort het hele verhaal en dat wordt weer meesterlijk uitgewerkt door Connolly. De fans van Connolly moeten er rekening mee houden dat zijn stijl in dit boek duidelijk anders is dan in de Charlie Parker-reeks. Bij Parker komt het bovennatuurlijke altijd om de hoek kijken, maar daarvan is geen sprake in De maaiers. Daarentegen neemt Connolly ditmaal uitgebreid de tijd om allerlei karakters te introduceren en geeft hij eindelijk meer achtergrondinformatie van personages uit vorige boeken zoals de Fulci-broers. De relatie van Angel en Louis wordt uitgediept en we komen veel meer te weten over hun jeugd, bijvoorbeeld over de eerste moord van Louis en hoe hij huurmoordenaar is geworden. Wat dat betreft is De maaiers een traktatie voor de fans. Eindelijk komen we meer te weten over zijn personages. En voor het eerst vertelt Connolly aan de hand van een beschrijving van een buitenstaander hoe Charlie Parker eruit ziet.
Toegegeven, het gaat ten koste van de actie, maar dat is voor een keer geen probleem. De mooie zinnen en dialogen van Connolly vragen erom ze een paar keer te herlezen voor je doorgaat met de volgende alinea.
Degenen die liever een Parker-roman hadden gezien, kunnen uitkijken naar het volgende boek van Connolly, The Lovers. Daarin gaan we meer te weten komen over de vader van Parker en misschien ook over Parkers afkomst. Daar werd in het vorige boek, De rustelozen, vraagtekens bij gezet door de Verzamelaar.