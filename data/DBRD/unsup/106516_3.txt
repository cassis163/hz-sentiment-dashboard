Als er één klassiek Bijbelverhaal geschikt is om er een prentenboek over te maken, is het ‘De ark van Noach’ wel. Het verhaal over de op handen zijnde vloedgolf en het bouwen van een boot om mens en dier te redden spreekt menig kind aan.  

Dit grote, vierkante prentenboek is uitgevoerd met een afwasbare gewatteerde kaft. Er is veel te zien op de platen en vooral de vele verschillende koppels dieren zijn aantrekkelijk voor peuters en kleuters.  

Op de kaft zie je het schip op de woeste golven: aan boord Noach en verschillende dieren. Onder water en in de lucht respectievelijk vissen en vogels, die natuurlijk veilig waren voor de zondvloed, maar toch in de buurt van de boot bleven. Het verhaal is helemaal op rijm geschreven. Het schrijversechtpaar Marianne Busser & Ron Schröder slaagt er iedere keer weer in om de teksten lekker te laten lopen, zoals te lezen is in dit versje uit De ark van Noach:
De makers blijven met dit boek dicht bij het oorspronkelijke verhaal, maar hebben het natuurlijk flink ingekort. In hun Bijbel voor kinderen, oorspronkelijk in 2000 in twee delen uitgegeven, staat het verhaal uitgebreider beschreven. Beide boeken zijn geschikt voor kinderen vanaf vier jaar. Voor deze uitvoering hebben kinderen meer steun aan de illustraties, wat vooral voor kinderen met wat minder zitvlees wel plezierig is.  

De illustraties zijn van ivan en ilia, een illustratorenduo, dat handwerk en digitaal illustreren combineert. Zij hebben al veel leesboekjes voor oudere kinderen op hun naam staan, onder andere de voetbalverhalen van ‘Koen Kampioen’.   Busser en Schröder hebben in hun lange carrière al een hele boekenkast vol geschreven voor jonge kinderen; op hun website tel je 135 titels. Veel liedjes en versjes, prentenboeken en verhalenbundels, eerste leesboekjes en kartonboekjes voor de allerkleinsten. Beroemd zijn de Liselotje-verhalen en de ‘Winkeltje’-boeken, o.a. Het Letterwinkeltje. Veel van hun werk is op rijm, voor jonge kinderen meestal wel fijn om voor te lezen.  

Voor mensen die hun jonge kinderen op een speelse manier kennis willen laten maken met bijbelverhalen is De ark van Noach een goede keuze. Het boek is ook als e-book verkrijgbaar.