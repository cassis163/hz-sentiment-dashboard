Volgens Brain Tracy, de schrijver van het boek, moet je elke dag een dikke vette kikker eten. Klinkt een beetje gek natuurlijk, maar hij bedoelt er uiteraard (gelukkig maar!) iets anders mee. “Jouw ‘kikker’ is de belangrijkste taak, de taak die je vrijwel zeker voor je uit gaan schuiven, tenzij je jezelf tot de orde roept. Maar het is ook de taak die op dat moment de grootste positieve impact op je leven en je prestaties kan hebben. (..) Dwing jezelf om meteen te beginnen en werk door tot je taak af is”, vertelt hij in het begin van het boek. Vervolgens legt hij in 21 stappen uit hoe je die taak moet aanpakken en welke andere technieken je jezelf eigen moet maken om succesvol en productief te worden.

- Heldere taal in korte hoofdstukjes
21 stappen is nogal wat, maar het boek is goed opgedeeld. Elke stap telt zo’n drie tot zeven pagina’s, met daarna soms nog een pagina waarop een oefening staat om de uitgelegde stap zelf toe te passen. Ik vond de korte hoofdstukken zelf heel prettig, zo lees je sneller door en ben je binnen no-time weer vijf stappen verder. Wat ook helpt is dat het boek vanaf het begin al motiverend werkt.

Tracy begint met doelen: wat wil je nu echt bereiken? Elke dag iets doen wat je dichterbij je hoofddoel (op zowel persoonlijk als zakelijk gebied) brengt, moet er voor zorgen dat je uiteindelijk het doel bereikt. Dat klonk mij meteen als muziek in de oren, want je hoofddoel bereiken, dat willen we allemaal wel. Van de grote hoeveelheid die je daarvoor moet doen, moet je hapklare brokken maken volgens Tracy. Ook moet je irrelevant werk kenbaar maken en delegeren. Je focussen op de belangrijkste taak om je hoofddoel te bereiken staat centraal, andere taken zijn bijzaak.

- Plannen, prioriteiten, organiseren
Veel aandacht voor productiviteit dus, maar ook voor de dingen die dat ondermijnen. Zo gaat het bij stap 15 over je telefoon uitzetten. Volgens Tracy hoef je niet altijd bereikbaar te zijn en zijn stiltemomenten enorm belangrijk – daar ben ik het volledig mee eens. In de laatste stap vat Tracy even samen waar het allemaal om draait: ‘plannen, prioriteiten, organiseren’. Ook worden alle stappen op een rijtje gezet zodat je een overzicht hebt, erg fijn. Verder kun je uiteraard terugbladeren naar de oefeningen bij elke stap.

- Kanttekeningen
Tot zover ben ik over het boek te spreken, en in zijn geheel is Eat That Frog ook zeker een top boek. Toch heb ik wat kanttekeningen, dingen waar ik mijn vraagtekens bij had. Stap 14 gaat namelijk over jezelf motiveren tot actie. Helemaal prima, maar er staat ook dit: ‘Hoe je je ook voelt, wat er momenteel ook in je leven speelt, kies ervoor om vrolijk en positief te blijven.’ Ik snap Tracy goed als hij zegt dat het belangrijk is om optimistisch te blijven en zo motiverend in het leven te staan.

Alleen ik denk ook dat het goed is om soms wel naar je gevoel te luisteren en niet ‘mooi weer’ te spelen op je werk. Als er iets is wat je dwars zit op je werk, kan het probleem uitspreken juist helpen. Bovendien is iedereen wel eens een dag wat minder optimistisch, dat is niet erg, zolang het je de meeste dagen er maar vol vertrouwen in hebt.

- Oordeel: hoeveel sterren, must-read of niet?
Ik ben enorm positief verrast door dit boek. In het begin was ik sceptisch, er zijn immers al zo ontzettend veel boeken die hetzelfde verkondigen. Toch is dit wel echt een van de betere boeken die ik hierover heb gelezen. Het is simpel geschreven daardoor onwijs toegankelijk. Je hoeft geen kennis te hebben over productiviteit of tijdmanagement, Tracy legt het allemaal in jip-en-janneketaal uit. Kortom: het is een heel toegankelijk self-help boek om je productiviteit stap voor stap te verhogen. Ik bestempel het zeker als must-read en geef het 4,5 sterren.