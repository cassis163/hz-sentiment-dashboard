Na jaren van mishandeling en misbruik weet Sharona haar ouderlijk huis in Friesland te ontvluchten. Ze bouwt in Amsterdam een nieuw bestaan op en raakt bevriend met haar huisgenoot, die haar introduceert in de prostitutie.
Wanneer Sharona voldoende geld heeft verdiend, neemt zij een nieuwe identiteit aan en verruilt ze haar dubieuze bestaan in voor een leven waarin zelfs plaats is voor een ontluikende romance. Plotseling wordt ‘Renske’ echter geconfronteerd met allerlei angstige en geheimzinnige voorvallen en worden er moorden gepleegd waarbij zij betrokken lijkt te zijn….

“Dikke druppels sloegen tegen het raam van zijn nieuwe appartement in Amsterdam. De donkere wolken buiten zorgden voor een sombere aanblik binnen. Het leek wel alsof de nacht geen plaats wilde maken voor de dag toen de eenendertigjarige Marc de Vries met zijn zwarte labrador Bruno tussen zijn verhuisdozen zat.”

Deze thriller is geschreven door twee auteurs; Miranda Donkers en Kim Meijs-de Man. Dat vraagt om ongemakkelijkheden en contradicties in een boek zou je verwachten. Niets is echter minder waar. Donkers en Meijs zijn kennelijk zo goed op elkaar ingespeeld en hun fantasieën en ideeën gaan zo dezelfde kant op, dat zij kans hebben gezien een hele fijne thriller af te leveren.

Er komen enkele flashbacks in het boek voor. Deze worden aangegeven door het gebruik van een ander lettertype en niet, zoals te doen gebruikelijk, door afzonderlijke hoofdstukken. Dat lijkt verwarrend, maar dat is niet het geval. Al bij de eerste flashback is dit duidelijk.

“In een waas was ze met Reiziger in haar armen naar buiten gerend, waarbij ze rode voetstappen achterliet in de hal. In plaats van aan te bellen, bonsde ze hard met een bebloede vuist op de voordeur van Marc, die verbaasd de deur open deed en aanschouwde wat zijn ogen nauwelijks konden geloven.”

De auteurs hebben een nog wat ongeoefende schrijfstijl, maar een prima verhalend vermogen en derhalve potentie. Wel zou ik hen met klem willen adviseren om een eventuele tweede druk nog eens goed te laten redigeren.

Donkers en Meijs houden de spanning op een plezierige wijze vast tot aan de verrassende ontknoping. De personages zijn goed gekarakteriseerd en dan heb ik het niet alleen over de hoofdpersoon, maar ook bijvoorbeeld de twee politierechercheurs worden prima en menselijk neergezet.

“De kille ruimte bezorgde haar kippenvel over haar hele lichaam. Met haar benen opgetrokken en haar armen er omheen geslagen zat ze op het ijzeren bankje dat verankerd was aan de muur.”

Het auteurs duo weet emoties knap te beschrijven zonder daarbij te hoeven grijpen naar vals sentiment. Daarbij dient wel te worden aangetekend dat dit beter uit de verf kwam in spannende scenes dan in de romantische. Wellicht is dat een aandachtspunt voor een volgend boek.

Conclusie: chapeau voor het verhalend vermogen van deze auteurs; een duo met potentie wanneer de schrijfstijl wat geolieder wordt.

Over de auteurs
Miranda Donkers en Kim Meijs-de Man schreven, na jaren erover te hebben gefantaseerd, samen een thriller. Zij voegden hun afzonderlijke kwaliteiten samen en spraken een taakverdeling af. Samen bedachten ze de verhaallijnen en het plot en brainstormden ze hele avonden over de gebeurtenissen in het boek. Het is Donkers die alle ideeën uiteindelijk in tekst heeft gevat. Het herschrijven en bijschaven hebben zij tenslotte samen gedaan.

Uitvoering
Uitgever: Boekscout
ISBN10 9402233814
ISBN13 9789402233810
Paperback, 220 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/