Dit boek heb ik als een digitaal recensie exemplaar ontvangen en mogen lezen voor de schrijfsters zelf. De weg naar de daadwerkelijke publicatie heb ik nauwgezet gevolgd dus ik was dan ook helemaal blij verrast dat ik het verhaal mocht lezen. En ik kan alvast verklappen dat ik heb genoten!

Tweestrijd vertelt het verhaal van een jonge dame die haar gruwelijke thuissituatie in Friesland ontvlucht. Ze komt terecht in Amsterdam waar ze gaat werken als prostituee. Als ze na een tijd ook dit leven achter zich weet te laten, nadat ze genoeg geld bij elkaar heeft gesprokkeld en zichzelf een nieuwe identiteit heeft aangemeten, is het tijd voor een nieuwe start. Eentje waarin ze haar trauma’s wil verwerken en zelfs verliefd wordt op haar buurman. Maar dan slaat het noodlot opnieuw toe en gebeuren er allemaal heftige dingen. Opnieuw wordt haar leven overhoop gehaald en weet ze zich geen raad.

De eerste 50 pagina’s lezen heerlijk weg. Vol spanning wordt je in het verhaal meegetrokken. Daarna zwakt het voor mijn gevoel even wat af en vervalt het verhaal in een romanachtige sfeer. De beschrijvingen van wat het hoofdpersonage doet komen minder in de buurt van hoe het echt voelt voor haar en de spanning is nauwelijks aanwezig. Echter vanaf hoofdstuk 8 komt de spanning weer volop terug en krijgt het geheel weer vaart. Tijdens het lezen had ik steeds wel mijn vermoedens maar het blijft zoeken naar hoe het precies in elkaar zit. Ik voelde de plottwist uiteindelijk enigszins aankomen maar het zit enorm goed in elkaar en het einde vind ik echt te gek!

De schrijfstijl leest gemakkelijk en verloopt soepel. Het taalgebruik past bij de hoofdpersonages en de sfeersetting ansich. Met zijn 220 pagina’s is dit wat mij betreft een goed debuut wat smaakt naar meer.

Ik geef dit boek 4 sterren.