Wanneer vier mensen die elkaar niet kennen, afzonderlijk van elkaar een brief ontvangen, zal hun leven voorgoed veranderen.
Deze vier mensen worden uitgenodigd op Pembroke Manor, waar ze een opdracht krijgen die ze moeten uitvoeren. Nee zeggen is er niet bij.
Met tegenzin gaan de vier mensen samen op zoek naar de oplossing van het raadsel die door de heer Pembroke aan hen is toevertrouwd. Het gaat om het raadsel van het Judas evangelie.
Het raadsel brengt zo zijn avonturen mee en voert het viertal langs verschillende steden over de hele wereld. Geen van de opdrachten die ze moeten oplossen is zonder gevaar. Meneer Pembroke is namelijk niet de enige die aan de oplossing van deze raadselachtige schatkaart wilt vinden.

Citaat De Judas documenten: blz 9:
Even later stond op alle vier de enveloppen een naam. Toen de inkt droog was, vouwde hij de mooi beschreven vellen papier op en stopte ze in de enveloppen met de juiste naam. In een van de vier enveloppen stopte hij bovendien een biljet van vijftig pond, in een andere het vergeelde krantenartikel. Daarna pakte hij de aansteker en de zegellak. De lak druppelde als dikvloeibaar bloed op het zware geschepte papier. Voordat het kon afkoelen en hard werd, balde bij zijn rechterhand tot een vuist en duwde zijn zegelring in de zachte massa.
Hij werd overvallen door een wild gevoel van opwinding, toen hij besefte dat alle voorbereidingen met het aanbrengen van het zegel achter de rug waren. De kwellend lange tijd van piekeren, plannen smeden en wachten was voorbij! Het net, waaraan hij zo lang had gewerkt, was uitgeworpen en dreef al naar de vier argelozen toe, terwijl het aas nu ook klaar was om uitgezet te worden en zijn werking te ontplooien, waarna hij alleen het net nog hoefde dicht te trekken!
Morgen begon het! Morgen zou het fijne raderwerk onherroepelijk op gang komen.
Zachtjes lachend stopte hij alles weer in het kistje, maar toen hij de inktpot oppakte en in het precies passende vakje wilde zetten, aarzelde hij. Zijn hoofd ging met een ruk omhoog en hij richtte zijn blik op het middenstuk van het drieluik.

In de winkel was ik enthousiast over het boek en toen ik hem eenmaal in de kast had staan stond het me toch een beetje tegen dat het boek toch best dik was. Het heeft dan ook even geduurd voordat ik het boek heb opgepakt om het te lezen.
Ik heb geen spijt gekregen dat ik er toch in begonnen ben en het boek was sneller uit dan ik had verwacht.
Het boek begint al erg spannend en het is dan ook totaal geen moeite om in het verhaal te komen en in het verhaal te blijven. De ene reis is nog spannender dan de andere. En je vraagt je steeds af of het allemaal wel goed komt?! Dat ga ik natuurlijk niet verklappen, maar dit boek is het zeker waard om gelezen te worden.