Ik ben geen fan van Gordon, laat ik dat voorop stellen. Waarom ik dan toch dit boek ben gaan lezen? Uit doodordinaire nieuwsgierigheid, dat geef ik eerlijk toe. Tot mijn verrassing boeide het boek mij heel erg en heb ik het in een paar dagen uitgelezen. Dit kwam mijns inziens eerder door de schrijfstijl (die erg pakkend is), dan door de inhoud. Het is voor een groot deel één grote klaagzang over de mensen die in zijn leven (voorbij gekomen) zijn en die hem blijkbaar niet altijd even netjes behandeld hebben en die bijvoorbeeld achter Gordons rug om over hem roddelden. Maar wat doet Gordon zelf dan in dit boek? Het taalgebruik is af en toe erg grof en platvloers en ook wordt er regelmatig gevloekt. Ik had echt het gevoel dat iedereen het maar fout deed, behalve Gordon zelf, alhoewel hij bijna aan het einde van het boek nog toegeeft dat hij zelf ook fouten heeft gemaakt, maar dit dan wel nadat hij verschillende mensen behoorlijk heeft afgebrand, eerder in het boek. Ook vertelt hij een paar keer wel erg intieme dingen over andere bekende Nederlanders, wat voor mij natuurlijk interessant is om te lezen, maar als ik een van die bekende Nederlanders was, zou ik hier niet blij mee zijn.....
Ik moet eerlijk zeggen dat er ook dingen in het boek staan waardoor je enig begrip voor de persoon Gordon krijgt, maar of ik nu plotseling anders tegen hem aankijk?, nee dus! Ik vind, wat je ook meemaakt in je leven, dit mag nooit een reden zijn om dan maar zo grof, hard en bot naar anderen te zijn. Sommige dingen kon ik wel weer om lachen, zijn gevoel voor humor bijvoorbeeld, daar kan ik zelf ook wat van.
Al met al heb ik dit boek met gemengde gevoelens gelezen, maar eerlijk is eerlijk, door de schrijfstijl. leest dit boek als een tierelier! Hoe ik over Gordon dacht en denk, het boek is supergoed geschreven, vandaar ook een 4-sterren waardering.
Ik zou zeggen: lees dit boek en oordeel zelf.
Bedenk wel: elk mens heeft verschillende kanten, ook Gordon, dat blijkt wel uit dit boek.