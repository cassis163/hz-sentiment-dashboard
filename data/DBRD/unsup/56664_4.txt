Wanneer Jaap-Jan verhuist en naar een andere basisschool moet, verandert zijn leven drastisch. Plots hoort hij er niet meer bij, omdat een van zijn klasgenootjes, Ivar, hem het leven zuur maakt. Wanneer Jaap-Jan achttien wordt is hij vastbesloten om zijn verleden achter zich te laten. Hij start de opleiding psychologie en gaat op kamers in een stad ver weg van zijn oude klasgenoten. Jaap-Jan maakt al snel vrienden en krijgt een zalig baantje als barman. JJ – voor vrienden – geniet van zijn nieuwe leven. Maar zijn geluk wordt bruut verstoord als een oude bekende komt opdagen: Ivar.  

Oog om oog is het tweede boek van Buddy Tegenbosch, na zijn debuut Pokerface. Na het lezen van Oog om oog hoop je dat Tegenbosch blijft schrijven, want als zijn derde boek even goed is, dan is het wederom een must-read.  

Het boek begint met een kleine proloog die je meteen kippenvel bezorgt. Meteen vanaf die pagina wil je weten wat er is gebeurd en wat er gaat gebeuren. Het verhaal grijpt je meteen en het is onmogelijk om het boek los te laten alvorens het uit is. Het verhaal van Jaap-Jan (JJ) speelt zich af in het heden. Samen met hem begin je aan zijn nieuwe leven. Heel snel wordt het duidelijk dat JJ een zwaar verleden heeft gehad. Het is zichtbaar in zijn manier van handelen en denken. Na elk hoofdstuk krijg je een flashback en beleef je door de ogen van JJ een moment uit zijn verleden. De meeste momenten zijn gruwelijk en al snel leef je met hem mee. Wat Ivar doet, kan niet. Beetje bij beetje wordt duidelijk dat Ivar niet zomaar een pestkop was. Per hoofdstuk ontdek je meer en meer gruweldaden en terwijl het verhaal vordert ontdek je ook steeds meer de invloed van die momenten op JJ.

Doordat je steeds meer stukken uit het verleden ontdekt, wil je het boek blijven lezen. Je wilt weten wat er allemaal gebeurt is. Als JJ Ivar ziet in de bar waar hij werkt, is het duidelijk dat er iets gaat gebeuren. Het verhaal was tot dan al erg sterk, maar het wordt vanaf dat moment alleen maar beter. Tegenbosch bewijst hier zijn literaire talent. Tegelijkertijd met het vrijgeven van stukjes verleden, begint hij ook met het vrijgeven van stukjes toekomst. Er gaat iets gebeuren, zonder twijfel. Maar wat?  

Oog om oog is een razend spannende thriller met een ongelofelijk sterke verhaallijn. Pesten is een gevoelig onderwerp en het is belangrijk dat dat besproken wordt. Tegenbosch behandelt het onderwerp hier prachtig en toont met zijn verhaal dat pesten zware littekens kan nalaten. Maar, hij laat ook zien dat het beter wordt en dat het belangrijk is om niet op te geven. Dit boek zou verplichte schoolliteratuur moeten zijn, want elke student kan hieruit leren.  

Conclusie: Oog om oog is een must-read. De combinatie van een spannende thriller met een sterke inhoud maakt dat dit boek een topper is.