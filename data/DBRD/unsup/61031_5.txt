In dit boek is het bijna een jaar geleden dat Mathis en Mila elkaar voor het eerst hebben ontmoet. Mathis heeft inmiddels geleerd dat de Yua, de vreselijke wezens uit de droomwereld erg machtig zijn. Samen met Mila probeert hij de Yua te verslaan zodat hij eindelijk uit de Grijze Zone, de wereld tussen dromen en waken in , kan ontsnappen. Ze maken van alles mee, steeds lijkt het wel of de Yua hen te slim af zijn. Hij komt oude bekenden tegen, maar of die nou voor of tegen hem zijn? Gaat het Mathis lukken of blijft het een grote nachtmerrie?
Je kent de personages natuurlijk al uit het vorige deel, Mathis heeft wat meer geleerd over het beheersen van zijn lucide dromen. Deze heeft hij nodig om uit de Grijze Zone te komen. Het is best lastig, Mila wil hem wel helpen maar dat kan niet . Hij moet het alleen doen, ze steunt hem natuurlijk wel. De andere personages zijn oude bekenden zoals Ewan, Zed en Tarina. Je leert hen beter kennen dan in het eerste deel. Vooral de rol van Tarina vind ik verrassend. Een van de nieuwe personages is een kat, zij blijkt ook een belangrijke rol te spelen.
Het verhaal leest vlot. Je leeft mee met de dromen van Mathis, soms denk je : “is dit nu een droom of is het echt”? Je wil blijven lezen om te weten te komen wie of wat de Yua zijn en waarom ze achter Mathis aanzitten. Je moet weten of het lukt of dat hij voor altijd blijft hangen in de Grijze Zone. Je moet er niet aan denken dat je daarin blijft zitten.
De opbouw naar het plot is goed, dan vallen er allerlei puzzelstukjes op zijn plaats. Zo zit dat dus. Het is een bevredigend eind. Ik vraag me na het lezen van de epiloog af of dit wel het eind is… het kan zo weer verder gaan .