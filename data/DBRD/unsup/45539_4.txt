Koethi Zan is vernoemd naar de 'homecoming queen' van haar middelbare school. Ze is geboren in Alabama in een zeer traditioneel gezin. Ze heeft jaren als advocate gewerkt. THE NEVER LIST is haar debuut. De vertaling van dit boek zal verschijnen bij Cargo.

Vriendinnen Sarah en Jennifer zijn heel voorzichtig. Ze gaan nooit 'met vreemde mannen mee', kijken altijd goed uit voor ze de straat oversteken en hebben als ze samen gaan studeren uiteindelijk een hele waslijst van dingen die je beter niet kan doen als je gezond wilt blijven, 'the never list'. Helaas, op een avond gaat het mis en het gevolg is dat beide meisjes eindigen in de martelkelder van een psychopaat.
Na een paar jaar komt hier een einde aan en het verhaal vertelt hoe het dan verder gaat met de meisjes. De psychopaat dreigt namelijk vervroegd vrij te worden gelaten en daar wil vooral Sarah een stokje voor steken. Dan blijkt dat het leven voor alle meisjes een totaal andere wending heeft genomen.

THE NEVER LIST is een bijzonder sterk in elkaar gezet verhaal, met nadruk op 'hoe nu verder' na zo'n vreselijke ervaring. Dit voorjaar nog werden enkele jonge vrouwen teruggevonden die jarenlang door een man gevangen werden gehouden. Ze pleitten op televisie voor respect voor hun privacy. De hoofdpersoon uit THE NEVER LIST doet dit ook, maar met lastige gevolgen.
Na tien jaar wordt ze gedwongen uit haar isolement te komen en actie te ondernemen. Maar wie denkt dat het gezamenlijk gevangen zitten ook leidt tot een 'band voor het leven' tussen de meisjes, heeft het mis.
Een bijzonder sterk debuut, met veel gevoel en inzicht geschreven. (Jannelies Smit)