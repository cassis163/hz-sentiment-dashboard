Vlak voor haar ogen werden ze doodgeschoten. Drie oude mannetjes aan het tafeltje tegenover haar in restaurant Salty Dawg. Het ging allemaal zo snel dat niemand van de aanwezigen, ook Carla zelf niet, de schutter goed heeft gezien. De sheriff van Acker’s Gapp en openbare aanklager Bell Elkins, Carla’s moeder, tasten volledig in het duister. Tot Carla zich realiseert dat ze de moordenaar misschien toch eerder gezien heeft. Waar het was kan ze haar moeder niet zomaar vertellen. Ze neemt daarom een ondoordachte en levensgevaarlijke beslissing. Een beslissing waar ze wellicht nooit meer op terug kan komen.

Amerikaans auteur en journaliste Julia Keller is geboren en getogen in Huntington, West-Virginia. Voor haar journalistieke werk werd ze in 2005 onderscheiden met een Pulitzerprijs. Haar debuut Onderhuids speelt zich af in West Virginia.

Onderhuids is een debuut waar Julia Keller beretrots op mag zijn. Het is ook zeer waarschijnlijk de start van een reeks succesvolle thrillers waarin openbare aanklager Bell Elkins de hoofdrol speelt. Deze knappe thriller, waarvan de titel helaas niet zo origineel is, kent aardig wat bewonderenswaardig uitgewerkte personages. De zeer gedetailleerde beschrijvingen van zowel uiterlijke kenmerken als karakter en leefwijze geven zo’n duidelijk beeld van de persoon, dat er weinig aan de fantasie overgelaten hoeft te worden. Overigens geldt dit ook voor de prachtige omgeving, de mooie natuur en de diverse gebouwen, die als kleurrijke afbeeldingen zeer scherp op je netvlies lijken te verschijnen zodra Julia Keller erover vertelt.

Bell Elkins is verreweg het meest interessante personage. Een gescheiden moeder, die in het verleden heel wat voor haar kiezen gekregen heeft en nu samenwoont met haar zeventienjarige dochter Carla. Ze werkt als openbare aanklager in haar geboortestadje Acker’s Gap en heeft het hart op de juiste plek. Een eigenschap die overigens niet iedereen kan waarderen. Het is onbetwistbaar dat Bell Elkins een boeiend personage is, waar Julia Keller nog heel wat kanten mee op kan in haar volgende boeken. Natuurlijk zijn de overige personages zoals de dappere Carla, de behulpzame sheriffs, vrienden, familie en buurtbewoners ook niet weg te denken uit het verhaal en minstens zo belangrijk. Gelukkig was Julia Keller zich daar erg van bewust. Ieder personage heeft absoluut haar volle aandacht gekregen en een eigen specifieke rol van betekenis binnen het verhaal.

De plot is sterk. Meerdere verhaallijnen (heden en verleden), aangename plotwendingen en voortdurende onderhuidse spanning zorgen ervoor dat je aan het boek gekluisterd blijft. Van het spectaculaire begin tot aan de extreem verrassende ontknoping. Een verbluffende slotscène die ik zelf niet aan zag komen.

De schrijfstijl van Julia Keller is voorbeeldig zonder onnatuurlijk over te komen. Onderhuids is een boek vol met fraaie zinnen en woorden die je, los van het verhaal zelf, intens doen genieten. Korte hoofdstukken en een regelmatig wisselend vertelperspectief zorgen voor maximaal leesplezier. Wat gezien de dikte van het boek, zo’n 400 bladzijden, zeker niet verkeerd is. 'Een must-read thriller' volgens topauteur Karin Slaughter en daar heeft ze absoluut gelijk in.