Als je tweede ik er niet meer is…

Sanne de Bakker heeft talloze leuke kinderboeken op haar naam staan waarbij haar passie voor muziek, reizen en draken vaak een grote rol spelen. Dat ik lekker divers en deze globetrotter is dan ook nog lang niet uitgeschreven. Gelukkig maar, want haar boeken staan garant voor uren leesplezier.

Guusjes wondere wereld gaat over Pip. Pip is 9 jaar en niet erg gelukkig. Haar tweelingzus is overleden en ze is erg in zichzelf gekeerd. Pip is meestal alleen en besteedt al haar tijd aan haar vreemde hobby: insecten. Pip houdt van insecten! Ze bestudeert ze, verzamelt ze uit het bos, tekent ze na en hangt die tekeningen op in haar kamer. Haar wanden zijn een groot insectenboek.

Guusje is… nee, was de tweelingzus van Pip. Nu is ze dood en begraven. Vroeger was Guusje altijd vrolijk en speelde piano. En nu is niets meer vrolijk in het leven van Pip. Pip woont niet in Holland maar in Krakelia, een fantasieland en daar kan van alles gebeuren. Op 2 januari komen de geesten van boven op visite. Guusje komt bij Pip langs als ze slaapt. Samen gaan de twee op avontuur. Ze gaan zelfs even langs het graf van Guusje van wie de as in een urn is bijgezet. Het is tussen die twee meteen weer zoals vroeger. Vertrouwd en samen lijken ze een.

Het bijzondere aan het boek is dat we de dood van dichtbij kunnen meemaken. Pip kan de dood van haar zus nog geen plekje geven en kan hierdoor niet verder. Door alles nog een keer te beleven – met haar zus naast zich – gaat het een stuk beter. Pip moet leren om te leven zonder haar zus en te luisteren naar haar vriendin Kiki. Langzaam pakt ze haar leventje weer op en gaat zelfs weer piano spelen.

De vormgeving van dit boek is helemaal van deze tijd. Er staat een leuke landkaart voorin waar je gedurende het hele boek even kan checken of alles klopt en kun je kijken waar je precies bent. De tekst wordt constant gebroken door grappige, ontroerende tekeningen van Marijke Klompmaker. Op iedere pagina staan dansende woorden zoals we dat van de Geronimo boeken kennen. Dit maakt dat de jonge lezer steeds even op adem kan komen, zonder dat het verhaal wordt onderbroken. Daarnaast staan er ook korte brieven in en bondige gedachtes, waarbij de lezer wordt geattendeerd op een belangrijk stukje in de tekst:

“Haar zus weer terug hebben

Dat was pas een cadeau.”

Voor de volwassen lezer is de bladspiegel waarschijnlijk veel te druk, maar vergis je daardoor niet in de kwaliteit van het boek. Dit is toegankelijke kinderliteratuur met een integere boodschap. Sta stil bij je verdriet, geef het een plek en ga door.

Dit boek is geschikt voor kinderen vanaf een jaar of 10.