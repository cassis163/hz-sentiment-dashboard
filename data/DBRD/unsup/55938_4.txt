Er wordt op een sm-feest een man vermoord. Aan inspecteur Helen Grace om de zaak op te lossen. Dat wordt wel lastig, want ze blijkt de vermoorde man te kennen… En aangezien ze liever niet teveel over haar privéleven blootgeeft, moet ze dat voor zich zien te houden en de zaak vooral professioneel blijven behandelen.
Ondertussen moet ze hopen dat haar vroegere vriendin Emilia, een keiharde journaliste, niet bekendmaakt wat ze weet over het leven van Helen. En daarnaast is er nog de rivaliteit die er heerst tussen brigadiers Sanderson en Brooks, wat weer spanning oplevert in de vriendschap tussen Brooks en Helen.
En de dader lijkt ongrijpbaar…
Wat leest dit boek heerlijk snel weg! Het heeft korte hoofdstukken, daar hou ik wel van, en veel perspectiefwisselingen. Dat laatste kan verwarrend zijn, maar dat was het in dit geval niet. Het zorgde er vooral voor dat de spanning er constant in bleef omdat je meerdere kanten van het verhaal meekreeg en meerdere personages goed leerde kennen. Het verhaal en de personages kwamen hierdoor heel goed tot leven en het wist me mee te doen leven en mee te slepen.
En wat is het verhaal spannend! De spanning loopt op, de klok tikt en dan nog Helens innerlijke strijd en het feit dat het wel erg persoonlijk lijkt te worden…
Het einde was echt bloedstollend spannend. Helaas heeft het boek wel een open einde, dus er zit niks anders op dan reikhalzend uit te kijken naar deel zes in de serie… Die wil ik zeker lezen, want ik vond het een erg geslaagde kennismaking! De eerste vier delen hoop ik ook nog te lezen, want ik wil de voorgeschiedenis wel beter leren kennen en daarmee Helen ook. Ik miste geen cruciale info om dit verhaal goed te volgen gelukkig.