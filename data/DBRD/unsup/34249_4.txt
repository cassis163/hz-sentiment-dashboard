Kijk… de titel op zich intrigeert natuurlijk al gelijk: HhhH. Geweldig (en knap commercieel?)!

Het onderschrift, Himmlers hersenen heten Heydrich, is op z'n minst nieuwsgierigmakend. De frontplaat, de magische Praagse Karelsbrug, completeert het onderbuikgevoel: Diewillikleze!

Het onderwerp wordt vrij snel duidelijk. Het is WWII. Je had Hitler. Dan een hele tijd niks. Dan Goering, Himmler, Goebbels….

En dan was er nog een snode engerd die Heydrich heette. Reinhard Heydrich. Beter bekend onder de weinig flatteuze bijnamen 'De beul (of slager) van Praag' of 'Het blonde beest'.

In het algemeen wordt aangenomen dat hij zo'n beetje de uitvinder van de Holocaust is geweest. In opdracht van Hitler weliswaar belast met het 'Jodenprobleem' maar 't is niet bepaald dat ie tegen z'n zin of principes in handelde.

Het boek gaat over hem. En over een duo Tsjechische verzetsstrijders die opdracht hebben gekregen Heydrich te vermoorden.

Maar het gaat ook, en dat maakt het toch wel stiekem bijzonder, over de schrijver zelf. Over hoe hij, redelijk obsessief, omgaat met het verhaal en over zijn zoektocht naar feiten en weetjes over Heydrich en over de omstandigheden waarin hij en zijn hoofdpersonen handelden.

Origineel en boeiend. In het begin wat lastig leesbaar, maar gaandeweg steeds boeiender en op het einde een waargebeurde thriller van formaat met een kat-en-muis-spel tussen de aanslagplegers en de Nazi's.

De uitermate lovende kritieken over het boek vind ik op zich een tikkeltje overdreven maar 't is zeker een aan te raden boek voor liefhebbers van (WWII) historie en een wat ongewoner verhaal.