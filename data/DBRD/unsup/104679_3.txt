Lisa Renee Jones heeft ruim dertig boeken op haar naam staan. Als jij mij bent is deel twee van de spannende, erotische 'Inside Out Trilogy'. Het eerste deel van de trilogie heeft de titel Als ik jou ben. Het derde deel is nog niet vertaald in het Nederlands.
In deze trilogie staat het leven van Sara McMilan centraal. Zij is in het bezit gekomen van dagboeken van de voor haar onbekende Rebecca. De dagboeken zijn gevuld met vurige, hete scenes. Maar wie is die man waar Rebecca over schrijft en die ze haar 'meester' noemt? Sara probeert uit te zoeken wie Rebecca is en wat haar is overkomen. Ze vermoedt, gezien de dagboekpassages die ze heeft gelezen, iets gruwelijks. Ze maakt kennis met het leven dat Rebecca leefde voordat zij verdween. Sara heeft haar baan overgenomen en ze heeft nu de mensen rond zich die Rebecca ook om zich heen had. Ze voelt zich enorm aangetrokken tot de sexy kunstenaar Chris, met wie ze een passionele relatie opbouwt. Ook haar baas Mark doet haar hart sneller kloppen. Ze vraagt zich af of een van de heren Rebbeca's 'meester' was. Ze krijgt een hoop hulp aangeboden bij haar zoektocht naar Rebecca, maar de waarheid laat zich moeilijk achterhalen.
Als jij mij bent is het tweede deel in een trilogie waarvan je absoluut het eerste deel gelezen moet hebben. De auteur geeft weinig toelichting bij wat er in het eerste deel is gebeurd, waardoor je als lezer vaak moet gissen naar wat voorafging. Alsof je middenin een film valt. Het is tevens de reden waarom het lang duurt voordat je in het verhaal wordt gezogen. Echt onder de huid kruipen wil het dan ook niet. Hoofdpersonage Sara is een moedige, sterke vrouw. Ondanks dat de schrijfster haar zeer realistisch heeft omschreven, zowel in haar denken als in haar handelen, komt ze niet helemaal tot leven.
De auteur heeft een vlotte pen en weet heel goed hoe ze de aandacht van de lezer moet behouden. Het verhaal heeft veel weg van een chicklit met wat spannende elementen. Als jij mij bent had een hogere waardering gekregen als de verhaallijn van het eerste deel van de trilogie in een aantal zinnen toegelicht zou zijn in het tweede deel. Ondanks de hete scenes, gaf dit boek een onbevredigend gevoel.