Deel 3 van de Sterren-trilogie van Nora Roberts: Het Glazen Eiland.Dit boek is een aanrader voor iedereen die graag ontspannen romantiek, mysteries en/of avontuurlijke boeken leest.

Dit boek is goed te lezen als stand-alone (zoals ik deed), omdat er genoeg inleidende verhalen zijn en genoeg flashbacks. Hierdoor snap je al snel dat 3 godinnen 3 sterren hebben gesmeed, als gift voor de nieuwe koningin, maar dat er een kwade kracht was in de vorm van Nerezza die de sterren wilde vervloeken. Daarna vielen de sterren en bleven ze in stilte verborgen. Eeuwen later zijn er zes afstammelingen, de Wachters genoemd, 3 vrouwen en 3 mannen, die elkaar ontmoeten en hun bijzondere eigenschappen bundelen. In deel 1 en 2 kun je hun avontuur lezen, waarbij ze een ster vinden en waarbij Nora ook laat zien hoe ze een heerlijk romantisch verhaal kan schrijven. In deel 3 gaan de Wachters verder met hun magisch avontuur. Deel 3 richt zich op het vinden van de derde ster. Ze worden door Sawyer verplaatst naar het ruwe landschap van Ierland waar de tovenaar Bran een prachtig landhuis heeft gebouwd precies op het land waar Doyle, die onsterfelijk is na een vervloeking van 333 jaar geleden, is opgegroeid. Doyle, die zoveel afscheid heeft moeten nemen en die zoveel heeft gezien, heeft zijn hart gesloten en richt zich op de veiligheid en op het trainen van de groep. Riley heeft als weerwolf iets ontembaars, iets natuurlijks en richt zich nuchter en gedreven als archeologe op het onderzoeken van geschiedkundige redeneringen en wetenschap. Tijdens hun queeste ontstaan er gevaarlijke situaties. Het lijkt alsof het kwaad zich op Riley richt, wat haar uiteindelijk ook ernstig verwondt. Ondertussen ontdekken Doyle en Riley dat ze seksueel goed bij elkaar passen en al gaan ze dat op een nuchtere manier aan, in hun relatie raken ze elkaar zo dat ze beiden verrast worden door hun diepe gevoelens voor elkaar, gevoelens die toch geen toekomst hebben nu Doyle onsterfelijk is. Hun missie is de derde ster, maar waar is toch dat glazen eiland waar de oude boeken over spreken. Hoe krijgen ze de mysteries opgelost en hoe kunnen ze de voorspelde strijd leveren waarbij Nerezza door een zwaard (a la koning Arthur) wordt verslagen? En hoe overwint liefde en volharding zodanig dat ze alle zes gelukkig blijven met elkaar?