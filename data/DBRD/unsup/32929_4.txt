Annabel is met haar familie op vakantie in Spanje. Ondanks alles wat er in het verleden is gebeurd heeft ze weer een goede band met Emma, haar moeder. Emma is nu een bekende kunstenaar die door veel mensen wordt herkend, vandaar dat er gekozen is voor een vakantiestek waar niet te veel Nederlandse toeristen zijn. Ook haar broer, zijn vrouw en hun tweeling genieten van deze vakantie in een familiehotel niet ver van Barcelona. Annabebl heeft deze plek aangeraden, door haar studie toerisme aan de hotelschool weet ze precies de juiste vakantieplekken te vinden. Thijs, haar vader, en Emma zijn steeds behoorlijk klef en Annabel wordt er soms een beetje kriegel van. Het lijkt wel of iedereen gelukkig is in de liefde, behalve Annabel. Haar langste relatie duurde tien maanden en die is nu al een jaar voorbij. Maar dan ontmoet ze Carlos, een hele leuke en knappe ober. Ze spreekt met hem af en verwacht gewoon een leuke nacht … Dan wordt ze wakker in een ziekenhuis. Ze is een paar dagen kwijt en is ontzettend moe. Ze heeft geen flauw idee wat er gebeurd is en ook eenmaal weer aan het werk in Nederland blijft ze ontzettend moe. Haar collega Didi weet wel iets voor haar, waardoor ze meer energie zal krijgen. Dit is pas het begin van een heleboel ellende …

‘Ze probeert zich los te wringen totdat ze door een nieuwe duizeling wordt overvallen. Slap valt ze op de bank neer.’

Annabel is gevormd door haar jeugd en na het voorval in Spanje is ze behoorlijk wankel geworden. Van de zwakke plekken die zijn ontstaan wordt op een verschrikkelijke manier misbruik gemaakt. Iedereen heeft wel eens een periode dat hij of zij minder sterk is en hierdoor gevoelig is voor invloeden van buitenaf. Annabel haar verhaal lezende doet realiseren dat dit jou, of je kind, ook kan overkomen.

In Confrontatie! wordt geen tijd verspild aan overbodige details waardoor de vaart hoog ligt. Af en toe iets te hoog waardoor het leek alsof bepaalde fragment afgeraffeld werden bij gebrek aan een betere afronding. Maar ook de spanning zit er meteen goed in en het verhaal weet al snel mee te slepen. Er is voortdurend die hoop dat Annabel uit deze verschrikking kan ontsnappen. Soms wil je haar een schop onder de kont geven maar daarnaast is er het besef dat Annabel ook maar een slachtoffer is. Annabel wordt soms wat kinderlijk neergezet maar dit geeft juist goed weer waarom het voor Annabel onmogelijk is om iets te veranderen aan de situatie. Doordat er misbruik genomen wordt van haar zwakke plekken komt het kind in haar naar boven. Alle emoties, gevoelens en gedachten van de personages weet van de auteur goed te verwoorden waardoor je je goed kunt inleven en als vanzelf leef je met ze mee.

‘Ze voelt zich weer net zo eenzaam als toen haar moeder in de gevangenis zat. Met één verschil. Toen zat haar moeder gevangen. Nu zij.’

De auteur heeft met Confrontatie! een indrukwekkend en confronterend verhaal geschreven en een betere titel had er niet bedacht kunnen worden. De schrijfstijl van Esther van der Ham is eenvoudig maar wel treffend waardoor het verhaal van Annabel krachtig neergezet wordt. Een prima vervolg in de C- serie en ook met dit deel weet ze de lezer weer te raken.