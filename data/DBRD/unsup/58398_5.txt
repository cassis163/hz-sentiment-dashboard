Ondanks het kleine formaat van dit boek, kun je niet om het knalroze omslag heen. En dat is maar goed ook, want het is een heerlijk verrassend boek vol sterke korte verhalen. De titel sluit goed aan bij de hoofdpersonen in elk verhaal, want allemaal zijn ze bezig om grote meisjes te zijn; belangrijke besluiten te nemen of om eindelijk eens fatsoenlijk van zich af te bijten.

De kracht van Annette’s verhalen is dat ze altijd onverwacht uit de hoek komen. Zelfs als je er een aantal hebt gelezen en denkt te weten wat er zal gebeuren, gebeurt er toch iets anders. Daarnaast zijn de onderwerpen erg divers, waardoor het allemaal op zichzelf staande gebeurtenissen zijn.

‘Verknipt’ vond ik het meest indrukwekkende verhaal uit de bundel. Het is al even geleden dat ik het gelezen heb, maar het bezorgt me nog altijd rillingen en laat me nadenken over hoe het met het personage zal zijn.

Grote meisjes kan ik echt aanraden, met een kleine kanttekening dat de verhalen je niet los zullen laten. Het is zeker een boek dat je vaker dan één keer zult lezen en waarin je elke keer weer nieuwe dingen over de personages ontdekt. Ik vind dit zeker een schrijfster om in de gaten te houden.