Patrick zijn vader komt thuis, hij is dronken. Als hij bekent een kind te hebben doodgereden, twijfelt Patrick. Moet hij zijn vader aangegeven of net doen of er niets is gebeurd? Een moeilijke keuze, maar het maakt niet uit wat hij doet, het zal het toch al gebroken gezin niettemin verwoesten.

Patrick ontmoet Layla. Layla, vroeger het perfecte, christelijke meisje, maar die nu alles doet wat God verboden heeft. Layla en haar zusje Verna worden opgevoed door strenggelovige ouders. Layla heeft omgang met een aantal duistere figuren en sleurt haar zusje mee. Net als Patrick moet ook Verna een keuze maken, kiest ze voor zichzelf of voor die ene persoon waar ze het meeste van houdt?

‘Het was Patrick die besefte dat het kleine witte voorwerp dat in het rooster vastzat geen grind was maar een tand, te klein om uit de mond van een volwassene afkomstig te zijn.’

In Red jezelf kruisen de levens van deze jongeren elkaar. Patrick draait hoofdzakelijk de nachtdiensten bij een GoMart, maar één woensdag in de maand heeft hij dagdienst. Patrick wordt achtervolgd door wat zijn vader heeft gedaan, de mensen vinden dat hij en zijn broer net zo schuldig zijn. Door de nachtdiensten te draaien probeert hij de beschuldigende blikken te ontwijken.Als hij weer eens een dagdienst heeft staat Layla daar in de winkel. Layla blijft hem achtervolgen en wil meer van hem maar dit kan hem in de problemen helpen, daar Layla nog minderjarig is. Naast het verhaal van Patrick lezen we het verhaal van Verna. Ook Verna heeft haar problemen. Ze heeft de steun van haar zus nodig maar als ze deze steun opzoekt, wordt ze door haar zus meegetrokken in een duister wereldje.

‘Verna was een goed meisje. Layla was slecht. Layla was gevallen, maar zelfs Layla kon weer op het goede pad komen als Verna voor haar instond. Het kind van God, het onschuldige lam. Het gehoorzame zombietje.’

Complexe familiesituaties zijn de hoofdmoot in Red jezelf. Een uitgebreide kennismaking met de personages waardoor hun karakters tot leven komen. Van de twee hoofdpersonages, Patrick en Verna, springt Patrick erbovenuit, voor hem had ik al snel een zwak. Een jongeman, die langzaam, dankzij zijn vader, zijn leven verwoest ziet worden. Maar ook Verna heeft de nodige problemen en ook zij heeft dit danken aan haar vader. Door zijn levensovertuiging maakt haar vader het voor haar onmogelijk een normaal tienerleven leiden. Twee mensen die het liefste in de anonimiteit willen leven.

Een langzame opbouw en doordringende dialogen maken het verhaal onderhoudend en intrigerend. Verhaallijnen die voortdurend met elkaar in verband staan en aan het eind op een onverwachte wijze samen komen. Een schitterende cover die veelbelovend eruit ziet waardoor de verwachting hooggespannen is. Maar die bloedstollende spanning waar over gesproken wordt heb ik er niet in kunnen vinden. Ja, aan het eind was het even ontzettend spannend, maar bekijkend over het geheel miste ik toch een bepaalde spanning die in mijn verwachtingspatroon lag. Red jezelf is realistisch en intrigerend geschreven, de schrijfstijl is aangenaam maar voor mijn gevoel ontbreekt er iets. Leuk om gelezen te hebben, niets meer en niets minder.