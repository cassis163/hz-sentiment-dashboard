Aan de buitenkant van dit boek kun je al zien dat er met zorg en aandacht aan is gewerkt. Mooi groot boek in warme kleuren, de cover is in reliëf gedrukt. De Frans/Marokkaanse en in Australië woonachtige Sophia Palmer reisde met haar man, de fotograaf Rob Palmer, door haar geboorteland. Het boek begint met een verslag van hun trouwdag in Marrakech. De schitterende foto’s maken het boek een lust voor het oog en de verhalen van Sophia zijn geurig en kleurig en maken het boek tot veel meer dan alleen maar een kookboek.
Verhalen over de rondreis die Sophia en Rob Palmer maakten door Marokko, afgewisseld met recepten en foto’s maken dit boek tot een culinair reisboek. Het laat je kennismaken met een prachtig land en bijzondere mensen. De recepten zijn aangevuld met informatie over het gerecht en de ingrediënten. Sophia heeft de recepten zodanig bewerkt dat ze uitstekend te maken zijn en ze gebruikt gemakkelijk verkrijgbare ingrediënten. Soms moet je wellicht naar een toko of Turkse supermarkt maar niet vaak. Het is heel leuk om de aanvullende informatie bij de recepten te lezen. Hoe en wanneer eet men het gerecht? Wat is er bijzonder aan? De recepten zijn duidelijk beschreven en ook voor minder geroutineerde koks goed te maken. Deze pompoensoep noemt Sophia Palmer “het ultieme troosteten”.

Pittige soep van geroosterde pompoen & kikkererwten.
1,7 kg flespompoen, in de lengte gehalveerd
2 el olijfolie
2 rode uien, gesnipperd
1 tl milde paprikapoeder
½ tl piment
½ tl gemalen koriander
½ tl gemalen komijn
1 el harissa
1,25 liter goede kippenbouillon
½ tl fijn zeezout
400 gram kikkererwten, geweekt, afgespoeld en uitgelekt
Yoghurt en koriander, ter garnering
Verwarm een oven voor op 180 graden Celcius. Bekleed een grote bakplaat met bakpapier en leg de pompoen erop. Bak 1 uur in de oven tot de pompoen bijna gaar en goudbruin is. Haal uit de oven en laat de pompoen 15 minuten op de bakplaat afkoelen. Schil de pompoen, schep de zaadjes eruit en snijd het vruchtvlees in stukjes.
Verhit de olie in een grote pan op middelhoog vuur. Doe de ui erbij en bak in 5 minuten al roerend glazig. Roer de specerijen en de harissa erdoor en bak 1 tot 2 minuten tot de aroma’s vrijkomen.
Doe de kippenbouillon, het zout en de pompoen erbij en kook 15 tot 20 minuten af en toe roerend tot de pompoen heel zacht is en uit elkaar valt. Haal de pan van het vuur en pureer de soep met een staafmixer tot een gladde puree. Zet de pan terug op laag vuur, roer de kikkererwten erdoor en verwarm 3 tot 5 minuten. Voeg wat water toe als de soep te dik wordt. Garneer de soep met een lepel yoghurt en wat koriander en serveer.

Het was inderdaad een overheerlijke soep. De gasten aan tafel vroegen direct om het recept. Overigens was dat ook het geval bij de stoofschotel uit dit boek die we als hoofdgerecht serveerden. De recepten komen uit heel Marokko. Zowel simpele familierecepten als de iets ingewikkelder gerechten van beroemde koks in het land. Alle recepten hebben met elkaar gemeen dat ze er zeer aantrekkelijk  en uitnodigend uitzien. Alhoewel ik het hele boek goed heb doorgenomen heb ik er nog geen foutje in kunnen ontdekken. Voor liefhebbers van de Noord-Afrikaanse en met name de Marokaanse keuken is dit boek een must.
In deze pompoentijd komt nog zeker de geroosterde pompoen met citroentijm en aïoli van ingelegde citroenen op tafel. Of de kip met vijgen en amandelsaus. De o zo simpele maar overheerlijke Marokkaanse eieren als lunch. De kleine hapjes of de grote schotels, makkelijk of iets ingewikkelder, ze zijn allemaal even aantrekkelijk. Maar als eerste ga ik de pompoenjam maken. Lekker op de Marokkaanse pannenkoekjes samen met een kopje saffraanthee.
Wat een fijn boek!