Colleen Hoover is niet meer weg te denken uit de romanwereld. Met vele young en new adults is ze een favoriete auteur van veel lezers. Als er een nieuw boek van Hoover uitkomt, staan de fans in de rij. In oktober 2018 verscheen Uitzonderlijk, de nieuwste roman van deze auteur.

Merit woont in een vreemd gezin. Haar vader en stiefmoeder wonen in een oude kerk, omgebouwd tot woonhuis. Haar moeder woont in het souterrain. Haar zus papt aan met dodelijk zieke mannen en haar broer is te vaag om over te spreken. Wanneer Sagan, het vriendje van zus, bij hen intrekt, wordt het leven voor Merit steeds ingewikkelder. Maar ligt dat ook niet deels aan haar?

Hoover weet je als lezer in eerste instantie te verwarren. Al vanaf de eerste pagina vraag je je af waar je in beland bent. De familie is hooguit raar te noemen en al snel heb je als lezer geen idee waar dit naartoe gaat. Het verhaal lijkt geen logica te bevatten en doet bij vlagen denken aan Stephen King, die er ook een kei in is een (kleine) gemeenschap neer te zetten.

Al snel krijg je sympathie voor Merit. Ondanks dat ze een echte puber is en zich afzet tegen de rare acties van haar familie, heb je het ook met haar te doen. Probeer maar eens te leven met zoâ€™n familie. Het feit dat Merit zich staande houdt is zeker wel een prestatie te noemen. Toch, het zou geen Colleen Hoover-verhaal zijn als er niet meer inhoud in het verhaal zou zitten.

Langzaam maar zeker kom je meer over Merit te weten. Als lezer ben je in eerste instantie net zo onwetend als Merit. Je leest vanuit haar standpunt en weet je dan ook vooral in haar te verplaatsen. Langzaam wordt duidelijk dat er iets met Merit aan de hand is. Op een onhandige, en wanhopige manier weet Merit haar probleem duidelijk te maken.

De kracht hierin zit hem in dat je niet verwacht had wat Merit meegemaakt heeft en wat de gevolgen van de daden van haar familie voor haar zijn. Het opent de ogen dat anderen de dupe kunnen worden van jouw keuzes, vooral als een van die keuzes bestaat uit zaken doodzwijgen. Het is heftig om te lezen wat dit psychisch met iemand kan doen.

Sagan is de held van dit verhaal. De manier hoe hij met Merit omgaat, hoe hij haar op bepaalde momenten laat lachen en hoe hij voor haar klaarstaat en verrast (vooral op het einde) is hartverwarmend.

Hoover heeft met Uitzonderlijk geen standaard feelgood young adult verhaal geschreven. Uitzonderlijk is een duister verhaal over de minder mooie kant van het leven. Een verhaal dat eerst voor verwarring zorgt en je daarna van je stoel blaast. Een boek dat je op bepaalde momenten raakt. Aan het einde was het dan ook zaak om een traantje weg te pinken. En dat is een kwaliteit die Hoover niet lijkt te verleren.