Dit verhaal verschilt qua opzet best wel van de andere verhalen over engelen die ik tot nu toe heb gelezen. In dit boek staat namelijk voor het eerst niet de hemel en de hel tegenover elkaar, maar mensen en engelen. De sfeer was hier ook meteen een stuk donkerder in vergelijking met andere verhalen. Maar of ik deze insteek zo veel beter vind, weet ik niet. Over het algemeen vind ik het idee goed, maar blijft het nog een beetje hangen in de uitwerking.

Het boek was hier en daar iets te veel voorspelbaar. Ik was sneller dan de hoofdpersoon en had verschillende dingen al lang door voordat zij het doorhad, bijvoorbeeld wie wel en niet te vertrouwen zijn. Dit gebeurde eigenlijk iets te vaak. Toch was ik misschien af en toe iets te snel met mijn conclusies en werd ik later op mijn ongelijk gewezen. Helaas was dit niet vaak genoeg om het goed te maken voor die keren dat ik het wel zag aankomen.

Daarbij komt dat de meeste boeken wel iets unieks nodig heeft om het te laten slagen en hier kon ik dat niet echt terugvinden. Het was gewoon weer een engelenboek over een meisje dat samen met een engel een bepaald avontuur overwint. Hoewel Penryn best wel badass is, was er maar weinig speciaals over te zeggen.

Penryn is eigenlijk zo badass dat het bijna een beetje te overdreven wordt. Ze beheerst alle soorten van vecht- en verdedigingssporten en kan gemakkelijk een grote vent neerhalen. Misschien is dit een factor waardoor je niet zo gemakkelijk kunt inleven. Meestal heb je een gemakkelijk personage nodig waarmee je jezelf kun identificeren, maar dat gaat wat lastig met een halve vechtmachine.

Maar laat ik ook even positief zijn, want het boek bleef me vasthouden. Vooral toen het einde naderde en Raffe en Penryn dichtbij de engelen kwamen. je komt achter een paar schokkende ontdekkingen die je niet loslaten en ik moet eerlijk zeggen dat ik wat moeite had met slapen na bepaalde hoofdstukken (door de gruwelijke beelden in mijn hoofd). Dit boek is zeker spannend, maar het heeft eerst even tijd nodig om op te starten. De laatste paar bladzijdes (en dan heb ik het over zo’n 30 à 40 blz.) kon ik het boek gewoonweg niet wegleggen, het was veel te spannend!

Angelfall is een boek dat voornamelijk door de constante spanning en actie je blijft vasthouden. Hoewel het boek wat voorspelbaar is en niet veel unieke onderdelen bevat, kan dit er ook aan liggen dat ik al ontzettend veel over engelen heb gelezen. Het boek geeft je een interessante kijk op familiebanden en hoe belangrijk dit is voor Penryn.