De 26-jarige Sophia reist in haar dromen naar een andere wereld. Een wereld waar ze tien jaar jonger is en nog naar school gaat. Haar dromen beginnen echter zo realistisch te worden dat ze zich begint af te vragen of het eigenlijk wel echt dromen zijn.

COVER
Sommige covers trekken meteen je aandacht.
Voor mij was dit ook het geval met de cover van ‘An Impossible Truth’.
Mooie kleurtjes, een herfstachtig gevoel, een mysterieus personage dat nieuwsgierigheid opwekt,…
Fijn ook dat het personage geen gezicht heeft gekregen op de cover. Zo kan je je als lezer zelf een beeld vormen op basis van hetgeen je leest.

REEKS
Deze Engelstalige YA/fantasy is het debuut van de Nederlandse Petra Van der Ploeg.
‘An Impossible Truth’ vormt het eerste deel van ‘The Somnia Series’, een reeks van 5 boeken waarvan tot 2021 jaarlijks telkens één deel zal verschijnen.
Dit boek kan als een op zichzelf staand verhaal gelezen worden.
Maar aangezien dit eerste deel vooral een tipje oplicht van de sluier en er dus nog een heel aantal vragen onbeantwoord blijven, kijk je als vanzelf uit naar de volgende delen.

YOUNG ADULT
Tijdens de eerste hoofdstukken maken we kennis met de 26-jarige Sophia, die al werkt en alleen woont. Aangezien dit een behoorlijk volwassen situatie is, zal misschien niet iedere tiener zich onmiddellijk met Sophia identificeren. Wanneer ze echter naar haar 16-jarige alter ego in een andere wereld reist, begint de mate van herkenning vermoedelijk wel te stijgen voor deze lezers.
En laten we eerlijk zijn: hoewel tieners de oorspronkelijke doelgroep zijn van Young Adult-boeken, worden vaak ook de iets minder jonge mensen onder ons tot dit genre aangetrokken. In die zin is er dus voor elk wat wils.

INHOUD

De toon is in het begin van het verhaal redelijk zwaar en er zijn niet echt veel luchtige passages die even ontspanning brengen. Even verder lezen is dan ook de boodschap, want verderop in het boek is de verdeling spanning-ontspanning wel veel beter afgewogen. Bovendien krijg je in die eerste 40-tal bladzijden heel wat informatie mee, waardoor je je een beter beeld kan vormen van Sophia en haar achtergrond.

Hoewel er hier en daar sprake is van herhaling van informatie en kleine foutjes, verdient de schrijfster toch een pluim voor de heldere opbouw van het verhaal. Daar waar de afwisseling tussen de twee werelden bij sommige auteurs tot een verwarrende boel zou leiden, is dit hier allerminst het geval. Ondanks het feit dat de ‘dromen’ niet als dusdanig worden weergegeven in de tekst (bijvoorbeeld door middel van schuine tekst of op een andere manier), is het voor de lezer toch steeds redelijk duidelijk waar Sophia zich bevindt en wat zij meemaakt.

Verder zorgen de levensechte situaties en problemen waarmee Sophia geconfronteerd wordt er voor dat de lezer zich makkelijker kan inleven en zodoende geboeid blijft door het verhaal, zelfs wanneer er even niet veel actie
is.

Het boek kent een open einde, wat natuurlijk logisch is als je weet dat er nog 4 delen zullen volgen.
Enerzijds is het verhaal daardoor niet volledig afgerond en heb je misschien het gevoel iets te missen.
Anderzijds ga je daardoor wel uitkijken naar de volgende delen omdat je wil weten hoe het Sophia en haar vrienden en familie verder vergaat.

Eindoordeel: 3,5*

PETRA VAN DER PLOEG
Wil je meer te weten komen over dit nieuwe gezicht in boekenland?
Neem dan een kijkje op de website van deze creatieve jongedame en lees over haar schrijfervaringen, geplande boeken, …
Je kan ook nader kennis maken via het interview op mijn blog :-)

DISCLAIMER
Met dank aan Petra Van der Ploeg voor het beschikbaar stellen van het boek.
Bovenstaande recensie bevat uitsluitend mijn persoonlijke en eerlijke mening.