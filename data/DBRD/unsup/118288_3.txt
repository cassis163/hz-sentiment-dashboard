Derk Bolt, presentator van het televisieprogramma 'Spoorloos' en zijn cameraman Eugenio (Eus) Follender werden in juni 2017 in het noordoosten van Colombia ontvoerd door de guerrillabeweging ELN, het Nationale Bevrijdingsleger. Zij waren op zoek naar een biologische moeder van een uit Colombia geadopteerde Nederlander die ter adoptie was afgestaan. Hun ontvoering duurde bijna een week. Bolt schreef een boek over zijn belevenissen.  

Bolt en zijn cameraman waren met een gehuurde auto op weg naar El Tarra in de noordelijke deelstaat Norte de Santander. Onderweg werden ze aangehouden door, naar even later bleek, leden van de ELN. Deze guerrilla's dachten dat de twee Nederlanders CIA-agenten waren. Voor het tweetal werd het een kleine week trekken door de jungle, een tocht vol ontberingen.  Al snel kwam de leiding van de ELN erachter dat ze helemaal niet te maken hadden met CIA-ers. Op dat moment zat de ELN met een probleem, want het Colombiaanse leger ging op jacht. Voor de twee Nederlanders bleek de dreiging van een aanval door het Colombiaanse leger nog beangstigender dan de ontvoering zelf.

Bolt schrijft de belevenissen van het tweetal met flair en met een humoristische ondertoon, waarbij hij het merendeel van de guerilla's als een stel onbenullige sukkels karakteriseert, uitgezonderd de leiders van het konvooi en de enkeling in de ELN-gelederen die ook eens buiten Colombia het licht heeft gezien. Het meeste moeite heeft hij met de eindeloze trektochten, meest te voet, soms per muilezel of achter op de motor, waarbij lijf en leden aan alle kanten beschadigd worden. Zoals verwacht mag worden laten de kwaliteit van het eten, het slaapcomfort en de hygiÃ«nische omstandigheden zwaar te wensen over. Bolt beschrijft dit plastisch.
Noodgedwongen valt de auteur vaak in herhaling, hun tocht was immers niet anders dan veel van hetzelfde, namelijk jungle, jungle en nog eens jungle, en de overnachtingsplaatsen hadden niet het comfort van een Colombiaans hotel. Daarbij heeft het tweetal nog geluk dat de guerrillacommandant er alles aan doet om het zijn gasten zo prettig mogelijk te maken. Zij worden voorzien van schone kleding en nieuw schoeisel, die helaas niet past op Nederlandse voeten die doorgaans van een grotere maat zijn dan Colombiaanse.  

Bolt heeft van zijn ervaringen een plezierig lezend verhaal gemaakt. Ontvoerd is een bijzonder type reisverslag, waarin naast de trektocht van Bolt en Eus ook het armoedige leven van aldaar wonende Colombianen wordt beschreven. De conclusie van de lezer zal zijn dat een andere bestemming voor een 'excursie' te prefereren is.