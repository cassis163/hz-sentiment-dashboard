In het boek 'Alles wat je moet weten over scheten' geeft Sanne de Bakker ontzettend veel informatie over datgene waar veel mensen zich voor schamen: scheten! Toch laat iedereen ze vliegen, meerdere per dag zelfs! Niets om gek over te doen zou je zeggen. Sanne de Bakker maakt dit onderwerp met dit boek goed bespreekbaar.

Alles wat je moet weten over scheten bevat enerzijds humor (het is ook wel een beetje een gek onderwerp en er zijn allerlei moppen over te vertellen), anderzijds geeft het heel veel informatie over windjes. Sanne de Bakker legt haarfijn uit hoe scheten werken, hoe er vroeger over scheten werd gedacht, hoe het zit met dieren en scheten, maar ze geeft ook antwoord op vragen waarvan je niet eens wist dat het handig was om te weten. Bijvoorbeeld dat het ongeveer 15 seconden duurt voor je een scheet ruikt. Als je er een hoort vliegen en je bent snel, kun je je dus nog op tijd uit de voeten maken!

De hoeveelheid tekst en de wat moeilijkere woorden zorgen ervoor dat dit boek niet geschikt is voor de allerkleinsten. Het is daarentegen wel erg interessant voor oudere kinderen die misschien al wel een spreekbeurt moeten houden op school.
Het boek met illustraties van Kees de Boer is informatief, maar ook leuk om te bekijken. Het boek is uitermate geschikt om regelmatig eens op te pakken en er stukken uit te lezen. Met strips, moppen en feitjes is dit een perfect boek voor een druilerige dag.