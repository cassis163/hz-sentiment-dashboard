De Vlaamse Hilde Vandermeeren schreef eerder talloze kinder- en jeugdboeken en won diverse prijzen waaronder in 2005 de Zilveren Griffel. Als alles duister wordt is haar thrillerdebuut.

Claire Maenhout, een voormalige studente architectuur en slachtoffer van een aanrijding waarbij de dader doorreed, kampt na een lange revalidatie met prosopagnosie. Ben je met deze aandoening, die ook wel gezichtsblindheid wordt genoemd, behept dan ben je veelal niet meer in staat gezichten te herkennen. Zelfs je eigen spiegelbeeld is je dan volkomen vreemd. De zevenentwintigjarige Claire botst op een avond in al haar haast tegen een man op waarvan zij niet kan vermoeden dat hij kort daarvoor ex-journalist Berckmans om het leven heeft gebracht. Claire uit haar verontschuldigingen voor de onvoorziene 'ontmoeting' en is het voorval al vergeten als ze even later op de trein stapt die ze nog net heeft kunnen halen. De dader denkt daar echter anders over. Het duurt niet lang of de lezer krijgt meer inzicht in de man achter de misdaad. Door hem aan het woord te laten komen we erachter dat het een welgestelde fotograaf betreft die zichzelf nogal hoog heeft zitten. Iedereen die hem in de weg loopt, op welke wijze dan ook, veegt hij moeiteloos aan de kant, maar hij zorgt er tegelijkertijd voor dat zijn smetteloze reputatie ongeschonden blijft. Claire heeft haar leven weer aardig op de rit, zo lezen we. Ze vormt met vrienden een muziekband en werkt als schoenenverkoopster. De auteur beeld treffend uit hoe niet alleen Claire in haar dagelijkse gang van zaken worstelt met haar onvermogen om mensen te herkennen, maar ook hoe haar zichtbaar aangeslagen ouders het ongeluk van hun dochter een plek proberen te geven. Alle twee op hun eigen manier, want alle twee hebben ze het gevoel op veel fronten tekortgeschoten te hebben. Hun beider leed, en de pijnlijke momenten in hun samenzijn met Claire, worden zo raak beschreven dat het allemaal bijna tastbaar wordt. De auteur tilt het boek naar een hoger niveau, en verdient hier een groot compliment!

Als alles duister wordt  doet sterk denken aan S.J. Watsons bestseller Voor ik ga slapen. Dit neemt niet weg dat de opzet van dit boek origineel is en de uitwerking geslaagd. Een uitstekend debuut dat om een vervolg met de muzikale hoofdrolspeelster vraagt.

(Door: Diana Bokkinga)