Café Zon & Zee maakt de beloofde dosis vitamine F (feelgood) meer dan waar.

Hoofdpersoon Flora, midden twintig, is geboren en getogen op het eiland Mure; een klein Schots eiland met ruige natuur, prachtige zandstranden en bijzondere bewoners.

Flora heeft, na de dood van haar geliefde moeder, het eiland verlaten om haar geluk te beproeven in Londen. Vleugels uitslaan en naar het ‘vaste land’, wat haar moeder altijd heeft gestimuleerd. Met haar vader Eck en haar drie broers Innes, Fintan en Hamish heeft Flora niet veel contact meer als ze in Londen woont en werkt als juridisch adviseur bij een groot advocatenkantoor in de City.

Hoewel Flora het in Londen prima naar haar zin heeft mist ze wel iets. Ze zou het liefst groots en meeslepend willen leven maar zelfs heur haar (blauw of zilver) verven is al té spannend waardoor haar leventje rustig voortkabbelt en er veel ‘saaie doorsneedagen’ zijn.

Op een dag wordt ze bij Joël Binder geroepen, haar woest aantrekkelijke baas, die haar vertelt dat hij een opdracht voor haar heeft op Mure.... Een exorbitant rijke zakenman, Colton Rogers, wil op het eiland graag wat dingen voor elkaar krijgen en heeft de juridische bijstand van het advocatenkantoor nodig. Het is hem ter ore gekomen dat één van de medewerkers van het advocatenkantoor van het eiland komt en hij wil haar graag inschakelen om de stemming van de bevolking voor zijn plannen te peilen en te proberen de bewoners te enthousiasmeren.

Met veel tegenzin vertrekt Flora naar Mure, in eerste instantie voor een paar dagen, en neemt haar intrek in haar oude kamer op de boerderij van de familie. Vader Eck en haar broers zijn niet direct blij met haar komst. Er blijkt nogal wat oud zeer te zijn wat wringt. Flora gaat niet bij de pakken neerzitten en helpt haar vader en broers met het huishouden en schotelt ze ook de meest heerlijke gerechten voor. Beetje bij beetje ontdooien de familie én de rest van de eilandbewoners en voelen ze zich weer vertrouwd met elkaar.

Eenmaal terug op het eiland beseft ze eigenlijk pas wat ze in Londen allemaal heeft gemist. Een familie, prachtige natuur, rust, oude vrienden....

Het juridische proces heeft wat meer voeten in de aarde dan gedacht en Flora blijft voorlopig op het eiland. Samen met haar broer en Colton Rogers opent ze ‘Café Zon & Zee’, een pop-up café, in eerste instantie als onderdeel van de strategie om de bevolking te paaien voor de plannen van Colton Rogers. Flora maakt hier, volgens de recepten van haar moeder, de meest heerlijke broodjes, taarten, pasteien en ander lekkers en weet binnen no-time de harten van de bewoners te veroveren.

Als het met de liefde uiteindelijk ook nog goed komt besluit Flora dat ze thuishoort op Mure en dat ze met het café doorgaat onder een nieuwe naam, ‘Annies Café’, vernoemd naar haar moeder.

De sfeer van het eiland wordt buitengewoon goed omschreven; je ruikt de zee, hoort de zeehonden en ziet de witte zandstranden en de ruige kliffen. Je waant je echt een beetje op Mure.

Qua humor vind ik het boek een beetje tegenvallen; het leest prettig maar Jenny Colgan komt een stuk minder grappig uit de hoek dan bijvoorbeeld Sophie Kinsella of Helen Fielding. Al met al wel een lekker boek, in de winter op de bank met thee en M&M’s en in de zomer op het strand...