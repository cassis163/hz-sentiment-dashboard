Het complot tegen Amerika is het derde boek van dit jaar dat ik las voor de leesclub in januari. Ondertussen is het boek ook al besproken door de leesclub en het boek werd over het algemeen positief onthaald door de leden, één enkeling buiten beschouwing gehouden. Maar wat vond ik ervan? Ik vond Het complot tegen Amerika een zeer interessant boek en ik zou door het lezen van dit boek graag nog andere werken van Philip Roth willen lezen, want deze auteur is in mijn ogen een terechte kanshebber voor de Nobelprijs van de literatuur, als ik me enkel en alleen op dit roman baseer.

Maar waarover gaat Het complot tegen Amerika eigenlijk? Het complot tegen Amerika gaat over de kleine Philip Roth die opgroeit bij zijn joodse familie ten tijde van de Tweede Wereldoorlog. Philip Roth verdraait de loop van de geschiedenis zodanig dat Lindberg president van Amerika wordt, maar diezelfde Lindberg blijkt ook antisemitisch te zijn en heeft banden met Hitler en het nazisme. Dit alles gebeurt met grote weerzin van de vader van Philip Roth, die in Lindberg een tweede Hitler ziet en die liever de voormalige president Roosevelt terug als president wilt. Philip Roth vertelt deze fictieve geschiedenis vermengd met allerlei anekdotes over zijn jeugd. De vraag is natuurlijk in welke mate deze anekdotes echt gebeurd zijn. Hij vertelt uitgebreid over zijn broer, Sandy, zijn neef, Alvin en zijn buurjongetje, Seldon, maar ook over met welke angst zijn gezin leeft in de periode dat Lindberg president is in Amerika.

Philip Roth weet dus op anekdotische wijze over zijn leven te vertellen in Het complot tegen Amerika. Deze anekdotes worden verweven met een stuk fictieve geschiedenis, wat het hele geheel waarachtig maakt. Lindberg is echter in het echt nooit president van Amerika geweest en Philip Roth stelt een hypothese voor in zijn boek waarbij dit wel het geval zou geweest zijn en hij creëert rond dit gegeven zijn verhaal, wat het eigenlijk een zeer interessant boek maakt, want als je als lezer niet beter zou weten, dan zou je denken dat het allemaal echt gebeurd is. Wat Philip Roth gedaan heeft, is een interessante gedachte-oefening. Het verhaal lijkt ook echt te kloppen in zijn hypothese, wat het allemaal echt doet lijken. Het verhaal boeide daarom dan ook van begin tot einde, want dit vond ik als lezer zeer goed gevonden en door dit boek ben ik benieuwd naar meer van Philip Roth.

Philip Roth is een joods Amerikaanse schrijver, die voor zijn oeuvre al meerdere prijzen in ontvangst mocht nemen. Zo kreeg hij in 2005 voor Het complot tegen Amerika de Society of American Historians’ Award toegekend voor ‘de meest bijzondere historische roman over een Amerikaans thema in 2003-2004’. In het Verenigd Koninkrijk won Het complot tegen Amerika de W. H. Smith Award voor het beste boek van het jaar, waarmee Roth de eerste schrijver werd in de zesenveertigjarige geschiedenis van de prijs die hem tweemaal won. In 2005 werd Roth de derde schrijver wiens verzameld werk tijdens zijn leven opgenomen werd in de Library of America.