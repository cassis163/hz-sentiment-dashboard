Wat is het toch fijn om “thuis te komen” bij personages die je al in je hart gesloten hebt. Zo ook bij de Haagse Renee, forensisch rechercheur, een sterke en stoere tante die al veel voor haar kiezen heeft gehad. De rode draden in haar leven zijn het verlies van haar vader, ook bij de politie, en het verlies van haar geliefde. Ze zint op wraak voor de dood van haar vader, die bij een explosie omkwam die naar haar mening geen ongeluk was. De daders moeten boeten. De vriend en toenmalig politiepartner van haar vader helpt haar met opsporen.

In dit boek krijgt Renee met een aantal zaken te maken die eerst losstaan, maar naarmate het onderzoek vordert lijken ze steeds meer met elkaar in connectie te staan. Alle zaken hebben in ieder geval duidelijk één ding gemeen: drugs. Renee raakt meer betrokken bij de zaak dan goed voor haar is…

Net als de vorige delen is ook dit boek weer super realistisch en geloofwaardig. Het verhaal boeide vanaf het begin en was moeilijk weg te leggen. Je zit in de spanning van het verhaal, maar leeft ook mee met sympathieke hoofdpersoon Renee die zo graag haar vaders dood wil wreken en zich weer open wil durven te stellen voor de liefde na al het verlies wat ze gekend heeft.

De Unit Plaats Delict serie is niet alleen spannend, maar ook leerzaam doordat er best veel uitgelegd wordt, op een subtiele manier.
Carina heeft een fijne beeldende schrijfstijl die de politiewereld en ook Den Haag echt tot leven bracht voor me. Ik hoop heel erg dat dit niet het laatste Renee boek is…