In dit amusante prentenboek spelen Anna en Krokodil een van de oudste en meest lucratieve kinderspelletjes ooit: schattenjacht. Daarvoor heb je nodig: een geheim gezicht (waaraan niemand kan zien dat je op schattenjacht bent), kracht (om al dat zware goud te dragen), een kaart met een kruisje (niet geschikt voor onderwaterschatten) en natuurlijk een piratenschip. En als je de schat gevonden hebt, mag je ze zomaar niet gaan uitgeven, want dan weet iedereen dat je een schat hebt. Je moet ze begraven en een schatkaart met een kruisje maken (en die bij voorkeur bij de schat begraven zodat de kaart superveilig is).  

De bovenstaande korte inhoud geeft het aan: dit is een eenvoudig maar erg leuk en natuurlijk schattig prentenboekje, vol frisse en grappige vondsten. De kleurrijke en cartooneske tekeningen begeleiden de tekst met veel gevoel voor timing: actieprenten bij korte teksten, kijkprenten bij lange teksten. Bijzonder aan de tekeningen is ook dat ze uitgebreid gebruik maken van kindertekeningen, zoals die bijvoorbeeld op schatkaarten te vinden zijn. De prenten en het gekke verhaal prikkelen de fantasie van de lezers misschien om zelf op schattenjacht te gaan, overigens een bij uitstek geschikt spel om de verbeelding aan het werk te zetten. En waarbij kinderen de eigenlijke schat aanboren en een onuitputtelijke rijkdom waar ze hun hele leven nog van kunnen genieten: creativiteit. En op zijn beurt levert creativiteit onder meer dit soort prentenboeken op.