‘Belofte maakt schuld’ is het verhaal van drie vrouwen: Lisa en haar zestienjarige dochter Ava en Marilyn, de beste vriendin en collega van Lisa.
Alle drie verbergen ze iets voor mekaar en de buitenwereld. De puberende Ava, die zich afzet tegen de overbeschermende houding van haar moeder. Lisa, die haar dochter probeert te beschermen voor de geheimen uit haar verleden. En de misschien toch niet zo gelukkig getrouwde Marilyn … Al snel blijkt dat de vrouwen mekaar toch niet zo goed kennen als gedacht.

Het verhaal is afwisselend opgebouwd vanuit het perspectief van de drie vrouwen. Op die manier krijg je als lezer een goede inkijk in het leven en de emoties van de drie personages. Deze manier van vertellen, biedt een absolute meerwaarde aan het verhaal doordat je bepaalde zaken vanuit meerdere hoeken kan bekijken. Het is niet allemaal zomaar zwart-wit.
Daarnaast schrijft Pinborough sommige hoofdstukken in het heden en andere in het verleden, de ideale manier om de geheimen stap voor stap bloot te leggen. Je moet als lezer je hoofd er wel goed bij houden.
Als laatste krijgen enkele andere personages ook nog de kans om hun perspectief te tonen.
Pinborough heeft een aangename schrijfstijl, waardoor het boek heel vlot leest, ondanks de vele perspectieven en tijdswijzigingen.
‘Belofte maakt schuld’ is een verhaal met meerdere plotwendingen en een toch wel verrassend slot.
Sarah Pinborough construeerde een mooie maar vooral ingenieuze puzzel, waarbij op het einde alle stukjes perfect in mekaar passen.