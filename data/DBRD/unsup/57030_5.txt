Clare Mackintosh werkte jarenlang binnen de politiewereld. In 2011 begon ze als freelancejournalist en inmiddels is ze fulltime schrijver. Haar debuut ‘Mea culpa’ was direct na verschijnen een grote hit in Engeland en wordt omschreven als een sensatie. ‘Ik zie jou’ is haar tweede thriller en komt in juni 2017 uit.


Elke werkdag hetzelfde ritueel… Elke werkdag dezelfde route… Elke werkdag dezelfde gewoontes… En als jij weet wat je gewoontes zijn, dan weet een ander het misschien ook…

Zoë Walker reist elke werkdag met het openbaar vervoer naar haar werk in Londen. Ze werkt bij een makelaarskantoor, Hallow & Reed, in het centrum van de stad. Elke werkdag dezelfde roltrap, hetzelfde perron, dezelfde trein, dezelfde stoel (als je geluk hebt). Je leest een boek of de krant, scrolt wat op je telefoon en op de plaats van bestemming stap je uit. Elke dag opnieuw. Op een dag ziet Zoë haar foto in de London Gazette staan. De foto staat tussen de zoekertjes voor escort en chatboxen. Thuis aangekomen vind haar familie dat de korrelige foto van de vrouw in de krant weinig op Zoë lijkt. Zoë is daar echter niet zo zeker van en gaat op onderzoek uit. Ze pluist de kranten uit en struint het internet af. Wanneer ze een schokkende ontdekking doet neemt Zoë contact op met Kelly Swift. Kelly heeft in het verleden, als agent bij de zedenpolitie, een misstap begaan en is in functie terug gezet. Sinds een week was ze terug in uniform na haar werk als wijkagent, en bij de eenheid tegen zakkenrollers ingedeeld. Nog steeds hoopt ze terug te kunnen naar een speciale eenheid. Kelly neemt als enige Zoë’s verhaal serieus. Inmiddels blijven de advertenties verschijnen. Wie houdt wie in de gaten?

Clare Mackintosch heeft met ‘Ik zie jou’ een prachtige vlot lezende thriller geschreven. Het boek grijpt je vanaf het begin en neerleggen is geen optie meer. Ik had het dan ook in no-time uit. Door het lezen van dit verhaal word je je erg bewust van de routine die je je elke werkdag aangemeten hebt. Daardoor is het ook zo gemakkelijk om je in te leven in het verhaal van Zoë. ‘Ik zie jou’ heeft drie verschillende verhaallijnen, namelijk die van Zoë, Kelly en van de dader. De tekst van de dader staat schuin gedrukt. Het is een boek met een goed uitgedacht plot en een verrassende ontknoping. En of het dan nog niet genoeg is weet de schrijfster er aan het eind nog een extra wending aan te geven. Knap gedaan! Mackintosh weet hoe ze spannende boeken moet schrijven. Na het lezen van dit boek blijf je over je schouder kijken of jij niet gevolgd wordt…
Wordt het niet tijd om een andere route te gaan volgen?

‘Ik zie jou’ is met recht een thriller die nog lang door je hoofd blijft spoken!