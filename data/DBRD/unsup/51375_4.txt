Amper 24 was Czuchlewski toen hij Huis der muzen schreef. Dat belooft voor later werk. Dit is een boek dat je in één keer uitleest. Nochtans is het niet superspannend; ik zou het eerder catalogeren als psychologische roman, dan als literaire thriller.

Alles draait rond Andrew Wallace die in alles wat gebeurt de hand ziet van Horace Jacob Little. Hij vermoedt namelijk dat degene die zich nu uitgeeft voor Little, de échte Little vermoord heeft, om zijn plaats als auteur in te nemen. Aangezien Wallace dit ontdekt heeft, denkt hij zelf het volgende slachtoffer te zullen worden. Uiteindelijk vervreemdt Wallaces achtervolgingswaanzin hem van zijn vriendin Lara en oud-studiegenoot Jake Burnett. Langzaam maar zeker word je als lezer meegesleept door Wallaces hersenspinselen.

Dit boek moet het meer hebben van een beangstigende en beklemmende sfeer dan van spanningsopbouw en een ijzersterke plot. Geen typische thriller dus, maar zeker een naam om te onthouden.