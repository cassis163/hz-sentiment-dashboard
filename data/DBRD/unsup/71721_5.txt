Voor Natalie Amore
die met veel ‘amore’
het Antwerpse kunstproject ‘Wortels en Vleugels’
bedacht, bezielde, organiseerde en financierde en
waaruit dit verhaal is geboren.


Anna-Moon woont negen hoog op het dak van een flatgebouw. De wolken waken over haar en als ze gaat slapen dekken ze haar onder. Ze telt de schapenwolkjes en kan dan lekker slapen.

Overdag mag ze van haar wattige vrienden hun wolkengaren lenen; daarmee kan ze spinnen en breien. Van de fijne wolkenstof maakt Anne-Moon japonnen om in weg te dromen.

Het lukt haar echter niet om iets af te krijgen; als een kledingstuk bijna af is vliegt het weg. Soms komen de kleren terug onder de vlekken. Wat spookt de wind ermee uit?

Anna-Moon wil ook wel eens op avontuur; ze maakt een mantel met mouwen zo breed als vleugels en vraagt de wind haar mee te nemen.
Juist op dat moment begint het te onweren en wat er dan gebeurt …

De dag erna sneeuwt het; ze maakt nieuwe vrienden. Kunnen ze haar helpen zodat de door haar gemaakte kleren niet meer wegvliegen?

Je leest het allemaal in dit kleurrijk geïllustreerd prentenboek. De tekst heeft grote sierlijke witte en zwarte letters. Links op elke bladzijde staat het verhaal en rechts de toepasselijke tekening die de kinderen zeker zal aanspreken. De schutbladen zijn okergeel; ze stralen warmte uit.

De cover maakt nieuwsgierig; Anna-Moon boven op het dak van het flatgebouw. De dwarrelende letters worden duidelijk tijdens het (voor)lezen.

‘Negen Hoog’ is een zeer geslaagd leuk en avontuurlijk verhaal over Anna-Moon en haar vriendjes en hoe ze elkaar helpen.

Dit prentenboek zal zeker tot de verbeelding spreken en in de smaak vallen bij groot en klein.
Het sprookje is waardevol; het kan keer op keer opnieuw (voor)gelezen worden; telkens zal het kind iets nieuws ontdekken.

Het samenspel van illustraties, tekst en foto’s van de wolken, gemaakt door Leon Nolis, maakt dit een uniek prentenboek.

Verhaal: 5*****
Illustraties: 5*****
Foto’s: 5*****