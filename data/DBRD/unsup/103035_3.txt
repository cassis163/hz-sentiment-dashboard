Dit is niet zomaar een leuk boekje 'voor tussendoor'. Je leest het weliswaar zo uit, maar het verhaal en het thema blijft in je hoofd spelen. Het is tragisch, het is zielig, het maakt je boos, maar oh wat heb je ook een medelijden. Jawel, met een pedofiel. Nooit gedacht dat ik die gevoelens nog ooit zou kunnen oproepen. Maar nu gaat het vanzelf; het is zo ongelooflijk schrijnend dat je meevoelt, meevoelt met een geestesziek iemand, die toch probeert een beter mens te worden en zijn driften onder controle te houden. Wat hem aardig lukt, maar je voelt het broeien en broeien en broeien. Je weet al snel dat het niet goed af gaat lopen, wat dat betreft is het boek voorspelbaar, maar aan het eind had ik de plot nog net iets anders gedacht. Een bijzonder goed boek, dat je aanzet tot denken en je zenuwachtig en licht ontvlambaar maakt tijdens het lezen.