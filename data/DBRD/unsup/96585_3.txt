Ooit was Meredith Wild (1982) een dame die in de technologische sector werkte, nu schrijft ze vanuit New Hampshire de meest romantische verhalen met een erotische twist. Hard lijf is het vijfde deel in de populaire ‘Hacker’-serie. ‘Een nieuw opwindend liefdesverhaal’, als we de cover mogen geloven.

Erica en Blake zijn nog helemaal in de wolken als ze terugkomen van hun huwelijksreis. Helaas is dat gevoel maar van korte duur. Er is met de verkiezingsstemmen geknoeid en Blake wordt beschuldigd iets te maken te hebben met de fraude. Erica weet dat dit niet zo is. Ze zal er dan ook alles aan doen om dat te bewijzen.

Wanneer je de recensie van deel 4 (Harde les) leest, valt een aantal dingen op dat nodig rechtgezet dient te worden. Wie Harde les als stand-alone leest wordt midden in het verhaal gegooid. Dat is bij Hard lijf niet het geval. Wild neemt je mee naar de eerdere delen, waardoor het verhaal goed te volgen is en weinig vragen oproept. In dit deel wordt volledig duidelijk wat voor hackers-verleden Blake heeft gehad en dat maakt dat heel veel dingen uit deel 4 ook duidelijk worden. Jammer dat hier in het vorige deel minder aandacht aan is besteed.

Eigenlijk beantwoordt Hard lijf alle vragen uit de recensie van deel 4. We lezen meer over de seksuele voorkeur van Blake, en ook waarom zijn relatie met Sophia niet meer te herstellen was. We lezen meer over de band tussen Erica en Daniel en je sluit de personages in je hart. Eigenlijk al vanaf de eerste pagina. Het is dus wel te stellen dat de recensie van Harde les klopt. Als stand-alone is dat geen fijn boek. Wanneer je de eerdere delen gelezen hebt, de voorinformatie hebt en dan een vierde deel in deze serie leest, zullen de meeste negatieve punten van de eerdere recensie veelal volledig verdwijnen. Op één na.

Nog steeds voegen de erotische scènes niets aan het verhaal toe. Leuk, dat Blake interesse heeft in SM-achtige praktijken, maar voor het verhaal is dit totaal niet belangrijk. Dit blijft ook overeind zonder de eeuwige, uitgebreide vrijpartijen tussen hem en Erica. Deze stukken in het verhaal geven nog steeds de neiging om ze over te slaan.

Het verhaal staat verder als een huis. De beschuldiging van Blake is spannend. Je weet net als Erica vanaf het eerste moment dat Blake niet achter de fraude zit. Maar wie wel? Samen met Erica ga je op zoek. En dat is een pluspunt, als je de personages in je hart hebt gesloten, ga je de zoektocht met ze aan.

Hard lijf lijkt het laatste deel te zijn in de ‘Hacker’-serie. Een spannend verhaal, vol actie – vooral voor een feelgood boek – en een prachtige afsluiting, die je na het dichtslaan van Harde les niet verwacht. Vanwege de onnodige erotische scènes een waardering van 3 sterren.