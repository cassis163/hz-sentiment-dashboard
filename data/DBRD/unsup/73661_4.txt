Achter de naam Liane Moriarty (1966) gaat een Australische schrijfster schuil die verantwoordelijk is voor een aantal ‘chicklit’ romans en een paar verdienstelijke kinderboeken. Er is iets vreemds aan de hand met de boeken van Liane Moriarty. Afgezien van het feit dat ze direct na het verschijnen een nummer 1 plaats veroverden op The New York Times- bestsellerlijst, een plaats die voorheen nooit door een Australische schrijfster is ingenomen, staan haar boeken garant voor een nieuwe ‘chicklit leeservaring’.

Grofweg kan men chicklit verdelen in een aantal categorieën: romantiek pur sang in de goede tradities van Harlequin boekjes, romantiek met een portie (klein of groot) erotiek, feelgood in de traditie van Danielle Steel (beschrijvend, simpel, doeltreffend) en een soort waarin intelligente, werkende vrouwen hun plaats in de maatschappij en hun identiteit zoeken en bevestigen. Niet het speeltje voor een man, maar zelfstandige, veeleisende, capabele sterke vrouwen die hun lot stevig vasthouden in hun eigen handen. Met een perfecte manicure en op Manolo Blahnik’s, dat dan weer wel.

In deze laatste soort (die misschien ooit de eerste aftrap heeft gekregen door Candace Bushnell en de geniale scenarioschrijvers van de iconische serie Sex and the City, verplichte kost voor elke vrouw, jong en oud) hoort het werk van Liane Moriarty. Haar boeken hebben alles wat een chicklit/feelgood moet hebben en veel meer. Haar ietwat fragmentarische schrijfstijl, zonder opsmuk en overbodige franjes, gekruid met forse portie humor, fris en vilein, is spectaculair en aangenaam vernieuwend.

In haar laatste boek Drie wensen volgt de lezer de levens van een drieling. Drie zussen, elk met een bijzonder karakter, aparte eigenschappen, eigen levens en problemen.

Lynn, constructief, efficiënt, georganiseerd, leidt met succes een eigen bedrijf en draait haar hand er niet voor om in een vloeiende beweging ook haar gezin en haar uiterlijk tot in de puntjes te verzorgen. Wat kost haar deze perfectie? Kan iemand zoiets volhouden? Of zijn de paniekaanvallen in de parkeergarages een voorbode van een groter probleem?

Cat, gelukkig getrouwd met een perfecte man, verlangend naar een kind, sterk, vrolijk, modern. Of toch iets minder gelukkig? Hard op weg om minder aangename waarheden over haar perfecte leven te ontdekken?

Gemma, de roodharige tussen twee blondjes, onrustig, zoekend, artistiek, na de tragische dood van haar verloofde niet in staat tot een langere relatie of een vaste baan. Is de dood van haar verloofde de tragedie geweest die haar leven compleet heeft ontwricht? Of zit er iets anders achter, een diep verstopt, nooit uitgesproken geheim? En dan de ouders van de drieling: een flamboyante vader, onbetrouwbaar, charmant, grappig. Een beeldschone moeder, gevormd door haar tiener huwelijk en moederschap, op latere leeftijd perfectionistisch en ontoegankelijk, met voorkeur voor een van haar dochters. Maar is dat werkelijk zo? Of schuilt in haar gedrag ook een diepere, verborgen motivatie?

Iedereen heeft een geheime agenda bij Moriarty. Het verhaal van de drie zusters wordt omlijst door herinneringen van buitenstaanders die hen hebben gezien en meegemaakt in verschillende situaties en op verschillende leeftijden. Altijd laten ze een onuitwisbare indruk achter van vitaliteit, geluk, saamhorigheid en kracht, die de omstanders voor altijd is bijgebleven en soms hun levens heeft beïnvloed of veranderd. Deze kleine portretten zijn een absolute verrijking van het verhaal en bieden een blik op de hoofdpersonages vanuit een nieuwe, verrassende en vaak hilarische hoek.

Het verhaal van de drie zussen komt tot een climax tijdens hun vierendertigste verjaardagsfeest dat wel heel bijzonder verloopt. In een van de meest exclusieve restaurants van Sydney zorgt de drieling voor een flitsend spektakel dat geen van de gasten ooit zal vergeten. En de lezer ook niet.

Drie wensen is een geweldig boek met volbloedige, echte personages die van de pagina’s spatten en voor altijd rechtstreeks in de harten van de lezers worden opgenomen. Lees dit boek over zusterliefde en geniet, het staat garant voor warmte, wijsheid, diepgang en humor zoals men ze zelden bij elkaar aantreft.