Het verhaal;
Het speelt zich af in een wereld waar macht en werken de maatschappij vormen. Deze maatschappij is verdeeld in sociale klassen. De partij is het hoogst haalbare. Dat zijn de mensen met macht en die wonen in het centrum van een van de grote steden, terwijl in de buitenrand ver van het centrum de verstotene wonen. Mensen zonder werk, zonder persoonsbewijs, de zogenaamde criminelen en kanslozen. Kinderen worden op de wereld gezet met als doel ze op te leiden tot goede en harde werknemers. Vanaf hun vierde tot hun 18e geboortedag worden de kinderen grootgebracht in een internaat geleid door Totans. Hun doel de kinderen klaar te stomen voor een werkbaar leven in de maatschappij. Een van deze kinderen is Sara. Ze is bijna 18 en kan niet wachten totdat ze het internaat mag verlaten. Eindelijk kan ze dan op zoek gaan naar haar broer Mark. Mark van wie haar ouders beweren dat hij niet bestaat, maar Sara gelooft hier geen woord van. Vlak voor 18e breekt echter brand uit bij het internaat en Sara ontsnapt. Zonder persoonsbewijs kan ze echter elk moment opgepakt worden en zal ze worden verstoten uit de maatschappij. Zal het Sara lukken om uit de handen van de politie te blijven? Zal ze Mark vinden?
Mijn mening;
Morgen wordt vandaag is het debuut van Ruth Knieper. Wat mij betreft een veelbelovend debuut. Vanaf het begin werd ik in het verhaal getrokken. De wereld die ze beschrijft komt als een zeer beklemmend toekomstbeeld over en gezien de verharding in de huidige maatschappij niet eens vergezocht. Ze weet de personages tot leven te wekken en de maatschappij komt levensecht over. De kriebels liepen mij over het lichaam, zo goed weet Ruth de kille Mirjam, lid van de partij, neer te zetten. De constante angst om in aanraking te komen met de macht, de menselijkheid die probeert te overleven in een keiharde maatschappij, de ontluikende liefdes, de wil om een menswaardig bestaan te hebben, een eigen ik te zijn in een kille wereld Ruth weet het heel goed over te brengen. Ik heb dit boek dan ook in een ruk uitgelezen en kan niet wachten op het vervolg, want dat zal er vast komen, gezien het einde van het boek.. Morgen wordt vandaag.