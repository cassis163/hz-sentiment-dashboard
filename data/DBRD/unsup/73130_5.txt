De levens van Jan Six is méér dan een familiegeschiedenis, het is ook de geschiedenis van Nederland. De familie Six vormt de leidraad, maar het verhaal wordt in veel breder verband verteld. Het is het verhaal van de aristocratie, van cultuur en politiek, van vele generaties door de eeuwen heen.
Het begint bij de eerste Jan Six in de Gouden Eeuw. Zijn familie komt vanuit Noord-Frankrijk naar Amsterdam, waar zij een lucratieve ververij en lakenhandel start. Zij steekt het geld voornamelijk in grond, landgoederen, huizen en kunst. Jan Six is bevriend met o.a. Rembrandt en Vondel en zit in het bestuur van Amsterdam. Het boek volgt Jan en zijn nakomelingen, waarbij de oudste zoon altijd Jan wordt genoemd; deze moet het familiebezit bewaken en doorgeven aan de volgende generatie.
Aan de hand van kunstvoorwerpen en correspondentie uit het familiebezit vertelt Mak het verhaal. Hij heeft hiervoor toegang gekregen tot het huis en de archieven van de familie Six. Hij schakelt knap van kleine familiegebeurtenissen naar de geschiedenis van Nederland en ver daarbuiten. Er wordt zo een prachtig tijdsbeeld neergezet van vier eeuwen. Het verhaal boeit en blijft boeien, want Geert Mak is een rasverteller.