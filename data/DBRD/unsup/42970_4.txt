Spelen met vuur is het eerste deel van de 'King- trilogie' en speelt zich hoofdzakelijk af in een rustig kustdorpje ten huize Benjamin King, niet ver van een luxueus hotel. De succesvolle ondernemer Benjamin King heeft samen met zijn beeldschone vrouw Luci het nabijgelegen hotel Sterrenborgh overgenomen van zijn steenrijke ouders. Het verblijf wordt hoofdzakelijk door Luci gerund.

De auteur schrijft onder het pseudoniem Olivia Lewis en ze weet waarover ze het heeft. Deze Nederlandse werkte immers in één van de duurste hotels aan de Nederlandse kust, waardoor ze directe ervaring met en kennis van luxueuze hotels opdeed.

Benjamin is overal in thuis maar is daardoor ook heel vaak uit huis. Wanneer hij besluit om zonder Luci's medeweten onderdak te verschaffen aan zijn broer Joshua, is Luci helemaal over haar toeren. Gelukkig weet Benjamin haar om te praten. Zo komt Joshua, die heel wat op zijn kerfstok heeft, bij hen op de grote zolder wonen. Het spel van aantrekken en afstoten kan beginnen. Wie houdt het boos zijn en het haten het langste vol? En wat gebeurt er als Luci en Joshua elkaar beter leren kennen en Benjamin er alweer niet is om Luci eens lichamelijk te verwennen?

Spelen met vuur is een passende titel bij dit boek, dat enorm seksueel geladen is. Maar het biedt ook ruimte aan ander thema’s, zoals familie-eer, geweldpleging en zelfcontrole, drug- en alcoholmisbruik, vreemdgaan en trouw, zonde en vergeving. De drie hoofdpersonages worden door Lewis goed in beeld gebracht, elk met hun eigen karakter dat voldoende wordt uitgediept om je te kunnen inleven. Een aantal nevenpersonages geven het geheel meer body. De zinnen zijn vlot leesbaar, ze zijn opgezet in eenvoudige hedendaagse taal. Het boek begint met een scène vanuit het oogpunt van Joshua (Josh) maar uiteindelijk volg je het grootste deel van het verhaal vanuit Luci’s oogpunt.

Alhoewel in hoofdzaak een voorspelbare chicklit, leest Spelen met vuur zeer vlot en zit het vol spetterende erotische scènes. Olivia Lewis is erin geslaagd met het eerste deel van de 'King- trilogie' een boek te schrijven dat de lezer meeneemt en af en toe op het puntje van zijn stoel laat zitten van de wellust en de spanning. Het boek sluit af met een cliffhanger. Het wordt dus uitkijken naar het volgende deel!