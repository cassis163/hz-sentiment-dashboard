In ‘De jacht’ vertelt Hans Galesloot het verhaal van de Amsterdamse jodenjager, Jan van de Laan. Jan wordt verliefd op Marta Rosenthal, de vrouw die hij moet opsporen en arresteren. Zijn gevoelens voor haar, zullen hun beider levens voorgoed veranderen.

In zijn verhaal laat Galesloot de lezer niet alleen kennismaken met de slachtoffers, maar ook met de daders. De lezer ontmoet –naast hoofdpersoon Marta en haar zuster waarmee zij een hechte band heeft- een Amsterdamse jodenjager, een hoofdinspecteur van politie, die leiding geeft bij de opsporing van onderduikers en meestervervalser Han van Meegeren. Overigens is dat nog maar een kleine greep uit de uiteenlopende karakters die Galesloot ten tonele voert.

“Door het gebrek aan ruimte en bewegingsvrijheid konden de frustraties in het souterrain hoog oplopen, al deden Marta, Edith, Ariel en Hadassah zoveel mogelijk hun best om rekening met elkaar te houden.”

We maken kennis met schuldigen, die ook slachtoffer zijn, slachtoffers die ook schuld dragen en met beulen die geen enkel schuldgevoel kennen.

“Sla haar! Gebood Saaldijk. Frans gaf haar een klap in haar gezicht. Geef die adressen! Liliane gaf geen krimp. Frans gaf haar opnieuw een klap in haar gezicht. Haar neus begon te bloeden. Kom op met die adressen! Liliane veegde snikkend het bloed van haar gezicht.”

Marta Rosenthal is als kunsthistorica werkzaam bij kunsthandelaar Jacques Goudstikker. Marta meent dat het, ondanks alle onheilspellende berichten, niet zo’n vaart zal lopen met de Jodenvervolgingen. Dat ze zich daar deerlijk in vergist zal al snel blijken. Er worden steeds meer Joden opgepakt. Eerst via razzia’s. Later door zogenaamde ‘Jodenjagers’.
Een van deze Jodenjagers is Jan, een oude vriend uit Marta’s jeugd. Ooit was Jan verliefd op Marta. Zijn geweten speelt hem parten en wanneer hij de inmiddels ondergedoken Marta vindt, redt hij haar.

“Marta voelde zich verantwoordelijk voor Jan, de jonge weduwnaar, omdat Agnes de beste jaren van haar leven als huishoudster voor haar familie had gewerkt. Sinds haar dood was zijn leven alleen maar moeilijker geworden. De zorgen groeiden hem boven het hoofd en tekenden zijn gezicht.”

Galesloot heeft met ‘De jacht’ een fraaie roman afgeleverd. Het feit dat hij niet alleen de slachtoffers een belangrijke rol laat spelen, maar ook de minder sympathieke karakters een belangrijke rol toebedeeld, is gewaagd en verrassend. Galesloot doet dat echter op een zeer integere wijze.

De opbouw van het verhaal is sterk en de dialogen zijn volstrekt geloofwaardig. Het is een verfijnd geheel geworden met details die, ondanks dat het verhaal op pure fictie berust, zo uit de kronieken der geschiedenis gehaald zouden kunnen zijn.

Over de auteur
Hans Galesloot (1953) woont en werkt in Haarlem. Hij studeerde sociale wetenschappen aan de Universiteit van Amsterdam. Hij schreef een groot aantal televisieseries in Nederland en Duitsland. In 2002 publiceerde Galesloot de historische roman Mevrouw Majesteit over het Hofconflict tussen Juliana en Bernhard.

Uitvoering
Uitgeverij Magonia
ISBN s 9789492241177
Paperback, 320 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/