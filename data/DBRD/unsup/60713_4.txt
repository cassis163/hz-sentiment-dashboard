Recensie gebaseerd op de originele versie ‘Pigerne fra Englangsbåden’. De Nederlandse vertaling verschijnt op 25/08/2016.

‘Fatale oversteek’ is het thrillerdebuut van de Deense Lore Theils en het eerste deel in een reeks rond journaliste Nora Sand. Theils heeft zelf ervaring als journaliste en werkte jarenlang in Londen, waar een groot deel van haar boek zich afspeelt. In Denemarken is enkele maanden geleden deel twee in de serie verschenen, ‘Den blå digters kone’.

Journaliste Nora Sand werkt in Londen in opdracht van het Deense blad Globalt. Op een dag koopt ze in een antiekzaak een oude koffer en gaat op die manier onverwacht spannende tijden tegemoet. Haar aanwinst blijkt een aantal foto’s te verbergen van jonge poserende meisjes, zo ook een foto van twee Deense meisjes die jaren geleden op de boot van Denemarken naar Engeland verdwenen zijn. Wanneer Nora een boek over seriemoordenaars in handen krijgt, vermoedt ze dat één van hen, William Hickley, die momenteel in de gevangenis zit, iets met de verdwenen meisjes te maken heeft.

Theils schrijft erg toegankelijk, duidelijk en eenvoudig. Het verhaal zit goed in elkaar, de ontknoping komt niet uit de lucht gevallen. De nodige spanning en een vleugje romantiek zijn aanwezig, alles om de thrillerliefhebber een goed gevoel te bezorgen.

Vier sterren (leesplezier 4, spanning 4, originaliteit 3-4, schrijfstijl 4, plot 4)