Cara wordt op een feestje aangevallen met een zuur. Al vlug blijkt dit geen toeval te zijn. Cara was wel degelijk het doelwit. Zowel bij Daphne, haar moeder als bij haar vrienden en familie rijst de vraag wie zo iets doet. Omdat Cara weinig aandacht en begrip van haar moeder krijgt, heeft ze het heel moeilijk. Daarom wordt de hulp ingeroepen van psychologe Kathleen Verlinden. Gelukkig kan Cara ook rekenen op de begripvolle nachtverpleegster die perfect begrijpt wat zij nu voelt en wat zij nu doormaakt.

Ondertussen gaat Kathleen door een eigen crisis. De dood van haar zus zoveel jaar geleden speelt haar nog steeds parten en haar vriend Lucas wordt opgeslokt door andere zaken.

***
'Zuur' maakte mij nieuwsgierig. De cover is mooi en het verhaal is, jammer genoeg, hedendaags. (ik denk daarbij aan de zuuraanval begin dit jaar in BelgiÃ«)

De schrijfstijl van Anja is prettig te noemen. Korte zinnen, duidelijke taal. Ook het lettertype is aangenaam, waardoor dit boek leest als een trein. De opdeling in verschillende hoofdstukken is duidelijk. Toch mist het boek diepgang en spanning om een thriller te zijn. Het blijft allemaal oppervlakkig en daardoor kreeg ik geen feeling met het verhaal of met de personages.

Ik had vrij vlug door wie de dader was, maar de uiteindelijke 'ontknoping' heeft me verrast. Hoe de karakters naar het eind aan elkaar gelinkt zijn is knap gevonden, maar dit had beter en spannender uitgewerkt kunnen worden. Nu had ik het gevoel dat er opeens een einde aangebreid moest worden. Heel toevallig ook dat zowel Kathleen als Daphne op bijna hetzelfde moment tot de ontdekking kwamen hoe de vork aan de steel zat.

'Zuur' is een passende titel voor dit boek, omdat je deze zowel letterlijk als figuurlijk kunt invullen. Dit verhaal zou zich overal kunnen afspelen. Bovendien laat het zien hoe diep wraak kan zitten en wat de gevolgen daarvan kunnen zijn. Het idee achter het verhaal is ingenieus bedacht van Feliers. Maar met meer spanning, beter uitgewerkte (hoofd)personages en hoofdstukken was dit een heel ander boek geworden. Jammer, want er had meer ingezeten. Een kleine 3 sterren.