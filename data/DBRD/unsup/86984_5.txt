‘Slowfood’ en ‘slowcooking’ zijn reeds ingeburgerde begrippen. Ze duiden op rust, diepgang en smaak. Misschien moeten we het begrip ‘Slowreading’ lanceren?
Butcher’s Crossing dwong mij, wat niet zo makkelijk is voor een snellezer als ik met een nooit minderende boekenstapel letterlijk op mijn knieën. Ik was na het lezen van Stoner al voorbereid maar ook afwachtend, maar Butcher’s Crossing heeft mij wederom ‘gepakt.’ Hij dwong mij om traag te lezen en te genieten van elk woord, elke zinswending, elke beschrijving, groots in zijn raak taalgebruik en beschrijvende sferen.
Maar bovenal, zo contrasterend met Williams zijn taalrijkdom raakte de zinloosheid mij. De zinloosheid van het bestaan daar en nu, de zinloosheid van het afslachten en de zinloosheid of misschien ook de kracht van de non-communicatie tussen de hoofdfiguren. Je wordt meegenomen in een droefgeestig gezelschap waar elkeen met zijn eigen beweegredenen niet anders kan dan samen tot het bittere eind te gaan. Je zal meegaan in prachtige maar slopende landschappen, samen de overlevingsstrijd en het gevecht met overweldigende natuur aangaan maar bovenal ondergedompeld worden in een wereld van een stilte die wij ons niet meer kunnen voorstellen om na de laatste pagina verdwaasd achter te blijven.
http://www.boekensite.gent/node/982