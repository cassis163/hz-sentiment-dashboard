Jet van Vuuren, pseudoniem van Hennie de Groot uit Almere, debuteert met de thriller Zomerdruk. Al jaren was zij, naast haar werk als bibliothecaresse en beeldend kunstenares, hobbymatig bezig met het schrijven van verhalen. Ze won dan ook diverse verhalenwedstrijden. Daarbij werd zij door het weekblad Margriet gevraagd om voor dit jaar de zomerpocket te schrijven. Tijdens een vakantie op Texel begon zij met het schrijven van de thriller Zomerdruk, die zich op dit eiland afspeelt.
Helen Bredius, weduwe van de bekende kunstenaar Jan Bredius, is, een aantal jaren na de dood van haar man in een vakantiebungalow op een Waddeneiland gaan wonen. Op een dag komt in de bungalow naast haar een familie logeren: Simon Klooster, zijn vrouw Klaartje, hun dochters Melissa en Jaimi en hun hond Jip. De stem van Simon doet Helen denken aan die van Jan en daardoor komen allerlei herinneringen naar boven. Helen werd in haar jeugd misbruikt door haar broer Gerrit, en raakte zelfs zwanger van hem. Ze kreeg een dochtertje, Femke, die ze meteen na de geboorte moest afstaan. Om zich te wreken heeft ze haar broer vermoord. Ook Jan, die haar met heel veel vrouwen bedroog, heeft dat met de dood moeten bekopen. De familie Klooster is naar het eiland gekomen om de 50ste verjaardag van Simon te vieren. Maar door toedoen van Helen loopt het uitje heel anders dan gepland...
Helen, een gefrustreerde, wraaklustige vrouw met veel negatieve herinneringen, Simon, een te veel drinkende en rokende yup die denkt dat hij het helemaal gemaakt heeft en gemakkelijk kan scoren bij de vrouwtjes, en Klaartje, een hardwerkende controlefreak die voornamelijk bezig is met haar werk en de kinderen, zijn de belangrijkste karakters in Zomerdruk. Hun personages komen veelal goed uit de verf. De plot is heftig, wellicht net iets té. Het goed opgebouwde verhaal eindigt in een slot van iets meer dan tien pagina's, waarin je opeens overvallen wordt door een opeenstapeling van gebeurtenissen die je aan de ene kant wel al grotendeels kon zien aankomen, maar die je tóch nog als een rollercoaster overspoelen.
In haar verhalen schreef Jet van Vuuren al vaker over vrouwen met een bepaalde achtergrond, een tikkeltje verknipt, moordlustig maar toch herkenbaar. Dit gegeven komt grotendeels ook terug in Zomerdruk. De vraag is alleen of het personage van Helen, dat toch wel zeer verknipt en moordlustig is, ook zo herkenbaar en realistisch is. Kijkend naar wat zij teweegbrengt, hopelijk niet! De mannen zijn vaak het struikelblok van de vrouwen: ze zijn door hen in de steek gelaten, bedrogen of op een andere manier niet goed behandeld. Dit blijkt inderdaad uit het karakter van Simon, die ook van mening is dat zijn vrouw te weinig tijd aan hem besteedt en haar werk en de kinderen op de eerste plaats zet. Mede hierdoor voelt hij zich op een bepaalde manier aangetrokken tot Helen en denkt hij dat zij ook interesse in hem heeft. Maar de interesse van Helen voor hem en de rest van de familie (inclusief hond Jip) heeft een hele andere reden.
Een aardig boek, maar niet een dat boven het maaiveld uitsteekt.