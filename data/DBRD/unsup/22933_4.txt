"Voor Wattpad.com, voor het team, als dank voor een plek om te delen", staat vooraan in het boek geschreven. Oei, oei, ging het direct door mijn hoofd. Mijn ervaringen met Wattpad, een app waar je gratis boeken kunt lezen, zijn niet goed. In de paar dagen dat ik Wattpad gebruikte, heb ik de slechtste boeken ooit gelezen. Zou Violet van Abigail Gibbs, dat door haar editor ontdekt is op Wattpad, mij wel bekoren?
Violet Lee, dochter van de staatssecretaris van defensie, is op het verkeerde moment op de verkeerde plaats. Terwijl zij bij zit te komen van een stevige stapavond, is ze getuige van een massamoord op 30 mensen. Wanneer de aanvallende vampiers haar in het oog krijgen, moet ze mee. Kaspar, Prins der Vampieren, bijt haar toe dat ze de politieke gevangene van de Koninklijke vampierenfamilie Varn is. Ze heeft te veel gezien.
Vanaf het moment dat Violet op het landgoed van de Varns komt, moet ze letterlijk vechten voor haar leven. Kaspar beschermt haar, maar heeft eerlijk gezegd geen idee waarom. Door zijn gevoel, dat middels wisselend perspectief duidelijk naar voren komt, zorgt Kaspar er meerdere malen voor dat Violet niets overkomt. Toch blijft hij de kille en arrogante Prins tegen het mensenmeisje. Hij toont geen gevoelens en denkt alleen aan zo veel mogelijk vrouwen in bed krijgen.
Zo komt Kaspar in ieder geval over. Het is alleen niet zijn ware aard. Na een tragisch ongeluk, waarbij Kaspars moeder, de koningin om het leven komt, veranderde hij. Hechten aan iemand wilde hij niet meer. Toch, Violet maakte iets in hem los. Niet alleen lust, maar ook liefdevolle gevoelens. Maar waarom? Waarom trok die eigenwijze, koppige en bloedmooie Violet hem zo aan?
Naarmate het verhaal vordert ontstaat er een ontluikend liefdesverhaal. Kaspar en Violet willen wel, maar mogen niet. Doordat Violet de politieke gevangene is en Kaspar de Prins, heeft een relatie geen kans van slagen. Pas als blijkt dat de situatie toch heel anders is en de rollen omgedraaid worden, zou de liefde worden toegestaan. Maar niet zomaar. Violet moet veel opofferingen doen om bij haar geliefde te zijn.
Als dan ook nog eens blijkt dat de Profetie van de Heldinnen van het Duister, die de verschillende bestaande dimensies bij elkaar moeten brengen, klopt en Violet de dood in ogen kijkt, komt het verhaal in een enorme stroomversnelling. De ontknoping leest dan ook als een trein. Ondanks dat de gebeurtenissen al vanaf het midden van het boek voorspelbaar lijken, blijft het toch spannend of Violet de keuze maakt voor de vampier- of de mensenwereld.
Violet is een heerlijk eerste deel van de serie Heldin van de Duisternis. Het neemt je mee naar de Koninklijke vampieren, laat je kennis maken met onstuimige wezens, grijpt je, sleept je mee het liefdesverhaal in en biedt vele ontspannende leesuren. Een boek dat je pakt vanaf de eerste pagina en je niet meer loslaat. Niet het liefdesverhaal voert de boventoon, vooral ook het politieke spel wordt goed uitgewerkt. Iets dat hopelijk doorgezet wordt in het onlangs verschenen tweede deel, Herfstroos.