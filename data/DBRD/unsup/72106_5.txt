Chelsea Cain woonde de eerste jaren van haar leven in een commune in Iowa en groeide later op in Bellingham, Washington. Daar leefde ook de beruchte Green River Killer, de boogeyman van haar jeugd. Dit heeft haar geïnspireerd tot het schrijven van thrillers. In Amerika was haar eerste boek, Hartzeer, een New York bestseller. Met de uitgave van dit debuut in Nederland heeft ze ook hier indruk gemaakt en is haar naam in een klap tussen bestsellerauteurs als Deaver, Gerritsen, Slaughter etc. terecht gekomen.
Gretchen Lowell, een waanzinnig gestoorde seriemoordenares, zit achter de tralies. De moorden zijn gestopt en iedereen, waaronder ook rechercheur Archie Sheridan, likt zijn of haar wonden na deze immense nachtmerrie. Sheridan is ooit dagenlang door Gretchen gevangen gehouden en op een waanzinnige wijze gemarteld, wat zowel lichamelijk als psychisch veel sporen heeft achtergelaten.
Dan lijkt de geschiedenis zich te herhalen. De gemeenschap wordt twee jaar na het in hechtenis nemen van Gretchen opgeschrikt door de verdwijning van drie jonge meisjes. Van twee van hen worden later de lichamen teruggevonden: gewurgd nadat ze zijn verkracht.
Susan Ward, verslaggeefster van The Oregon Herald, krijgt opdracht om de speurtocht naar de moordenaar te verslaan en tevens de leider van het onderzoek, Archie Sheridan, te bewegen zijn geschiedenis met Gretchen Lowell aan het papier toe te vertrouwen.
Sheridan vindt het noodzakelijk om alle mogelijke ervaring in zijn team te plaatsen en roept het eerder opgeheven Beautykiller Team weer bijeen.
Het verhaal is feitelijk opgebouwd uit vier primaire verhaallijnen. Naast de speurtocht naar de nieuwe moordenaar speelt ook de terugblik op de gijzeling van Archie Sheridan door Gretchen Lowell een belangrijke rol. In het verlengde hiervan is zijn worsteling in de tegenwoordige tijd om zijn lichamelijke en geestelijke littekens te laten genezen ook een specifieke verhaallijn. Voeg daar nog het turbulente leven van Susan Ward aan toe en de basis is gelegd voor een zinderende thriller.
Chelsea Cain heeft het begrip spanningslijn erg goed begrepen. Door het willekeurig schakelen tussen de vier lijnen en ze langzaam naar elkaar toe te laten kruipen, weet ze een pakkend en compleet verhaal neer te zetten. De ijzersterke plot versterkt het hoge niveau van het boek in hoge mate.
Een gevaar, noem het een valkuil, voor Chelsea Cain is dat ze in haar tweede boek, Hartendief, opnieuw hoofdrollen heeft gereserveerd voor politieman Archie en seriemoordenares Gretchen. De vraag is natuurlijk hoe geloofwaardig dergelijke beschadigde geesten door Chelsea Cain nog kunnen worden neergezet?
De tijd zal het leren maar het genot van dit debuut kan de lezer niet meer worden afgenomen.