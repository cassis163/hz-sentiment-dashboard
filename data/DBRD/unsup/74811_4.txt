Achter het pseudoniem Anna Levander gaan journaliste Annet de Jong en politiek verslaggever Dominique v.d. Heyde schuil.

Het is al even geleden dat ik dit boek gelezen heb, maar aangezien deel 2 van de trilogie volgende maand (27 januari) uitkomt, is de recensie toch relevant.

De ambitieuze politicus Morten Mathijsen stevent af op een glorieuze verkiezingsoverwinning. Zijn partij, De Nieuwe Liberalen, gaat verrassend aan kop in de peilingen. Mathijsen is de tweede man van de partij en wil leider worden. Dan dreigt een duistere zaak uit het verleden zijn reputatie te schaden. Met de briljante spindoctor Evelien Bax aan zijn zijde gaat Morten tot het uiterste om het onheil af te wenden. De machtsstrijd maakt meerdere slachtoffers.

Dit boek geeft een kijkje achter de schermen van wat er allemaal in Den Haag gebeurt. Natuurlijk bestaat Morten niet echt, maar de situaties die beschreven zijn, zijn wel echt, of zouden dat kunnen zijn. Daar zorgt de expertise van Dominique v.d. Heyde wel voor. Als je niet geïnteresseerd bent in politiek en machtsspelletjes, kun je dit boek wel links laten liggen. Degenen die wél geïnteresseerd zijn in wat er in (de achterkamertjes en wandelgangen van) Den Haag gebeurt, zullen smullen van deze trilogie. Hoewel dit nog maar het eerste deel is (deel 2 verschijnt op 27 januari) os deel 1 al een heerlijk boek om te lezen en doet verlangen naar meer. En er komt dus ook meer. Eerst deel 2, “Mo” getiteld, en later in 2015 deel 3, simpelweg “M” genaamd. Persoonlijk ben ik erg benieuwd hoe het verder gaat met Morten en De Nieuwe Liberalen.