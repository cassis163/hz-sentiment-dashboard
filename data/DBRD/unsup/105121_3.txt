waarbij je als lezer niet de illusie moet hebben dat je de politie voor kunt zijn.,Tweeling is het tweede boek van de Noorse schrijfster Merete Junker met de journaliste Mette Minde in de hoofdrol, maar het eerste dat in het Nederlands is verschenen.
Op een dag wordt het tienermeisje Idun in het zwembad vastgebonden aan de tienerjongen Arvo Pekka, die daarna zelfmoord pleegt. Ze weet te ontsnappen en het feit voor zich te houden dat ze getuige was van zijn zelfmoord. Diezelfde avond komt Mette Minde thuis na een avondje uit en vindt haar huis in een chaos. Ylva, de tweelingzus van Idun die op de tweeling van Mette zou passen, is in onmin geraakt met de jeugdbende 'G-club' die even flink is komen huishouden in Mettes woning...
De vertaalster had beter het meervoud 'tweelingen' als titel voor het boek gekozen, zoals trouwens de originele Noorse titel ook is: Tvillingen. Behalve de tweeling van Mette en de zussen Idun en Ylva vormen ook de moeder en de tante van Arvo Pekka een tweeling. In het begin van het boek vraag je je nog af waarom dat allemaal tweelingen moeten zijn in plaats van gewone zussen, maar later blijkt dat die combinaties wel nodig zijn voor het verhaal.
Minde is een journaliste die op een jaar na de politieopleiding heeft voleindigd. Ze wil die opleiding nog steeds afmaken. Voor het verhaal is het gemakkelijk dat ze wel over politie-ervaring beschikt maar dat ze niet per se aan het onderzoek hoeft mee te doen. Zo volgen we Minde als ze de scholieren ondervraagt over de zelfmoord van Arvo en later over de verdwijning van een van hen.
Tweeling blinkt voornamelijk uit door de goed uitgewerkte plot. Junker heeft de verhaallijn prima onder controle. Op het einde lijkt de zaak even uit de hand te lopen als verschillende personages zich opeens alle kanten op bewegen, maar ook dat blijkt in het strakke schema van Junker te passen. Tussendoor besteedt ze de nodige aandacht aan de meeste van haar personages, maar voor enkele is de aandacht toch wat teleurstellend. Van een verdwenen kind alleen vermelden dat de moeder weer is beginnen roken is wel erg karig.
Alles bij elkaar is Tweeling voornamelijk een goed verhaal, waarbij je als lezer niet de illusie moet hebben dat je de politie voor kunt zijn. De karakters zijn niet zo diepgaand uitgewerkt als in de gemiddelde Scandinavische thriller, maar sommige lezers zullen dat misschien wel als een pluspunt zien.