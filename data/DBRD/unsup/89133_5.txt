Dit verhaal gaat over Rosalie, ze verloor 20 jaar geleden haar broer Walt , toen 15 jaar oud. Hij pleegde zelfmoord, doordat hij het niet kon verkroppen dat hij jarenlang gepest werd door klasgenoot Krijn van Voorden. Rosalie (Roos) zint al die tijd op wraak en die kans krijgt ze als ze solliciteert naar de functie van Personal Assistent van Krijn. Ze wordt aangenomen en haar kans op wraak lijkt dichtbij. Maar wanneer ze haar plan eindelijk wil uitvoeren, blijkt de waarheid nog gruwelijker dan ze ooit had kunnen vermoeden.
Je leert in een korte tijd het karakter Roos kennen, ze is een vastberaden vrouw die koste wat kost haar broer wil wreken. Je kan je zo goed voorstellen dat ze dat wil, ze is nog steeds niet over de dood van Walt heen. Zoveel impact heeft gepest worden dus. Afschuwelijk.
Krijn komt op mij al meteen over als een rare snijboon, ik mag hem niet.
Het verhaal begint met een ijzersterke proloog, je moet gewoon verder lezen. Het boek wordt verteld vanuit het perspectief van Roos en de flashbacks van Walt. Deze flashbacks zijn onderdeel van het verhaal en niet storend. Je krijgt medelijden met Walt, ik had hem graag een hart onder de riem willen stekenâ€¦Wat een ellende heeft die knul meegemaakt.
Je vliegt door het verhaal heen, het is soms zo spannend dat je op het puntje van je stoel zit.
De titel van het boek wordt in de loop van het verhaal een paar keer duidelijk.
Net als je denkt te weten hoe een en ander in elkaar zit, komt er een zeer goede plotwending. Dit zag ik echt niet aankomen.. Mijn mond viel open van verbazing.
Het allerlaatste hoofdstuk van het boek had ik ergens wel verwacht maar toch kwam het als een verrassing. Goed geschreven.
Ik geef dit boek, vooral vanwege het thema pesten en de spanning, 5 sterren.