Een jaar met jou neemt je mee naar Oxford en het studentenleven. We leren Ella kennen, een sterke en soms toch wel harde vrouw. Op de universiteit ontmoet ze Jamie. Hij is aantrekkelijk en slim. Ze besluiten friends with benefiets te worden. Alles verloopt goed, totdat blijkt dat Jamie een groot geheim met zich meedraagt.

Op de achterkant van het boek wordt het boek aangeraden aan mensen die houden van de boeken van Nicholas Sparks en Jojo Moyes. Na het lezen van het boek kan ik dit alleen maar beamen, het is één grote rollercoaster aan emoties en liefde.
De eerste hoofdstukken liepen voor mij wat stroef. Hoewel Julia een aangename, beeldende schrijfstijl heeft doorweven met humor en met oog voor detail, kon ik het toch niet echt vinden met het hoofdpersonage Ella. Ik vond haar niet bijzonder leuk. Zoals ik al in de samenvatting vertelde is ze een sterke maar vooral soms harde vrouw. Voor mij werkte dit tegen haar in plaats van voor haar. Soms dacht ik echt van “wow, kan het wat minder?” Gelukkig kwam hier verandering in toen de relatie met Ella en Jamie, haar knappe leraar, veranderde. Vanaf hier kwam er vaart achter het boek te zitten en wou ik niet meer stoppen met lezen. Ondertussen komen we te weten wat het geheim van Jamie is. Ik las dit boek voor de leesclub in Hebban (dankjewel daarvoor!) en velen zagen het geheim al van kilometers ver afkomen, maar ik niet. En daar ben ik heel blij om! Toen ik de achterflap las had ik meer politiek verwacht in het boek, dit heeft slechts een klein aandeel in het boek. Voor mij mocht het klein beetje politiek die verweven zit in het boek gerust achterwege blijven.

Ik geef dit boek 3 sterren op 5. Ik vond het leuk en gezellig om te lezen, jammer van de moeilijke start.

Graag sluit ik nog even af met deze prachtige quote:
“Als je je niet openstelt voor het leven, hoe kun je dan ooit worden verrast?”