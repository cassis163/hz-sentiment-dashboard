In De deal staat vertrekkend president Arthur Morgan voor een moeilijke beslissing. Hij mag een aantal gratieverzoeken honoreren. Maar welke? Uiteindelijk kiest hij, op sterk aandringen van de CIA, voor Joel Backman. Een advocaat die een aantal jaren eerder gearresteerd is omdat hij in het bezit was van staatsgeheimen.

Backman wordt, dat was de gestelde voorwaarde, in het diepste geheim de VS uitgeloodst en naar Italië gebracht. Daar, in Bologna, krijgt hij een andere identiteit en wordt hem voorgehouden dat hij daar vrij en veilig is.

Maar is dat wel zo. Backman, die niet dom is, krijgt zijn twijfels en vermoedt dat hij permanent in de gaten wordt gehouden. Hij trekt zijn conclusies en probeert zijn 'bewakers' steeds slimmer af te zijn. Maar zal hem dat lukken. Vooral omdat blijkt dat hij ook op de dodenlijst van een aantal landen staat.

De deal is geen boek dat bol staat van de spanning. Natuurlijk, er zijn zeker spannende momenten. In het bijzonder als Backman in Italië verblijft. Wel wordt de indruk gewekt dat je nergens ter wereld meer veilig bent en waar je ook bent in de gaten gehouden kunt worden. En misschien is dat ook wel zo.

Hoewel Grisham er wel voor heeft gezorgd dat het boek vlot te lezen is, is het niet het beste boek dat hij geschreven heeft. Vervelend wordt het boek nergens, maar echte uitschieters heeft het ook niet. Jammer, want Grisham kan beter.