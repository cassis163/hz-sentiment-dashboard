Fender is een dertiger, die tegen beter weten in zijn eigen videotheek runt in een tijd dat er bijna geen video's meer gehuurd worden. Hij heeft twee passies: zijn films en zoeken naar het bewijs dat Elvis nog leeft. Dan krijgt hij een sms’je “ik zie je” en ontmoet hij Lisa, op de dag dat zijn vader overlijdt. Lisa wil alles uit het leven halen en doet dat veelal onder invloed van drugs. Fender vindt dat niet prettig en hoopt dat Lisa daarmee zal stoppen als zij ziet hoeveel hij van haar houdt. Of is haar drugsgebruik een vlucht?

De eerste pagina's had ik moeite in het verhaal te komen en ik denk dat dat komt, omdat het boek in de ik-vorm geschreven is. Als lezer kijk je dan niet tegen het verhaal aan, maar word je als het ware Fender.
Door de kracht van het verhaal, de intensiteit waarmee het geschreven is, werd ik al snel in het verhaal gezogen.
Er zijn meerdere verhaallijnen die elkaar afwisselen en zo nu en dan samenvloeien.
Fenders zoektocht naar Elvis vindt een hoogtepunt als hij en Lisa naar haar ouders gaan. De vader van Lisa is een groot fan van Elvis en brandt elk jaar een kaars op zijn sterfdag. Helaas voor Lisa, voluit Lisa Marie naar de dochter van Elvis, is dat ook haar geboortedag. Lisa heeft altijd het gevoel gehad dat haar verjaardag ondergeschikt was aan de sterfdag van Elvis. Voor Fender is dat een reden te meer om met bewijs te komen dat Elvis nog leeft, zodat het geen sterfdag meer zal zijn.
Het leven van de wat saaie Fender verandert als hij verliefd wordt op Lisa. Als Lisa bij hem intrekt, komen ook zijn twijfel en angst haar te verliezen. “Ik ben alleen maar bang. Bang dat ik niet spannend genoeg ben, niet geil genoeg, niet nodig genoeg.”
Fender bespreekt dit ook met Arthur, zijn psycholoog. Arthur wil weten hoe het met Fender gaat, maar Fender kan alleen over Lisa praten.
Het boek heeft een vlotte schrijfstijl, mede door de vele, goed geschreven dialogen.
De veelvuldige voorkomende, explicite seksscènes doen geen afbreuk aan het verhaal, ze maken het wel intenser.

Het slot is heel verrassend, de plottwist zag ik niet aankomen en het zet een groot deel van het boek in een ander licht. Zaken die me verbaasden tijdens het lezen, vallen op hun plek. Een goede reden om dit boek nog een keer te lezen met deze kennis.