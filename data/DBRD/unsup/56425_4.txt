In Bijwerking keert politieagente Britt Franken terug. Samen met haar collega's moet zij onderzoek doen naar gevaarlijke drugs die in de stad zijn opgedoken en waar toeristen onwel door zijn geworden. Ondertussen werken Britt en Karim ook aan de mysterieuze dood van een jongeman die met een kogel in zijn hoofd is omgebracht.

Naast hun werkzaamheden loopt het ook privé niet zo soepel bij Britt en Karim. Britt durft zichzelf nog steeds niet te geven op het liefdesvlak en daardoor loopt het niet soepel met haar verloofde. Door die spanningen binnen haar relatie komt ook de band met haar dochter Bo onder druk te staan. Karim maakt zich zorgen over zijn jongere zusje dat uitgehuwelijkt dreigt te worden. Doordat hij daartegen in opstand komt, krijgt hij ook problemen met zijn familieleden. Ondanks deze privéproblemen wordt er door het team hard gewerkt aan de lopende zaken. De moordenaar van de jongen wordt gezocht, maar het spoor laat zich niet gemakkelijk volgen. Dat het drugswereldje niet zo gemakkelijk te doorgronden is, wordt Britt en haar collega's ook al snel duidelijk.

Bijwerking is een spannend boek dat een mooie combinatie is tussen de privéverhaallijnen van de hoofdrolspelers en hun politiewerk. Doordat het gaat over gevaarlijke drugs waar toeristen slachtoffer van worden, beslaat het boek ook een enorm actueel thema. Het is heel realistisch geschreven en geeft een goed inzicht in de gevaren van drugs en het wereldje dat daaromheen hangt. Je kunt merken dat Heleen van der Kemp goede research heeft gedaan, om het verhaal zo realistisch mogelijk neer te kunnen zetten. Het is mooi dat er ook een verhaallijn is vanuit jeugdige personages die zich in het drugswereldje begeven, zodat je het verhaal van twee kanten mee krijgt. Daardoor wordt meteen duidelijk dat de werkelijkheid en misdaad niet altijd zo zwart-wit zijn als het lijkt.