'Zij vormden het uitschot, degenen die in alle opzichten waren mislukt en uiteindelijk ook zouden falen in hun meest fundamentele taak: in leven blijven.' Nochtans zijn 'zij' het ook die Levenloos levend houden: de zwervers in de straten van Londen, met op kop een junkie-koppel dat ondanks alles nog durft hopen op een beter leven. Intussen zijn diezelfde zwervers het slachtoffer van een seriemoordenaar. De politie tast volkomen in het duister, en besluit ten einde raad Tom Thorne undercover te laten gaan.

Zoals gezegd: de zwervers zijn het beste dat dit boek te bieden heeft, van een grappige Radio Bob tot het wanhopig verslaafde stel Spike en Caroline. Verder leest Levenloos wel aardig, maar mankeert het toch aan diepgang van de figuur die eigenlijk de show had moeten stelen: Tom Thorne, voor wiens creatie Billingham nochtans een Sherlock Award kreeg. Bovendien zijn niet alle vragen opgelost. Vanwaar dat briefje van 20 pond dat op de vermoorde clochards is gespeld? En waarom werden er meer schooiers gedood dan verklaard wordt in de plot? Nogal onzorgvuldig, vind ik dat, maar nog net aanvaardbaar.