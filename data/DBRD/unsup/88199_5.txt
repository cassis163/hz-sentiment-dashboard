Briljant, elegant, ontroerend... maar pas nu ik het boekje heb dichtgeslagen, begrijp ik de dubbele betekenis van de volgende uitspraak over The housekeeper and the professor: het boek is "what it means to live in the present, and about the curious equations that can create a family where one before did not exist."

De wiskundeprofessor heeft in 1975 een ernstig auto-ongeluk gehad en kan sindsdien alleen nog maar beschikken over zijn herinneringen tot aan het auto-ongeluk en die van de laatste 80 minuten in het heden. Hij was een briljant wiskundige, maar woont nu bij zijn schoonzuster in de tuin in een apart huisje en lost wiskundeproblemen op in tijdschriften. Via de Akebono Housekeeping organisatie zorgt zijn schoonzuster ervoor dat er doordeweeks een huishoudster beschikbaar is voor hem, die de boel schoonhoudt en voor zijn maaltijden zorgt. Dat het niet makkelijk is, blijkt uit het feit dat hij er al negen 'versleten' heeft, voordat de moeder van Root (van square root = worteltrekken) bij de professor wordt ingezet. Het verzorgen van de professor valt haar niet zwaar, ondanks dat ze zichzelf elke morgen weer bekend moet maken aan de professor en hij nogal kortaangebonden is, als hij aan het denken is. Integendeel, er ontstaat zelfs een heel speciale band tussen hen.

Behalve het ontroerende verhaal van de huishoudster, haar zoontje, de professor en de schoonzuster, is er ook het verhaal van de getallen. Over perfectegetallen, bevriendegetallen, priemtweelingen en ga zo maar door. Voor het eerst van mijn leven begin ik te beseffen dat wiskunde mooi is... en dat komt door dit elegant geschreven boekje, door deze professor.

Yoko Ogawa's professor mag worden aangerekend dat ik Euler's identiteit vanaf nu niet alleen herken, maar de schoonheid ervan zelfs ervaar. Ik. Een alfa.




"Like a Shakespearean sonnet that captures the very essence of love, or a painting that brings out the beauty of the human form that is far more than just skin deep, Euler's equation reaches down into the very depths of existence."
(Keith Devlin)

Engelse vertaling van het origineel gelezen in mei 2009 (ongeveer).