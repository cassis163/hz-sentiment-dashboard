Een stapeltje oude brieven en een een indrukwekkend vervallen landhuis in Italië zijn de reden dat schrijfster Briony Andrews als historicus én schrijfster een duik neemt in het verleden. Daar stuit ze op een oud familieraadsel. Zal zij alle puzzelstukjes op z’n plaats krijgen? In De laatste brief naar huis, de nieuwste roman van Rachel Hore, maken we met sprongen een reis door de tijd.

*Verhaal*
Als historicus en schrijfster Briony Andrews met haar vriendin en diens partner naar Italië vertrekt, lopen ze tijdens een prachtige wandeling in de omgeving van Napels tegen een indrukwekkende villa aan. Haar nieuwsgierigheid wint het van haar verstand en ze baant zich een weg door de verwilderde omheinde tuin om het verlaten huis van binnen te bewonderen. De villa laat haar niet los en haar researchdrang bij dorpsinwoners op leeftijd, leveren haar een oude film op en een stapel vergeelde brieven, beide gedateerd uit de Tweede Wereldoorlog. Praten wil men niet of nauwelijks in het dorp. Welk geheim gaat hier schuil?

Als Briony dan ook nog haar eigen grootvader denkt te herkennen in de film, is ze helemaal niet meer te remmen en gaat ze op zoek naar antwoorden. Zal ze alle puzzelstukjes op z’n plaats krijgen?

*Look & Feel*
Een prachtige, uitnodigende roman om te zien. Zoals er al op de voorzijde wordt vermeld: 'Een vervallen landhuis in Italië, een tragische liefde en een verborgen verleden', zie je op de cover een prachtige villa, wellicht in de staat van weleer…

De roman is voorzien van mooi dik papier in het binnenwerk en heeft een makkelijk leesbaar lettertype dat iets kleiner oogt dan in een doorsnee roman. De schutbladen hebben een vrolijke print.

*Oordeel*
Een fijne roman heeft Rachel Hore wederom hiermee neergezet. Zij kan prachtig de omgeving waarin het verhaal zich af speelt omschrijven. Een veel terugkerende plek is de ommuurde tuin van de villa. Door haar gedetailleerde beschrijving vormt zich al snel een helder beeld in je hoofd.

De hoofdpersonen zijn doorgaans heel aimabele personen waarmee je je makkelijk kunt identificeren. Dat leest heel makkelijk weg en maakt het een zeer fijn leesbaar verhaal.

In deze roman lopen twee verhalen naadloos in elkaar over middels flashbacks. Rachel Hore geeft middels de hoofdstukken heel duidelijk aan wanneer we ons in de periode rond deTweede Wereldoorlog bevinden of juist in het heden. Daarnaast heeft zij veel research gedaan naar deze oorlog, waardoor alles zeer aannemelijk is en er geen cowboyverhalen ontstaan.

Een heel fijn boek met een prachtig verhaal dat ik telkens met plezier weer oppakte, benieuwd naar de ontbrekende puzzelstukjes. Alhoewel ik aan het einde éven het spoor bijster was, heeft dat het leesplezier niet in de weg gestaan.

Kortom: Een lekker leesbare roman. Perfect vakantievoer, jammer dat íe uit is!

Sterren: ****

*Specificaties*
Uitgever: Boekerij
Uitgave: Paperback, ook beschikbaar als e-book
Vertaling: Hanneke van Soest
Publicatiedatum: 11-04-2018
Pagina's: 416
ISBN: 9789022580783