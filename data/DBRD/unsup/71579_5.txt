Wederom een niet neer te leggen boek van Andrew Gross. Het vorige boek Alleen hij, wist mij al te verrassen. Ergens had ik het idee bij deze schrijver, dat hij niet van een hoogstaand kaliber zou zijn. Maar, de laatste twee boeken van deze schrijver logenstraffen mijn vooroordeel.

De Saboteur vergt wel wat inspanning om bij het verhaal te blijven, omdat de aanloop wat bladzijdes vergt. En ook het onderwerp zelf, de sabotage van de cruciale centrale in Noorwegen, die het verloop van de Tweede Wereldoorlog kan bepalen, al met andere boeken en films is weergegeven. En toch, na zoâ€™n honderd bladzijdes grijpt het verhaal je bij de lurven en kun je haast niet meer stoppen. Wat een ongelooflijke spanning weet Gross op te bouwen. Erg knap en boeiend.

Dus, ook dit boek, misschien iets minder dan het weergaloze Alleen hij, verdient wat mij betreft de volle vijf sterren. Ik ben benieuwd of Gross dit niveau kan volhouden met een volgend boek en of hij wederom de Tweede Wereldoorlog als decor kiest. Dit onderwerp kwam toevallig op zijn pad bij de research voor Alleen hij. Mogelijk is de koek nu op. Of toch niet...?