“Het smelt” gaat over drie vrienden: Eva, Pim en Laurens die praktisch bijna alles samen doen, tot op het moment dat hun relatie breekt. Het boek wordt verteld vanuit het standpunt van Eva en hoe zij alle gebeurtenissen beleeft. Het verhaal speelt zich af in het heden, maar aan de hand van flashbacks vertelt Eva over hun avonturen. Het verhaal dat zich afspeelt in het heden, gaat over Eva die naar een feestje van Pim trekt om zijn gestorven broer te herdenken. Eva neemt op haar tocht een blok ijs mee. Maar waartoe dient dat blok ijs?

Het duurde voor mij wel zo’n 80 bladzijden voordat ik dacht, dat het toch wel mooi was.
Een mooi gedetailleerde jeugd met bijbehorend tijdbeeld. Een goed beschreven gezin, waarin niets aan elkaar gezegd wordt, terwijl er van alles mis is: een vader die zijn 13-jarige dochter een strop laat zien in de schuur, zodat hij een moment kan kiezen om zich op te hangen; Een zusje dat compulsieve stoornissen vertoont, terwijl haar ouders dat niet in de gaten hebben; en dan de hoofdpersoon die in deze zomer van weleer wel zeer vreemde spelletjes doet met haar 2 vrienden, gewoon om er nog bij te horen.

Ja, achteraf een mooi verhaal, waarin de verhaallijnen in een hoogtepunt samenkomen.
Eén Maar…was het verhaal niet in de helft van de omvang te vertellen geweest?