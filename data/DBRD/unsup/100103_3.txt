1977:
Jack Reacher is voor het eerst van zijn leven in New York. Hij is pas zestien jaar en negen maanden oud maar hij is echt groot voor zijn leeftijd en zo voelt hij zich ook. In een hete zomernacht ziet hij dat een jonge vrouw in het gezicht wordt geslagen. Als dappere zoon van een Amerikaanse marinier besluit hij in te grijpen. Hij komt er al snel achter dat dit ingrijpen gevolgen voor hemzelf zal hebben. Een kort verhaal waarin je ook nog te maken krijgt met de Son of Sam en wat heeft Jack daar mee te maken?

'Heethoofd' was het eerste boek dat ik las van Lee Child. Het lijkt mij een voorloper van de boeken die nog volgen in de Jack Reacher-serie. Deze nog heel jonge Jack ervaart dingen zoals een veel ouder personage dat zou doen en handelt ook overeenkomstig. Er gebeurt nogal wat in deze korte novelle. Het verhaal had iets meer uitgediept mogen worden en daardoor wat langer mogen zijn. Voor mij was het ook niet helemaal geloofwaardig zoals deze jonge Jack reageerde op de dood van een vrouw.
Maar daardoor niet getreurd.
Ik had dit kleine boekje snel uitgelezen en het heeft me zeker benieuwd gemaakt naar een Jack Reacher op wat latere leeftijd.