Springvloed is het eerste deel van een trilogie geschreven door het Zweedse scriptschrijversechtpaar Cilla en Rolf Börjlind.

In 1987 wordt een vrouw begraven in een gat op het strand, alleen haar hoofd steekt er nog uit. Het is springtij, de zee komt op en de vrouw zal het niet overleven ...
Olivia Rönning is een studente aan de politie-opleiding en ze krijgt deze oude zaak om te bestuderen. Aan deze onopgeloste zaak heeft haar vader jaren geleden gewerkt samen met rechercheur Tom Stilton. Ze hebben nooit kunnen achterhalen wie het slachtoffer was.
Olivia gaat op zoek naar Stilton maar hij lijkt spoorloos verdwenen.
Een aantal verhaallijnen lopen aan de zijkant mee met Olivia. O.a. over daklozen die vermoord worden, kinderen die in kooien gevangen worden gehouden en tegen elkaar moeten vechten. Olivia vindt Tom en omdat hij met haar vader heeft samengewerkt helpt hij haar om deze zaak op te lossen.

In het begin moet je even wennen aan de vele karakters en de verschillende verhaallijnen, maar al gauw leest het verhaal lekker door en komen de verhalen bij elkaar in een geweldig plot. Het boek leest als een film, natuurlijk geen verrassing omdat de auteurs meerdere scripts hebben geschreven voor tv-series. Door de korte stukjes en hoofdstukjes, krijg je een beeld van het verhaal voor je te zien, wat mij persoonlijk heel erg goed bevallen is.
De plot zit erg goed in elkaar, langzaamaan passen de verhaallijnen in elkaar en er wordt niets te vroeg weggegeven. Sterker nog het einde van het boek geeft nog een verrassende wending waardoor het duidelijk wordt dat er een vervolg gaat komen.
Het is een typische Scandinavische thriller waar je je zeker bewust van bent door de lange plaats- en straatnamen. Die lange namen vind ik enigszins storend, waardoor ik er een beetje overheen las, waardoor het verhaal gewoon met vaart doorlas. Want vaart zit er zeker in, het blijft je boeien en je wilt ook doorlezen nadat je eenmaal de personen op een rijtje hebt en je graag wilt weten wat er zich in het verleden heeft afgespeeld.
De spanning zit meteen in het eerste hoofdstuk, de moord heeft dan al plaatsgevonden en je wordt meteen het verhaal ingezogen en het maakt je nieuwsgierig om verder te lezen.
Al met al een geweldig goede en spannende thriller! Zeker een aanrader!
Ik kijk er dan ook naar uit om het tweede deel 'De derde stem' te lezen.