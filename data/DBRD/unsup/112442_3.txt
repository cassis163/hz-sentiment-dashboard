De familie Trump gaat nauwelijks over politiek en beleid, zoals Vuur en woede van Michael Wolff dat de eerste maanden van Trump als president tot onderwerp heeft. Emily Jane Fox, journaliste bij Vanity Fair, heeft een familiesaga geschreven met een wonderlijk persoon als gezinshoofd: Donald Trump.
Het gaat vooral over hem en zijn drie huwelijken, vijf kinderen en zijn schoonzoon Jared Kushner. Het boek begint op de dag van de inauguratie van Trump en gaat vervolgens terug in de tijd, vanaf zijn eerste kennismaking met Ivana, met wie hij in 1977 trouwde. Ze kregen drie kinderen: Don Jr, Ivanka en Eric. Tijdens zijn huwelijk legt hij het onder meer aan met Marla Maples, die door Trump naar verschillende locaties wordt gesmokkeld om haar uit het zicht van Ivana te houden. Als Ivana uiteindelijk van de relatie op de hoogte raakt, wordt dit het begin van de echtscheiding. Marla zet Trump onder druk om te trouwen en aangezien hun dochter Tiffany inmiddels geboren is, stemt hij in. Het zal geen verwondering wekken dat Trump ook Marla bedroog, hetgeen in 1999 tot een scheiding leidde. Inmiddels was Melania, een jongere versie van Ivana en Marla, op het toneel verschenen. Met haar trouwde hij in 2005. Deze algemeen bekende feiten worden in het verhaal breed uitgesponnen en voorzien van allerlei sappige details niet alleen over de relaties, maar ook over pracht en praal in de vorm van Oscar de la Renta broeken, Balmain jassen, diamanten, penthouses, privévliegtuigen, jachten, bruidstaarten van 90 kg en ga zo maar door.  

Fox beschrijft Trump als een onconventionele vader die tijd doorbracht met zijn kinderen wanneer het hem uitkwam en dat was niet vaak. Hij doordrong zijn kinderen van zijn blik op het leven: vertrouw nooit iemand, zelfs als die iemand een lid van je eigen familie is. Aan zijn oudste drie kinderen en aan Jared worden vele pagina's gewijd, aan Tiffany van Marla aanzienlijk minder en Barron van Melania komt helemaal niet aan bod.  

Het boek bevat geen bronvermeldingen, geen bibliografie en weinig aanwijzingen over de kwaliteit van de informatie. In het nawoord meldt Fox dat ze honderden vrienden, voormalige klasgenoten, collega's en zakenrelaties van de familie heeft gesproken. Weinigen van hen worden met naam genoemd. Een groot deel van het boek kan gerealiseerd zijn door knip-en-plakwerk na het bij elkaar harken van verhalen in de New York Post, de New York Observer, verschillende Trump-autobiografieën, nationale tijdschriften en televisie interviews. Wat van het verhaal waar is en wat niet, wordt niet duidelijk. Ook de auteur weet dit zelf vaak niet, getuige zinnen als 'Onder Ivanka's vrienden werd ook gefluisterd dat …' en 'het wekt weinig verbazing dat de geruchten ook aanhielden na …'.  

Voor veel lezers zal het weinig relevant zijn of iets waar is of niet. Een boek over een familiesaga is doorgaans geen getrouwe weergave van een werkelijkheid. Het gaat om het leesplezier. In het bieden hiervan is Emily Jane Fox goed geslaagd.