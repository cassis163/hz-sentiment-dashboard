Jack en Grace vormen het perfecte echtpaar voor de buitenwereld. Maar tijdens hun huwelijksnacht leert Grace de ware Jack kennen. Sindsdien houdt hij Grace gevangen in hun huis en zorgt ervoor dat ze nooit met iemand alleen is om om hulp te vragen. Hij heeft haar volledig in zijn greep.

De flashbacks in het boek wisselen de vertellingen uit het heden af en leggen uit hoe Grace in haar benarde positie is beland. Langzaam begin je te begrijpen waarom Grace gedwongen wordt mee te gaan in Jack’s spelletjes.

Wat een spannend boek! Het is gewoon onmogelijk het weg te leggen. Dit is geen typische thriller met lugubere moorden of slim politieonderzoek, maar er wordt een psychologisch spel gespeeld. De angst van Grace is bijna voelbaar en je vraagt je constant af hoe ze zich uit haar situatie kan redden. Mede dankzij de vlotte schrijfstijl en de clifhangers aan het eind van bijna elk hoofdstuk, lees je dit boek in één ruk uit omdat je wilt weten hoe het afloopt.

Het enige minpuntje is dat de motieven van Jack niet goed zijn uitgewerkt. Uiteindelijk is hij gewoon maar een psychopaat met zieke plannen en dit maakt het toch wat onrealistisch. Jammer, want de rest van het verhaal is erg origineel en wel in detail uitgewerkt. Maar als je hier doorheen kunt prikken, is het een goed geschreven boek met veel onderhuidse spanning en onverwachtse plottwists.