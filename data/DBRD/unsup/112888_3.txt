Robbie McLaughlan schiet een bankovervaller neer. Dit heeft ingrijpende gevolgen voor zijn gezin en voor hemzelf. De familie van de overledene zint namelijk op wraak. McLaughlan heeft zelf familiebanden in het criminele circuit. Hij is de zoon van een gangster uit Glasgow, maar heeft afstand genomen van dit milieu. Zal er een ontmoeting met zijn vader plaatsvinden?

Julia Wallis Martin is voor mij een onbekende schrijfster. Ik heb nooit eerder werk van haar gelezen. Het begin van het boek vond ik spannend en Wallis Martin had mij snel in haar greep. Het gegeven van een nacht om te sterven is zonder twijfel interessant. Het gangstermilieu in relatie tot het politiewerk wordt scherp en treffend geschetst. Dit levert mooie beelden op en zet aan t denken over de vele gezichten van goed  en kwaad.  

Julia Wallis Martin schetst doeltreffend criminele personages in hun context en dit levert gelukkig geen eendimensionaal beeld op. Toch vond ik het soms lastig, naarmate het boek vorderde, om goed in het verhaal te blijven. Dat heeft onder andere te maken met verschillende verhaallijnen uit verleden en heden die elkaar afwisselen. Zonder twijfel is dit tegelijkertijd een knappe constructie, maar naar mijn smaak iets te weinig toegankelijk gepresenteerd. Mijn eindconclusie is dat Een nacht om te sterven een interessant en oorspronkelijk werk is dat me, helaas, iets te weinig gegrepen heeft.