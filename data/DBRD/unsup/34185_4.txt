"Ik word ondergedompeld in een woeste zee, een benauwende zwaarte drukt me tegen de bodem. Nergens is houvast en ik ben afgesneden van alles en iedereen terwijl paniek over me heen spoelt.
Ik krijg de kans niet om te kijken waar Nick is, de stroming van de menigte voert me genadeloos mee."

Sinterklaastijd is weer aangebroken, de landelijke Sinterklaasintocht was vanwege de verhoogde terreurdreiging al een tijdje in het nieuws. Het zat Silvia de Groot helemaal niet lekker, maar ze liet zich toch overhalen om samen met haar driejarige zoon Nick en haar schoonzusje Maura, naar de plaatselijke Sintintocht te gaan. Had ze nou maar naar haar knagende onderbuik gevoel geluisterd…

"Verdomme. Jij hebt mij daar naartoe laten gaan, terwijl jij weer iets belangrijkers te doen had. Als jij erbij was geweest dan was Nick nu niet verdwenen! Maar jij was er niet!"

Wat een gezellig familiefeest had moeten worden, eindigt voor Silvia in een nachtmerrie. Tijdens de intocht raakt ze haar zoontje kwijt in de menigte. Silvia is in alle staten en wordt gek van ongerustheid, waar is Nick gebleven?

"Hij heeft zelf geen idee hoezeer hij me redt door te voorkomen dat ik antwoord moet geven op de vraag die mijn gedachten als een wervelwind door elkaar blaast."

Terwijl het politieonderzoek van start gaat moeten Silvia en haar man David, doelloos toezien en afwachten. De dagen gaan in een waas voorbij, ze leven op de automatische piloot en Nick wordt langzaamaan uit hun leven gewist. Ze grijpen iedere strohalm aan om hun zoon terug te vinden. De meeste kinderen worden binnen een paar uur terug gevonden, maar wat als hij nooit gevonden wordt?

"Dat was ik me nooit voor de geest heb willen halen, heeft David in alle hevigheid naar boven getrokken, de realiteit in."

Silvia gaat vanbinnen dood van verdriet, ze gaat kapot aan de groeiende schuldgevoelens en verwijten, is het haar schuld? Zij had haar zoon moeten beschermen. Ondanks alles gaat het leven gewoon verder, de wereld draait door, terwijl haar wereld stil staat. Pijnlijke confrontaties zijn overal, de herinneringen aan Nick zijn levend, maar leeft hij zelf nog wel?

"Met een schok besef ik dat die realiteit zich in een droomuniversum bevindt en dat mijn wazige toestand de ware wereld is."

Alles lijkt opeens onbelangrijk, er is maar één ding wat telt. Silvia is vastberaden om haar zoon terug te vinden, wat ze daar ook voor moet doen. De zoektocht naar Nick brengt haar terug naar de duistere kamers van haar verleden. Een verleden wat ze voorgoed achter zich had willen laten.

"Het klopt gewoon niet. Alsof iemand op een kwaad moment een wissel heeft omgezet en mijn leven op het verkeerde spoor is beland."

Zal Silvia haar zoon ooit nog levend terug zien?

"Met een klap word ik van mijn zogenaamde veilige eilandje teruggegooid in de diepe zee."

Vandaag op 24 oktober 2014 verschijnt het thrillerdebuut Ongrijpbaar van Bianca Nederlof. Een uniek moment voor zowel Bianca als Uitgeverij LetterRijn. Ongrijpbaar en Memento Mori van collega auteur Jolka de Jong, zijn namelijk de allereerste twee thrillers die de uitgever heeft uitgebracht, een spannend moment voor iedereen.
Ik was een van de gelukkigen die deze debuten al mocht lezen voor de officiële verschijningsdatum en heb ervan genoten.

LetterRijn staat bekend om de prachtige boekcovers en vormgeving van hun boeken. Ook Ongrijpbaar heeft weer een mooie cover, die doorloopt tot op de achterkant van het boek. Eentje waar je naar blijft staren, donkere sobere kleuren, een maan hoog aan de lucht, een boom met takken wijd gespreid de lucht in, zie de maan schijnt door de bomen… water en lege handen, ongrijpbaar. De titel past goed bij het verhaal op meerdere manieren, Silvia’s wanhoop en machteloosheid, haar kind is verdwenen en is ongrijpbaar voor haar, ze kan er helemaal niks aan doen om het terug in haar armen te krijgen, ze moet lijdzaam afwachten. De omschrijving op de achterkant van het boek zorgde ervoor dat ik het boek meteen wilde lezen. Toen het boek binnen kwam heb ik dat dan ook vrijwel meteen gedaan.

Ongrijpbaar is opgedeeld in twee delen en bevat 60 korte, snelle hoofdstukken. Het boek heeft een fijne letteropmaak en alineaverdeling. Het verhaal wordt vertelt vanuit hoofdpersonage Silva de Groot en speelt zich afwisselend af in het heden en het verleden.

Bianca Nederlof heeft een heerlijke schrijfstijl, enorm vlot, beeldend, inlevend en mysterieus. Vanaf de eerste bladzijde neemt ze je mee het verhaal in en eenmaal begonnen, blijf je lezen. Ik had het boek dan ook binnen een mum van tijd uit. Van mij had het verhaal nog wel wat dikker mogen zijn.

De verhaallijn van Ongrijpbaar is zeer actueel en verschijnt precies op het juiste moment, 5 december is weer in aantocht en de Zwarte Pieten discussie leeft in Nederland. De terreurdreiging in de wereld, die altijd en overal aanwezig is, het maakt je toch alert. Dit zou zomaar echt kunnen gebeuren.
Bianca weet de spanning in het verhaal goed op te bouwen, het verhaal is spannend en mysterieus, langzaamaan werkt ze toe naar een spannend einde, met een wending die ik niet aan heb zien komen.
Het vleugje spiritualiteit wat Bianca in haar verhaal heeft verwerkt vond ik erg interessant en geeft een aangename toevoeging aan het verhaal. Met baardagaam Rizzy heeft ze punten gescoord bij mij, ik heb namelijk een zwak voor reptielen. Je kan merken dat Bianca of zelf een baardagaam heeft, of hier research voor heeft gedaan.
Ongrijpbaar is totaal anders dan ik vooraf had verwacht, Bianca heeft me hier echt mee verrast. Ik begon al vol enthousiasme met lezen, maar na het lezen ben ik nog enthousiaster.

Bianca Nederlof heeft zich goed ingeleefd in haar karakters, wat resulteert in het feit dat je je als lezer inleeft in de personages, het verhaal raakt. Silvia wordt overgehaald en gaat tegen haar zin in toch naar de plaatselijke Sinterklaasintocht, ondanks de terreurdreiging. Wat een gezellig familiefeest had moeten worden, eindigt in een nachtmerrie, Silvia raakt haar kind kwijt in de menigte. De grote angst van iedere ouder! Silvia wordt helemaal gek van ongerustheid, waar is Nick gebleven? Ze grijpt iedere strohalm aan om haar zoon terug te vinden en moet ondertussen doelloos toezien en afwachten. Ondertussen groeien haar schuldgevoelens en verwijten, is het haar schuld? Zij had haar zoon moeten beschermen!
Terwijl zij dood gaat van verdriet, gaat het leven ondanks alles gewoon verder, de wereld draait door, terwijl haar wereld stil staat. De confrontaties zijn overal, andere kinderen, lege schoentjes in de gang, een lege achterbank, heel erg pijnlijk en confronterend. Deze gevoelens zijn goed over gebracht. En dan het omgaan met andere mensen, een schoonmoeder die zwelgt in zelfmedelijden, hiermee heeft Bianca een typisch prototype schoonmoeder neer gezet. Deze vrouw werkt op je zenuwen en dan de tenenkrommende reacties van David daarop. De eenzaamheid die Silvia ervaart, wanneer David zich op zijn werk stort.
Silvia is vastberaden haar zoon terug te vinden, deze zoektocht brengt haar terug naar de duistere kamers van haar verleden. Zal ze haar zoon ooit nog levend terug zien?

Ongrijpbaar bevat alle ingrediënten voor een lekkere thriller, spanning, mysterie en diepgang in een goed uitgewerkt verhaal met actuele onderwerpen. Durf jij nog naar de Sintintocht? Let maar goed op en houd je kinderen maar goed vast.

Ongrijpbaar, uitstekend debuut, actuele thriller die alle ingrediënten voor een heerlijke thriller bevat, mysterie, spanning en diepgang, durf jij nog naar de Sintintocht? Aanrader!