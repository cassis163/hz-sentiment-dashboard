Het veertienjarige meisje Kathrine Bjerke is plotseling verdwenen. Een paar weken later wordt haar oma op straat gevonden. Ze blijkt neergeschoten. Aan het team van inspecteur Cato Isaksen is het de taak zowel de vermissing als de moord op te lossen. Daarbij vragen ze zich af of er een verband tussen beide bestaat.

Diverse scenario's worden door het rechercheteam doorgenomen, maar zonder succes. Het onderzoek vordert daardoor tergend langzaam en wordt zelfs naar het tweede plan geschoven. Cato Isaksen kan de zaak niet van zich afzetten en blijft proberen een oplossing te vinden. Die ver weg lijk te zijn. Totdat hij een getuige te spreken krijgt waardoor hij nieuwe inzichten krijgt.

Nachtzuster is een goed en vlot geschreven boek dat blijft boeien. Dit laatste geldt niet alleen voor het onderzoek, maar ook voor het personage Cato Isaksen. De spanning die in het boek voorkomt, komt niet voort uit actie, maar is meer psychologisch.

Toch is er wel een kleine kanttekening te plaatsen. Soms is het verhaal namelijk wat voorspelbaar. Dat is jammer, want onvoorspelbaarheid komt een thriller juist ten goede. Maar over het geheel genomen is Nachtzuster toch een prima boek dat niet verveelt.