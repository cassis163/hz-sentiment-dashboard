Eén van de Maya kalenders is de Tzolkinkalender. Deze bijzondere kalender geeft onder meer aan welke energie (Zegel en Toon) een dag heeft. Vandaag is het bijvoorbeeld Rode Aarde, Toon 1. Morgen is het Witte Spiegel, Toon 2. Zo staat Witte Spiegel voor inzicht en Toon 2 voor uitdaging. Als je het zegel en de toon van de dag waarop je bent geboren opzoekt, vind je dus de energie die je bij je geboorte hebt meegekregen. Iedere dag heeft een zegel en een toon die de dag een bepaalde energie geven. Anders dan bij onze Gregoriaanse kalender met een omlooptijd van 365 dagen, kent de Tzolkin kalender een cyclus van 260 dagen. Opmerkelijk detail is dat een gemiddelde zwangerschap eveneens 260 dagen telt.

Aan de hand van de Tzolkin kalender kun je jouw eigen profiel met bijbehorend levenspad maken. Het is feitelijk een blauwdruk van je eigen levensverhaal, een manier om naar jezelf te kijken en inspiratie te vinden. De Tzolkin heeft 20 levenspaden, welke overeenkomen met het aantal zegels. Iedereen loopt in zijn leven zo’n levenspad, dat een onderdeel van jouw persoonlijk profiel is. In haar boek Maya wijsheid voor je levensreis, het Tzolkin levenspadenboek heeft Elvira van Rijn van twintig auteurs citaten opgenomen om de energie van hun levenspad te illustreren.  

Zonder in te gaan op alle mogelijkheden van de kalender, het is te ingewikkeld om een korte en bondige uitleg te geven, is het principe dat het je kan helpen te worden wie je werkelijk bent. Het is een manier om met bevlogenheid jouw levensdoel te bereiken en te kijken waar je nu eigenlijk staat in het leven. In het voorwoord raakt Richard van Leth, bekend van het boek Oersterk, de kern door te zeggen dat het Tzolkin levenspadenboek eigenlijk de Tom Tom voor onze binnenwereld is.  

Een schitterend boek gedrukt op hoogwaardig zijdeglanspapier met kunstige afbeeldingen van Tzolkin zegels. Dit enigszins complexe boek dat je niet in één keer uitleest, vergt zelfs wat doorzettingsvermogen om de stof tot je te nemen. Maar als je iedere dag kijkt naar de energie volgens de Tzolkin kalender en ernaar leeft, gaat alles je een stuk makkelijker af.  

Elvira van Rijn ontwikkelt hulpmiddelen voor coaching en zelf-coaching met de Maya Tzolkin kalender zoals persoonlijke Tzolkin profielen, cursussen en de Maya wijsheid app. Deze app geeft je een dagelijkse dosis wijsheid mee. Zij begeleidt professionals om de Tzolkin in te zetten als kompas voor groei en creatie.