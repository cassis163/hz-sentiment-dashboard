Vlak voordat Jaya haar moeder kan vertellen dat ze zwanger is, overlijdt deze vrij plotseling. Niet lang na de geboorte overlijdt vervolgens ook haar zoontje. Jaya voelt zich erg alleen en heeft behoefte aan familie. Wanneer ze de dagboeken van haar moeder leest, brengen deze haar naar een dorp in India en komt ze er eindelijk achter waarom haar moeder altijd een teruggetrokken leven leidde. Haar zoektocht naar het verleden zorgt ervoor dat Jaya uiteindelijk samen met haar man afreist naar India. Langzaam maar zeker wordt het geheim dat haar moeder al die tijd met zich meedroeg ontrafeld. Maar is Jaya wel klaar voor de waarheid?

Renita de Silva groeide op in het zuiden van India. Haar Indiase afkomst speelt een grote rol in haar romans. Ze schrijft korte verhalen die gepubliceerd zijn in diverse tijdschriften. Het geheim van een moeder is haar vijfde roman, maar de eerste die in het Nederlands is verschenen, in een vertaling van Titia Ram.

Naast Jaya en haar moeder Sudha, maakt de lezer ook kennis met Durga en Kali. Hoe zij precies in het grote geheel passen lijkt nog onduidelijk, maar wat de dames allemaal gemeen hebben is een vrij complexe relatie met hun moeder. Ieder van hen heeft zo haar eigen manier om daar mee om te gaan.

Het heden en verleden worden naast elkaar afgespeeld, maar onderscheid is soms moeilijk te vinden. Dit kan voor verwarring zorgen. Naast de verschillende tijdlijnen maakt De Silva dus gebruik van verschillende verhaallijnen die elkaar afwisselen. Beetje bij beetje geeft ze meer informatie vrij over hoe de vier dames samen in het grotere geheel passen.

De dialogen zijn oppervlakkig, nietszeggend en her en der wat aangedikt voor een dramatisch effect. Met name de negatieve aspecten worden uitvergroot. Dat komt soms een beetje geforceerd over en doet denken aan een karikatuur. GeÃ«motioneerde beschrijvingen van gevoelens of situaties gaan vaak net iets te lang door, waardoor ze aan kracht verliezen.

Met Het geheim van een moeder heeft De Silva een mooi en complex verhaal weten te construeren. De verschillende verhaallijnen hebben elk een functie en houden elkaar in evenwicht. De geheimen die beetje bij beetje ontrafeld worden zorgen voor spanning in het verhaal. De emoties lopen bij de verschillende personages regelmatig hoog op. Helaas slaagt De Silva er niet altijd in om deze emoties ook over te brengen op de lezer en dat zorgt voor enige afstand tussen de lezer en de personages. Daardoor komt Het geheim van een moeder niet helemaal uit de verf.