De Manipulator is een boek met een interessante insteek, die mijn aandacht direct pakte. De hoofdpersoon verdient de kost met het manipuleren van mensen. Maar ze heeft wel een geweten, ze neemt niet zomaar elke klus aan.

Meteen vanaf de eerste bladzijde leest het lekker weg. Je vliegt door het boek heen. De gebeurtenissen volgen elkaar snel op en Anne Daniel heeft een vlotte pen.
Normen en waarden spelen een grote rol, net als schuldgevoel en verantwoordelijkheidsgevoel. En natuurlijk manipulatie, wat een interessant gegeven is.

De auteur heeft een knap staaltje weven laten zien met dit verhaal: heden en verleden zijn onlosmakelijk met elkaar verbonden, zoals dat in het echte leven ook is. Tevens verweeft Anne Daniel talloze levens met elkaar, op een realistische manier. Hier en daar wordt een stukje informatie gegeven waardoor je als lezer nieuwsgierig wordt. Je voelt aan dat het belangrijk is, maar kent nog niet het hele verhaal erachter en weet ook nog niet waarom het belangrijk is. De auteur laat precies de juiste hoeveelheid informatie los op het juiste moment.
Het verhaal laat op een geloofwaardige manier zien hoe mensen worstelen met gebeurtenissen uit het verleden en hoe die je gedrag in het heden beïnvloeden.
Daarnaast is er de twijfel over de persoonlijke grenzen. Hoe ver wil je gaan voor geld? Wat valt er onder goed en wat onder fout? Of kan je misschien beter zeggen: tot waar kan je het nog goedpraten voor jezelf? En houd je jezelf voor de gek of ben je echt iets goeds aan het doen? Niet alleen vragen voor de hoofdpersoon, maar echte levensvragen.

Helaas wordt er wel wat veel 'doorgezeurd' over het eerder genoemde schuldgevoel; dat had van mij wel wat minder nadruk mogen krijgen. En de hoofdpersoon is op sommige momenten wel erg naïef of onoplettend, wat totaal niet bij haar karakter past. Dat vond ik jammer, maar geen groot obstakel. Ik heb toch met plezier verder gelezen.
De ontknoping was verrassend, het motief jammer genoeg zwak. Maar... daarna gaat het verhaal verder en volgen er nog een paar verrassingen! Tussendoor word je nog even op het verkeerde been gezet en dan komt het einde... dat is ijzersterk.

Er zit meer diepgang in het boek dan je in eerste instantie zou vermoeden, en daardoor zet het je aan het denken. Het is meer dan alleen een vlotgeschreven thriller. Eentje om nog eens te lezen.