(Ik heb geen/zo min mogelijk spoilers in mijn recensie geschreven)

Titel: Medicijn (op Librarything, op Hebban.nl)
Auteur: Ingrid Oonincx
Taal: Nederlands
Serie: nee
Soort uitgave: paperback
Aantal pagina's: 319
Uitgever: The House of Books / Overamstel Uitgevers
Jaar van publicatie: origineel 2016, mijn editie 2016 (1e editie)
ISBN-nummer: 9789044345599
Trefwoorden: thriller, anti-verouderingsmiddel, moordzaken
Waarom ging ik het lezen: Ik heb dit boek gewonnen op de weblog Boeklovers. De reden dat ik mee wilde doen aan deze wedstrijd, was omdat het me wel een interessant verhaal leek! Normaal lees ik eigenlijk niet echt thrillers (de meeste vind ik niet leuk), maar dit onderwerp klonk wel boeiend en de kaft deed me denken aan "Dreamsnake" van Vonda McIntyre (geen thriller, maar wel een boek over slangen met een zwarte kaft). "Medicijn" bevat echter alleen maar een slang op de voorkant.
Aanrader: Ja. Alleen niet als je op zoek bent naar verhalen over slangen :P

Korte samenvatting:
Ella Vreeland bedenkt altijd succesvolle pr-campagnes voor nieuwe producten. Op een gegeven moment krijgt ze een relatie met één van haar klanten. Als die man echter binnen een week overlijdt aan kanker, wordt er een onderzoek ingesteld waardoor Ella in grote moeilijkheden raakt. Om uit te vinden wat er precies met haar vriend is gebeurd, reist ze af naar de klinieken waar hij is geweest en ontdekt ze dat er mensen zijn die een middel tegen veroudering gebruiken.

Achterkanttekst:
Een klein en machtig eliteclubje gebruikt al jaren een middel tegen veroudering. Wat hen betreft blijft dat geheim. Ontdekker Jacob Grünberg wil echter wereldwijde erkenning voor zijn uitvinding. Na de plotselinge dood van haar minnaar raakt pr-vrouw Ella Vreeland verstrikt in het huiveringwekkende web rondom deze meedogenloze wetenschapper en ontdekt ze de schaduwwereld achter de schone schijn.

Eerste pagina van hoofdstuk 1 (hiervoor zit nog een proloog):
'Laat geworden gisterenavond?'
Ik ontweek Jurgens nieuwsgierige blik en drukte op de knop van de dubbele espresso. Zwijgend wachtte ik totdat het kopje gevuld was.
'Een date?' probeerde hij opnieuw.
Mijn baas had vandaag blijkbaar het nieuws nog niet gecheckt. Nog even uitstel. Ik wrong mijn gezicht in een glimlach en liep de trap op naar de directiekamers van de tot kantoor omgebouwde katholieke kerk waarin ons marketingbureau gevestigd was. Vanaf de balustrade zag ik mijn collega's binnenkomen. Ze gooiden hun tassen op hun werktafels en haastten zich naar de koffiemachine. Hun opgewonden geroezemoes gonsde door de hoge ruimte. Het was overduidelijk dat zij het nieuws al wel gehoord hadden. Ik sloot de deur van mijn kantoor en ging aan mijn bureau zitten. Ik vroeg me af wie van hen naar boven zou komen. Zelf had ik het gisterenavond op het late journaal gehoord en sindsdien had ik geen oog meer dichtgedaan. Ik keek op mijn horloge. Negen uur.
Jurgen kwam zelf. Een opgewonden klopje op de deur kondigde de urgentie van zijn komst aan. Hij wachtte niet totdat ik hem binnenriep. Zijn gezicht was bleek.
'Weet je het al?'
Even overwoog ik om net te doen alsof ik niets wist.
'Ja. David Mulder is dood.'
'Waarom zei je net dan niets? Hij is een van onze belangrijkste klanten en...'
Argwanend keek hij me aan.

Over de eerste alinea/pagina:
Meteen aan het begin van het eerste hoofdstuk lees je dat David Mulder is gestorven. Al snel kom je er ook achter dat dit de man was met wie Ella Vreeland, de verteller, een relatie had.

Recensie:
Verhaal:
Het tempo ligt hoog - de gebeurtenissen volgen elkaar snel op. Zelfs als Ella meerdere dagen op één plek blijft, gebeuren er nog dingen waardoor je verder wilt blijven lezen. Dit hoge tempo past bij de dingen die Ella meemaakt: zo snel mogelijk dingen ontdekken, zo snel mogelijk ergens willen zijn, zo snel mogelijk willen ontsnappen, enzovoorts.
Ella wordt namelijk achtervolgd door mensen die denken dat zij meer weet van het anti-verouderingsmiddel, maar David Mulder had haar hier niets over verteld. Zodra hij sterft gaat ze echter wel op onderzoek uit en komt uiteindelijk ook achter de manier waarop dit middel gemaakt wordt. Ze krijgt meerdere kanten van het verhaal te zien: de mensen die dit middel gebruiken, de mensen die dit middel maken, maar ook de manier waarop het geproduceerd wordt. En vooral dat laatste vindt ze moeilijk te accepteren, vooral wanneer er iemand bij betrokken wordt die ze onderweg heeft leren kennen.
Op weg naar de oplossing van het mysterie rond het middel, leer je Ella goed kennen. De andere personages iets minder, maar dat komt ook omdat je hen alleen vanuit Ella's oogpunt ziet. De personages die ze onderweg ontmoet, komen later in het verhaal allemaal nog eens terug op de een of andere manier (of ze ontmoet ze weer, of ze hebben een bericht doorgegeven, of ze hebben haar op een andere manier geholpen, ...). In het echt zal het waarschijnlijk niet op die manier gaan, maar aangezien het een verhaal is zijn deze vele toevalligheden niet zo'n probleem. De focus van het verhaal ligt daar namelijk ook niet.
Daarnaast lijdt Ella's moeder aan dementie. De uitleg van de werking van het anti-verouderingsmiddel doet je ook hier over nadenken: zou het nog helpen voor mensen die al dement (aan het worden) zijn? Het antwoord op deze vraag blijkt uiteindelijk niet nodig te zijn voor Ella... Het is wel een verhaallijn die op de achtergrond door Ella's hoofd blijft spoken, terwijl ze op zoek is naar de oorzaak van David Mulders dood.

Het einde is goed afgerond: de dingen die je je als lezer nog afvroeg, worden beantwoord en het probleem met het anti-verouderingsmiddel wordt opgelost.

Schrijfstijl:
Behalve de proloog wordt het hele verhaal verteld door Ella Vreeland. Je leest dus ook wat haar gedachten zijn en waarom ze bepaalde dingen wel of niet doet, wat haar keuzes wel makkelijker te begrijpen maakt.

De zinnen zijn niet al te lang en beschrijvingen worden regelmatig afgewisseld met dialogen. Het taalgebruik is ook niet omslachtig, waardoor het geheel makkelijk en snel leest. Dat is ook wat je wil bij zo'n spannend verhaal.

Conclusie:
Een spannend verhaal met een interessant onderwerp. Het is geen nieuw onderwerp (anti-verouderingsmiddelen komen in meer verhalen voor), maar het is op een goede en originele manier uitgewerkt.

Herleesbaarheid:
Ik herlas de proloog nadat ik het boek uit had. Dan vallen er toch ineens wat dingen op die je pas weet als je het hele boek hebt gelezen, dus het is zeker interessant om het te herlezen voor dit soort kleine hints.

Links:
- Deze recensie op mijn weblog.