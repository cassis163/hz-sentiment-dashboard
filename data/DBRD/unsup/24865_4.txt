De hoofdpersoon (ze noemt zich River Page maar haar echte naam komen we niet te weten) is met haar moeder verhuisd naar een dorpje aan de kust, nadat haar vader hen heeft verlaten. Haar moeder heeft het druk met werken en laat River erg vrij.

River voelt zich op school een buitenbeentje, zoals ze zich dat eerder ook voelde. In het dorp hoort ze over de ‘Graces’, een bijzonder gezin dat aan de rand van het dorp woont. Ze zouden aan magie doen. River is geïnteresseerd, maar doet alsof de Graces haar niet zo boeien. Ze raakt bevriend met de jongste, Summer, en komt steeds meer over de familie te weten. Toch blijven er vragen. Na een trieste gebeurtenis volgt er een onverwachte ontknoping.

Het boek leest makkelijk weg. Vooral in het begin komt het over als een 'highschoolverhaal', met populariteitsproblemen en 'wie is vriendjes met wie'. De spanning wordt langzaam opgebouwd. Waarom is Rivers vader er bijvoorbeeld vandoor gegaan? Doen de Graces echt aan magie en wat hebben zij te verbergen? Terwijl je als lezer steeds nieuwsgieriger wordt, kunnen bepaalde vermoedens bij je op komen, die soms wel en soms niet bewaarheid worden. Je loyaliteit kan wisselen van River naar Summer, maar ook van Marcus naar Thalia, bijvoorbeeld.

Aan het eind van het boek is er veel duidelijk, maar blijf je ook nog met vragen achter. Ik wil wel weten hoe het verder gaat met iedereen.