Al vanaf het moment dat ik van dit boek hoorde, was ik er ongelooflijk benieuwd naar. Toch was het er elke keer niet van gekomen het boek te kopen. Maar in de paasgaragesale van Dutch Venture Publishing heb ik het boek toch voor een leuke prijs op de kop kunnen tikken en deze druilerige zondag was de perfecte dag om er eens voor te gaan zitten.

Het boek is niet heel lang en leest als een trein. Ik denk dat ik het in minder dan twee uur heb uitgelezen en het is het perfecte boek om te binge readen. Het verveelt ook geen moment en kent zelfs een vrij hoog tempo waardoor je door wil blijven lezen. Dat komt ook mede door het supernatural tintje, dat het verhaal een bepaalde spanning meegeeft. En ondanks dat het einde vrij voorspelbaar is, houdt het plot de aandacht wel goed vast.

Ik had alleen persoonlijk gehoopt dat ook de andere twee elementen van dit verhaal, de verwerking van het ongeval en de emoties van woede, rouw en verdriet, beter uit de verf zouden komen. Mede door de schrijfstijl, die vooral bestaat uit korte zinnen, en het feit dat de meeste emoties benoemd, maar niet echt beschreven worden, zorgt ervoor dat het boek bij mij toch niet echt binnenkwam. En dat terwijl er toch veel herkenning in het verhaal had moeten en kunnen zitten.

Al met al dus best een leuk boek, maar toch niet helemaal wat ik ervan gehoopt en verwacht had.