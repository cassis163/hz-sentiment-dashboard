Tijdens het bezoek aan uitgeverij Zilverbron op de comic con in Utrecht koos ik intuïtief voor ‘De Dinion’ van Julian ten Böhmer. Mijn gevoel heeft me niet in de steek gelaten, want ik heb ontzettend genoten van de wervelende debuut over het maken van keuzes, vriendschap en jezelf zijn en van het verteltalent van deze jonge schrijver uit Nijmegen.
Binnen het verhaal zijn verschillende invloeden te vinden van J.R.R. Tolkien, J.K. Rowling, Philip Pullmann en Chrisopher Paolini. Desondanks lukt het Ten Böhmer om boven deze invloed uit te stijgen en met meeslepende fantasie een originele invulling te geven aan enkele motieven, die verwant zijn aan het werk van zijn voorbeelden. Dit laat zien dat hij naast belezenheid ook creativiteit en een eigen stem heeft. Kortom, hij heeft alles in huis om zich te ontwikkelen tot een vooraanstaand schrijver.
Daarnaast wordt het thema dicht bij jezelf blijven en de verleidingen van macht weerstaan op een literaire manier uitgewerkt. In de eerste plaats komt het aan bod in het conflict waarbij de vier volken hun krachten moeten bundelen om zich te verdedigen. Hun macht wordt beperkt door de Dinion, een magisch boek, dat herschreven moet worden zodat de volken hun autonomie terugkrijgen. In deze situatie worden verschillende personages op een gevarieerde manier geconfronteerd met macht, waardoor het voor ieder van hen een uitdaging wordt om dicht bij zichzelf te blijven staan.
Het motief van eenheid wordt op een originele wijze uitgewerkt, wat op verschillende manieren in het verhaal ter sprake komt. Zo komen in de relationele sfeer verschillende variaties van vriendschap, broederschap en zielsverwantschap aan bod. Vooral dit laatste wordt op de juiste wijze uitgewerkt, omdat de dynamiek die van een dergelijke band uit gaat overtuigend beschreven wordt.
Tegenover de eenheid staat de verdeeldheid, die de talentvolle debutant op gelijkwaardige en toch geheel andere wijze steeds terug laat komen binnen het verhaal. Angst, afkeer, en haat zijn enkele trefwoorden die ik met de passages waarin dit motief voorkomt associeer. Deze eenheid van tegenstellingen maakt ‘De Dinion’ tot een evenwichtige complementair geheel.
Er is ook nog een opmerkelijke ethische overeenkomst met Julian van Norwich (1342-1416). Beide auteurs laten zien dat het kwaad anderen nodig heeft om zich te kunnen manifesteren. Het verschil tussen beiden is dat Ten Böhmer een meer filosofische invulling aan dit motief geeft door het belang van de keuze voorop te stellen en Julian van Norwich de mystieke ervaring.
Dus iedereen die een overtuigend debuut wil lezen over jezelf zijn, macht, keuzes maken en vriendschap kan ik dit speculatieve literaire juweel van harte aanraden. #dedinion #juliantenbohmer #uitgeverijzilverbron