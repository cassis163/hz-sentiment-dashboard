Na Schijndood, Fantoompijn en Bloedmist zijn we met Familiewapen aangekomen bij het vierde boek van Thomas Enger.
De hoofdrol in deze serie is weggelegd voor Henning Juul.

De familie Hellberg, een familie met een behoorlijke geschiedenis die vele jaren terug gaat. Hedda Hellberg gaat op een dag naar Italië om haar verdriet te verwerken na de dood van haar vader. Ze is er echter nooit aangekomen en niemand weet waar ze is. Dan is er nog de raadselachtige moord op een man in de bossen. Hebben de twee zaken iets met elkaar te maken?

Na het lezen van het derde deel schreef ik al dat elk deel in de serie weer beter is, is dat met deze ook weer het geval?

Een grote rol in Familiewapen is naast Henning Juul ook weggelegd voor zijn ex-vrouw Nora. Beiden worstelen ze nog steeds met de vraag wat er gebeurd is op de dag dat hun zoontje Jonas om het leven kwam tijdens de brand in hun appartement.

Familiewapen is ontzettend spannend, moet het boek het eerst hebben van de enorme dosis onderhuidse spanning, het laatste deel van het boek is zo ontzettend spannend dat je op het puntje van je stoel zit. Enger kenmerkt zich wederom door zijn prachtige schrijfstijl die bijzonder gedetailleerd is. De dood van Jonas die als een rode draad door de serie loopt, speelt in dit boek ook weer een grote rol, maar hiernaast lopen ook andere verhaallijnen die de auteur op een gegeven moment weer naadloos in elkaar samen laat vloeien. De serie met Henning Juul zal in totaal 5 delen worden. Enorm knap hoe Enger blijkbaar tijdens het schrijven van Schijndood het complete verhaal al van begin tot eind in zijn hoofd had. Want in eerste instantie zou je niet zeggen dat een op het eerste oog klein lijkend detail, (Dood Jonas/Brand appartement) uit kan groeien tot zoiets groots. Thomas Enger weet hier een verhaal van te schrijven als geen ander!

Zelden overkomt het mij dat ik tijdens het lezen van een verhaal kippenvel op mijn armen krijg. Thomas Enger is dit gelukt. Ik kan dan ook niet anders dan dit 4e deel in de serie de volledige 5 sterren geven! En ik weet niet hoever de auteur is met deel 5, maar ik zou bijna Noors gaan leren zodat ik het direct bij verschijnen kan lezen.

Kom op met dat 5e deel, i want more!!!!! Als die nóg beter is, kan die niet anders dan 6 sterren scoren.