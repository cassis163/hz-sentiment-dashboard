De achterflap trok me ontzettend aan: griep, overleven, dystopische wereld. Perfecte ingrediënten voor een goed boek. De cover trok me echter niet zo aan, maar aangezien ik de laatste tijd wat “misleid” ben door mooie covers, gaf ik het de voorkeur van de twijfel. En gelukkig heb ik dat gedaan! Want wauw, wat een heerlijk boek was dit! Ik kon niet meer stoppen met lezen. 

Iets wat mij vooral trekt in dystopische boeken is om vergane werelden te zien, die zich langzaamaan weer opbouwen, maar ook hoe men te midden van eigenlijk niets probeert te overleven. Terwijl je tussen het nu en het verleden heen en weer hipt zie je stukjes van de wereld die langzaam uitdooft. Ja, uitdoven… na dit boek gelezen te hebben is het de perfecte benaming. Eerst veranderd de tv in ruis, doet het licht het niet meer, de watertoevoer valt uit en de wegen zijn beladen met vergeten auto’s. Totdat uiteindelijk alles wat we als normaal beschouwden wegvalt of stilstaat.

Hoewel de epidemie bizar grote gevolgen heeft en het de wereldbevolking laat krimpen naar ongeveer 1%, leven die mensen niet in hun eentje. Ze scharen zich samen in groepjes en proberen met de middelen die ze hebben te overleven. Het liet zowel de hardheid van het overleven als de ontroerende kant ervan zien.

Ik had het eerst niet echt in de gaten en vond het daarom allemaal erg toevallig dat de hoofdpersonen van het boek elkaar op de een of andere manier kenden. Tot ik het heldere moment van inzage kreeg, hoe dat kwam. Er is namelijk een goede reden voor, maar die laat ik even in het midden omdat ik twijfel of het een spoiler is. In elk geval toen ik doorhad hoe het kwam, vond ik het erg goed bedacht en mooi uitgewerkt. De verhalen van de overlevers zijn zo verschillend en toch zijn ze met elkaar verbonden.

De schrijfstijl van het boek, vond ik erg prettig lezen. Naast het verhaal zelf, blijf je steeds weer het boek oppakken om nog even één hoofdstuk te lezen. Vervolgens is de halve dag voorbij. Hoewel het zo verslavend is, is het niet heel spannend. Het is meer meeslepend, waarbij je wilt weten waar de personages uiteindelijk uitkomen en wat ze allemaal zullen meemaken.

Het was verfrissend om eens een dystopia boek te lezen waarbij geen oorlogen of vreemde mutaties aan te pas komen. Zeker een aanrader voor dystopia liefhebbers.