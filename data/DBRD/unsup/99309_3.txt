Halbertsma doet in dit boek verslag van zijn zoektocht naar de yeti, de Verschrikkelijke Sneeuwman. Hij gaat op zoek in West-Mongolië, waar het wezen "almas" heet. Omdat hij diplomaat was in Mongolië, komt hij op plaatsen waar andere mensen niet zo makkelijk komen en ontmoet hij mensen die je als toerist niet snel zult tegenkomen. Het is daardoor eerder een avontuurlijk reisverhaal dat is opgehangen aan de zoektocht naar de yeti dan een wetenschappelijke uiteenzetting over de yeti.

Ik wist niet dat Mongolië en China (Oost-Turkestan) hun eigen yeti-legenden hadden, ik kende het vooral uit Tibet, naast de Bigfoot- en soortgelijke legenden uit Noord-Amerika. Behalve beschrijvingen en verhalen over de Mongoolse yeti, bevat het boek weinig nieuws voor wie al het een en ander over de gewone yeti (en Bigfoot, etc) weet. Voor wie nog niets weet over cryptozoölogie en de yeti in het bijzonder, is het een prima boek om mee te beginnen. Veel begrippen en processen worden goed uitgelegd. Veel; yeti-onderzoek is al wat ouder, dit is up-to-date. Door te zoeken in Mongolië, op de grens met China en de voormalige Sovjet-Unie is het actuele interessant, omdat in de Sovjet-tijd het yeti-onderzoek in het Oostblok top-secret was en dus niet toegankelijk voor westerse onderzoekers (vandaar dat ik de almas niet kende).
Het boek lijkt min of meer "afgebroken" te zijn. Het onderzoek is nog niet compleet afgerond op het moment dat het boek ophoudt. Niet dat ik verwacht dat er ooit een echt zinnig antwoord zal komen of de yeti al dan niet bestaat...

In het boek vond ik vooral de beschrijvingen van het dagelijks leven buiten de toeristische plaatsen interessant, de manier van reizen en de "herinneringen" aan de Sovjet-tijd met zijn geheimzinnigheid. Wat dat betreft is het boek een aanrader voor mensen die willen lezen over oorden die nog bijna blanco op de kaart zijn.