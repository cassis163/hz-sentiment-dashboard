Kate Morgenroth (1972) woont in New York en is full time schrijfster. Daarnaast geeft ze les aan de New School University. Tot nu toe heeft ze 4 thrillers voor volwassenen geschreven (waarvan In het hart de tweede in Nederlandse vertaling is) en 2 young adult-thrillers.

'In het hart' staat getypeerd als een romantische thriller. Het is een verhaal van woede, misleiding, opoffering, ontkenning, liefde en...... van moord.
Anders dan gebruikelijk is de misdaad niet het uitgangspunt van het verhaal, maar juist het sluitstuk. Wat eraan voorafgaat is een lovestory van twee totaal van elkaar verschillende mensen die bij de eerste onmoeting als een blok voor elkaar vallen. Timothy is van rijke komaf en beheert namens zijn dominante en manipulatieve moeder het familiekapitaal. Nora is een intelligente jonge vrouw die haar studie tijdelijk heeft stopgezet en weer thuis is gaan wonen om haar zieke moeder te verzorgen. Zij werkt als serveerster in een koffiezaakje.
Hun liefdesgeschiedenis wordt telkens onderbroken door intrigerende passages uit politierapporten en handboeken over onderzoeksmethoden die worden gehanteerd bij een moord. Daardoor ligt er een continue dreiging over het feitelijk simpele liefdesverhaal. Wordt er een moord gepleegd? Op wie dan, hoe, wanneer, waarom en vooral: door wie?

Kate Morgenroth heeft een mooi plot en een aparte opbouw van het verhaal bedacht. Doordat ze de lezer rechtstreeks aan laat spreken door de hoofdpersonen, raakt deze nauw betrokken bij het wel en wee van Timothy en Nora. Zij vertellen afwisselend hoe zij hun idylle beleven en nemen je mee in hun dagelijks leven.
Een minder sterk deel van het boek zijn de karakters van de hoofdpersonen. Ze komen beiden niet goed uit de verf, blijven eendimensionaal, en zijn niet krachtig genoeg om het verhaal naar een hoger niveau te tillen. Het worden geen personages met wie je mee kunt leven of waar je sympathie voor ontwikkelt. Daarbij maakt het slot van het boek, waar toch naar een moment suprÃªme wordt toegewerkt, een afgeraffelde indruk.

Al met al ben ik wat ambivalent over het boek. Ik vind de plot heel goed bedacht en ook de opbouw van het verhaal vind ik verrassend en goed gevonden. De schrijfstijl is prettig en het boek leest vlot weg, mede door de afwisselende, korte hoofdstukken. Daar staat tegenover dat de ontwikkeling van de hoofdpersonen marginaal is en er geen balans is tussen het romantische en het spannende deel van het verhaal. Daardoor blijft het eindresultaat voor mij op een gemiddelde waardering hangen: leuk boek maar van een ervaren schrijfster als Morgenroth had ik iets meer verwacht.