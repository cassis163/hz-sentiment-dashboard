Bestsellerauteur Nicholas Sparks heeft met zijn roman De lange tocht (oorspronkelijke titel: The longest ride) wederom een prachtig verhaal verteld dat de lezer weet te raken. Op een zeer bijzondere manier weet hij het leven van twee stellen op een zeer ontroerende manier met elkaar te verweven.

Verhaal
De eenennegentig jarige Ira Levinson heeft afscheid moeten nemen van zijn grote liefde Ruth en worstelt nu met gezondheidsproblemen. Als hij na een auto-ongeluk gewond met zijn auto in een berm ligt, lijkt voor hem zijn laatste uur geslagen. Het enige wat hem bij bewustzijn houdt, is de geestachtige verschijning van zijn overleden vrouw naast hem. Ira weet dat ze er niet echt is, maar klampt zich vast aan zijn herinneringen aan hun tijd samen.

Enkele weken voor zijn ongeluk ontmoet Sophia Danko bij een rodeo de jonge cowboy Luke Collins. Hij lijkt in niets op de verwende jochies die ze van school kent; door hem vangt ze een glimp op van de spannende wereld van bull riding, waarin overleven en succes allesbepalend zijn. Ze worden verliefd en beiden dromen van een gezamenlijke toekomst, maar Luke draagt een groot geheim met zich mee.

Ira en Ruth. Sophia en Luke. Twee stellen die weinig met elkaar gemeen hebben en die woorden gescheiden door levensjaren en -ervaring. Toch hebben zij meer met elkaar gemeen dan je zou denken en komen hun levens op een onverwachte manier samen.

Look & Feel
De editie die ik heb gelezen bedraagt op de omslag een foto van de acteurs die ook te zien waren in de verfilming van deze roman (The longest ride, 2015): Scott Eastwood en Britt Robertson. Hierdoor spreken automatisch tijdens het lezen van het boek deze acteurs als de protagonisten tot de verbeelding van de lezer. Voor mij geen probleem, want Scott Eastwood mag er best wezen...

De omslag heeft een matte beschermlaag, wat zorgt voor een fijn gevoel in de hand. Een extra voordeel van de omslag is dat door deze beschermlaag de rug geen tekenen van vouwnaden optreden en daardoor nog zeer mooi oogt in de boekenkast na het lezen.

De typografie heeft een mooie schreef, wat bijdraagt aan een extra romantisch effect en fijn leest.

Oordeel
Nicholas Sparks heeft met zijn schrijftalent het vermogen om mensen te kunnen raken met woorden. Een ware gave. Zo weet hij de band tussen Ruth en haar leerling Daniel op zo'n menselijke manier te omschrijven dat hij kippenvel weet op te roepen bij zijn lezer.

De roman is onderverdeel in 33 hoofdstukken en een epiloog die op hun beurt weer zijn onderverdeeld over de perspectieven van hoofdpersonen Ira, Sophia en Luke. Normaalgesproken ben ik geen grote fan van verschillende oogpunten, maar Sparks weet zo'n duidelijk onderscheid te maken tussen de karakters van zijn personages dat de overgang telkens soepel verloopt.

Het verloop van het verhaal loopt anders dan dat in de verfilming. In de film vinden Sophia en Luke Ira vrijwel meteen aan het begin, maar in het boek gebeurt dit in een veel later stadium. Ik vond het moment waarop de levens elkaar officieel kruisen vrij aan de late kant en ietwat kort beschreven. Desalniettemin is het vrij duidelijk wat de stellen met elkaar gemeen hebben/hadden: ware liefde voor elkaar en voor de kunst.

Kortom, een prachtig verhaal dat je doet denken aan al het moois dat iemand kan achterlaten na overlijden. Je realiseert je nog sterker door deze roman dat herinneringen een zeer kostbaar bezit zijn en dat niemand ze van je af kan pakken.

Sterren: *****

Specificaties
Uitgever: Uitgeverij Boekerij
Uitgave: Paperback, ook beschikbaar in e-book
Vertaling: Harmien Robroch
Publicatiedatum: 13-04-2016
Pagina's: 416
ISBN: 9789022572313