Dit dagboek van Cognetti was in feite een voorstudie voor de later bekroonde roman ‘De acht bergen’, maar daarom niet minder fraai. Cognetti neemt ons opnieuw mee de Alpen in. Zijn nauwkeurige beschrijvingen van bomen, dieren en landschappen en zijn verwondering over de natuur tijdens zijn verblijf in de bergen spatten ook in dit kleine boekje van de pagina’s. Het daagt uit tot langzaam lezen en reflectie. Wat doet acht maanden in de bergen met een mens? Wat ontvluchten we anders dan onszelf wanneer we ons huis verlaten? Aan de hand van de cyclus van de seizoenen beschrijft Cognetti zijn avonturen, ontmoetingen en voortgang van zijn schrijfproces. Een kleine filosofische vertelling om op na te kauwen.