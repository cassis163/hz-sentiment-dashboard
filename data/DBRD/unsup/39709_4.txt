Alweer het 19e boek met Dirk Pitt in de hoofdrol en de Cusslers hebben er duidelijk nog geen genoeg van. Dit keer draait alles om het oplossen van het probleem van de opwarming van de aarde. Een wetenschapster ontdekt geheel bij toeval een manier om overtollig kooldioxide weg te werken. Een gewiekste zakenman heeft echter net een groot complex gebouwd om die kooldioxide onder water of in diepe grondlagen op te slaan. De gewiekste zakenman speelt onder een hoedje met een lid van de Amerikaanse regering en u begrijpt dus dat hier grote belangen op het spel staan.
Uiteraard gebeurt er nog veel meer in dit verhaal maar dat kan ik hier, net zoals ik de namen van sommige personen niet kan noemen, niet noemen omdat ik anders te veel van de plot zou weggeven.

De Cusslers zitten weer volop op hun praatstoel. Een Dirk Pitt verhaal blinkt niet uit door wonderschoon taalgebruik – integendeel, soms ontstijgt het niet dat van een boek voor 15-jarigen - maar door zijn rake beschrijvingen, de spannende scènes en de manier waarop je als lezer mee kan leven met het verhaal maken dat je het boek gewoonweg niet weg kunt leggen. Hoewel deze editie maar liefst 514 pagina’s beslaat is het geen dik boek want met anderhalve regelafstand en een grote letter kom je een eind. Vanaf het begin komen alle verhaaldraadjes mooi bij elkaar – de ontdekking van de wetenschapster, de gesprekken die de zakenman heeft met het lid van de regering – en dan is het alleen nog maar een kwestie van tijd voor Dirk Pitt ten tonele verschijnt. Hij en zijn kinderen Dirk en Summer waren toevallig net een zeewateronderzoek aan het uitvoeren toen er een paar dingen gebeurden die de argwaan opwekten. Een klein Canadees schip wordt moedwillig overvaren door een Amerikaans schip, dat daarna spoorloos verdwijnt; het zeewater is op bepaalde plaatsen merkwaardig genoeg heel anders van samenstelling dan elders en de vriendin van zijn vrouw doet een ongelooflijke ontdekking.
Je kan het zo gek niet verzonnen krijgen. Wat de heren Cussler echter uitstekend doen is alle zwaarwichtige wetenschappelijke achtergronden van de opwarming van de aarde – althans voor wie Al Gore en consorten wil geloven – zo brengen dat het ineens een stuk duidelijker wordt. Daar zit hem echter ook een stukje venijn: de Cusslers gaan er van uit dat Al Gore en zijn medestanders gelijk hebben. Nergens ook maar een kritische noot te vinden over deze theorie. Maar goed, daar koop je ook eigenlijk geen boek van Cussler voor… Je koopt een Dirk Pitt boek omdat je dan zeker weet dat je een rechttoe-rechtaan avonturenverhaal te lezen krijgt, met veel spanning en leuke karakters.