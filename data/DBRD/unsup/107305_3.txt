Kelsey weet nadat ze is afgestudeerd niet wat ze verder wil in het leven. Ze vertrekt met de creditcard van haar vader op zak voor een rondreis naar Europa. Daar aangekomen, brengt ze de meeste nachten al feestend en drinkend door. Totdat ze tijdens het uitgaan de mysterieuze Jackson Hunt ontmoet. Ze valt meteen voor zijn knappe uiterlijk, maar hij stelt zich op het eerste moment nogal afstandelijk op. Nadat ze elkaar nog een paar keer tegen het lijf lopen, besluiten ze hun rondreis in Europa samen verder te zetten. Dankzij Jackson leert Kelsey Europa op een avontuurlijke manier kennen waarbij ze steeds meer gevoelens voor elkaar krijgen. Hoewel Kelsey zich heel erg aangetrokken voelt tot Hunt beseft dat ze hem eigenlijk helemaal niet goed kent en blijkt dat hij wel degelijk iets verborgen houdt.

Het verhaal wordt verteld vanuit het standpunt van Kelsey. Zij komt in het begin van het verhaal nogal oppervlakkig over, maar naarmate je meer te weten komt over haar verleden begrijp je beter waarom ze haar zo gedraagt.


Finding It is het derde boek in deze serie van Cora Carmack. Ik had de vorige boeken nog niet gelezen, maar dat is helemaal geen probleem gezien het een opzichzelfstaand verhaal dat je perfect afzonderlijk kan lezen.
Het boek is makkelijk en vlot geschreven, waardoor ik het dan ook heel snel heb uitgelezen. De plot van het verhaal doet inderdaad denken aan een bepaalde film, maar dat neemt niet weg dat het een fijn boek is.
Ideale zomerlectuur voor een middagje in de zon!