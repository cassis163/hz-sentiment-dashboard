Masterplan – Pjotr Vreeswijk


Titel: Masterplan
Auteur: Pjotr Vreeswijk
Uitgeverij: LetterRijn
Pagina’s: 352

Over de schrijver: Pjotr Vreeswijk is geboren in Gouda en getogen in Den Haag. Na zijn diensttijd in Blomberg (Duitsland), waar hij als luchtmacht beveiliger heeft gewerkt, is Pjotr in de Haagse horeca terechtgekomen. Hierna heeft hij de overstap naar de politie gemaakt, waar hij ondertussen ruim veertien jaar werkt.
Bij de politie heeft hij diverse functies en neventaken vervuld. Zo is hij motorrijder en mountainbike surveillant in een achterstandswijk geweest en heeft hij als lid van onderzoeksteams verschillende grote recherche onderzoeken gedraaid. Nu is hij, in de rang van brigadier, werkzaam als wijkagent aan bureau Scheveningen waar hij de spil tussen politie en burgers vormt.
Pjotr Vreeswijk is een fan van auteurs als Robert Ludlum en Tom Clancy. De manier waarop deze auteurs de werkelijkheid met fictie weten te combineren spreekt hem enorm aan. ‘Ik smul van dit soort boeken. Heel soms haak ik af, maar dan alleen als ze te technisch worden.’
Toen hij begon met schrijven had hij maar een doel voor ogen: ‘Ik wil een boek schrijven dat ik zelf graag zou willen lezen.’ Uiteraard liet hij zich inspireren door de avonturen van kolonel John Smith, de militaire arts uit Ludlums John Smith-reeks. Maar de inspiratie kwam ook uit een hele andere verrassende hoek: geheim agent Lennet van Vladmir Volkoff (Luitenant X). Deze spannende reeks jongensboeken over de Franse geheim agent Lennet, die Pjotr als kind las, in combinatie met de keiharde actiethrillers van nu, plus zijn passie voor verre reizen en jarenlange ervaring als politieman in verschillende Haagse wijken hebben geleid tot zijn eerste manuscript Masterplan.

Achterflap: Ruim zestig jaar nadat een Duitse naziwetenschapper zijn geheime Wunderwaffen van de brandstapel wist te redden, vindt er in het grensgebied van Soedan een mysterieuze explosie plaats waardoor de bevolking van een compleet dorp van de aardbodem verdwijnt.
Als het bericht van de slachting Europa bereikt, wordt Alex De Klerck, een agent van de geheime Europese antiterreureenheid OPERATIONS, gevraagd een onderzoek in te stellen. Samen met zijn team reist hij naar Khartoem, waar zij door een lokaal ingehuurde agent worden opgevangen.
Ze weten niets, hebben amper aanknopingspunten en zijn geheel aangewezen op de hulp van een onbetrouwbare huurling.
Als het team dicht bij de ontknoping komt, slaat een onzichtbare vijand meedogenloos toe en doet Alex een huiveringwekkende ontdekking; de wereld staat op het punt drastisch te veranderen.

“ Hij leek de treden amper te raken. Het was alsof hij naar beneden vloog. Zo af en toe keek hij tussen de trappen door naar beneden, zich bewust van de mogelijke gevaren.”

Wat ik van dit verhaal vind: Af en toe lees ik iets wat ik normaal niet zo snel lees.
Zo ook Masterplan die ik voor de leesclub van thrillerlezers mocht lezen.
Toen ik het boek bekeek, viel m’n oog op de cover, de kleurencombinatie is erg mooi en past perfect bij elkaar.
Er staat een mannen gezicht op, diegene staat met een getrokken pistool ergens naar te kijken.
Als ik begin te lezen, gaan we direct van start met een spannende proloog, benieuwd wat zich hier heeft afgespeeld lees ik verder.
Meteen bemerk ik de beeldende schrijfstijl van Pjotr Vreeswijk op die ervoor zorgt dat ik het verhaal echt voor me zie.
We maken kennis met Alex de Klerck, een agent van de geheime Europese antiterreureenheid OPERATIONS, Alex is opgegroeid in een liefdeloos gezin, ondanks dat merk ik gaandeweg het verhaal wel dat hij een gevoelige kant heeft.
Het verhaal neemt ons mee naar verschillende continenten, van België en Soedan tot Argentinië aan toe.
De hoofdstukken worden vanuit verschillende personen verteld, dit zorgt voor afwisseling en veel vaart tijdens het lezen.
Ook komen er onverwachte wendingen voor die ik niet aan zag komen, naarmate het einde nadert wordt de spanning opgevoerd en komen alle eindjes bij elkaar.





“Binnenin haar trok er iets aan de noodrem. Een stem schreeuwde uit alle macht Stop!
Stop nu het nog kan. Vlucht.”

Pjotr Vreeswijk heeft met Masterplan een spannende actiethriller geschreven, waarbij je het gevoel hebt dat je een kijkje in een actiefilm neemt. Knap debuut.

Waardering:
Plot:4
Schrijfstijl:4
Originaliteit:4
Psychologie:4
Leesplezier:4
Spanning:4

4 sterren voor Masterplan van Pjotr Vreeswijk.