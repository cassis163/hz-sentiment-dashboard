Het afgelopen jaar werd ik getipt om eens iets van Rebecca Yarros te lezen. Ik kreeg de eerste twee delen van haar Flight & Glory serie voor kerst en kocht Wilder. Wilder stond ook al een tijdje op mijn lijstje, dus het werd tijd. Op Hebban is een online leesclub gaande rondom Wilder en zo gebeurde het dat ik dit boek eerder las dan de Flight & Glory serie.

Verwachtingen
Wilder is mijn eerste boek van Rebecca Yarros, dus ik had geen idee wat ik kon verwachten. Ik hoorde dat dit heerlijke boeken zijn, dus ik verwachtte ook een boek waar ik lekker doorheen kon lezen en waar ik niet te veel bij hoefde na te denken. Nou, ik kreeg beiden. Het is dat ik in februari niets meer mocht kopen, want anders waren Nova en Rebel meteen in mijn winkelmandje beland.
Verhaal
Het verhaal van Leah en Paxton Wilder speelt zich overal ter wereld af, met een cruise schip als thuisbasis. Op dat schip studeren ze een jaar, met Leah als Paxton zijn privé lerares. Als ze niet aan het studeren zijn, zijn ze bezig met soms ronduit gevaarlijke stunts. In eerste instantie wil Leah helemaal niets van Paxton weten, maar ze kan niet voorkomen dat ze als een blok voor hem gaat vallen……
Klinkt als een heerlijke new adult toch? Het antwoord is ja. Leah heeft een trauma uit het verleden dat haar achtervolgd en waardoor ze zichzelf niet open durft te stellen. Ze moet zichzelf dus weer terugvinden. En daar is Paxton, een jongen die heel erg hot is. Paxton helpt Leah haar angsten te overwinnen, of dat probeert hij tenminste. De spanning hangt in de lucht, de vonken spatten van die twee af.
Het boek is gewoonweg heerlijk. Je reist met Leah en Paxton mee en zo heb je het gevoel alsof je zelf ook wat van de wereld ziet. Je ziet de hoofdpersonen gewoon naar elkaar toe groeien, zoals het in een echte new adult hoort. Wilder gaf mij een beetje het Royals gevoel en dat is absoluut geen straf. Kom maar op met nog meer van dit soort heerlijke boeken!