Barbara, haar zoontje van 7, Rens en haar nieuwe vriend Robbert gaan een weekje op vakantie naar de Ardennen. Robbert is uitgever. Heel toevallig woont daar een schrijver van de uitgever, wiens naam in het hele boek niet genoemd wordt...of ik heb het gemist? Robbert wacht op het nieuwe boek van de schrijver, wat maar steeds niet komt, ondanks het feit dat hij naar de Ardennen is gegaan om in alle rust te gaan werken aan zijn boek.
De oplader van de spelcomputer van Rens blijkt niet naar het vakantieadres meegenomen te zijn en Rens gaat zich vervelen.
Als Barbara van de schrijver hoort dat er enkele jaren geleden een meisje, Emma, vermist is geraakt in de omgeving bedenkt Barbara een spelletje om Rens mee bezig te houden.
Maar....voor ze het weet zijn ze verwikkeld in een situatie waarbij ze niet zeker weten of het nog wel een spel is.

Het hele verhaal wordt vanuit het gezichtspunt van de schrijver verteld.
Heel subtiel verwijst hij naar het verleden op een zodanige manier dat de lezer voelt dat er iets fout is gegaan. Maar wat dat is?
In 26 korte hoofdstukken bouwt er zich enerzijds een heel mooi warm verhaal op in een prachtige omgeving, terwijl er gelijktijdig zachtjes aan stukje bij beetje spanning opgebouwd wordt. Je wilt weten wat er met het verdwenen meisje gebeurd is.
Een super spannende thriller is dit boek niet te noemen. Meer een zeer mooi avonturenverhaal met op het eind een thrillerachtig scenario. Daarmee is niet gezegd dat het een saai boek is. Integendeel. Van begin tot eind een zeer boeiend boek.
En ja, het eind van het boek is verrassend. En waar de auteur dan ook wel de aandacht op vestigt, althans dat gevoel bekroop mij.....de verschillende manieren in omgang met je kind. Leef je je als ouder in in de belevingswereld van je kind of bepaal je als ouder volledig wat je kind wel of niet aan kan?
Misschien helemaal niet de bedoeling van Frederik Baas, maar dat heeft bij mij wel wat stof tot nadenken gebracht.
Frederik Baas is trouwens een pseudoniem voor Jan van Mersbergen, die eerder romans schreef. Dagboek uit de rivier is zijn eerste thriller. Geslaagd, maar niet echt een overduidelijke thriller.