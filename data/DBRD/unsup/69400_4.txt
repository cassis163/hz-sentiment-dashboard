Ik heb nog niet eerder een boek van Hilde Vandermeeren gelezen maar vind het heel interessant dat het is gebaseerd op een waargebeurd feit en dat haar inspiratie een krantenbericht was waarin een vrouw door een tweet haar baan, haar vrienden en haar reputatie kwijt raakte. Nog nooit eerder van de ziekte "narcolepsie" gehoord maar juist het verlies van controle is een zeer spannend element in deze thriller.
Je volgt Kate, een verpleegkundige in een prive kliniek in Londen, die al snel promotie krijgt om op een geheime afdeling te werken waar bekende personen een behandeling ondergaan. Kate is best eenzaam, vrijgezel, haar moeder is overleden tijdens een brand toen ze 10 jaar oud was en ze is daarna bij haar opa en oma opgegroeid.
Kate heeft de ziekte narcolepsie, dit deelt ze met niemand maar houdt in dat ze een aanval kan krijgen waarbij ze in een soort schemerzone tussen waken en slapen komt en niet te weet wat echt is en wat niet. Tijdens zo’n aanval tijdens haar werk op de geheime afdeling raakt ze haar telefoon kwijt en post iemand anders een tweet via haar telefoon wie op die afdeling behandeld wordt.
Kate komt in een hel terecht, ze wordt op staande voet ontslagen en al haar collega’s, haar opa en haar vrienden zijn erg argwanend tegenover haar. Ze begint een zoektocht wie dit gedaan kan hebben en wordt hierbij geholpen door haar buurman Nano en Roy, een fotograaf, niet echt haar vrienden maar ze neemt ze wel in vertrouwen.
Door de korte hoofdstukken leest dit boek heel vlot, een mooie afwisseling tussen de zoektocht van Kate en de zieke gedachten van de dader. Een prima thriller om mee te nemen op vakantie!