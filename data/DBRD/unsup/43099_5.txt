Wat een heerlijk boek heeft Miranda van Gaalen geschreven. Wat maakt dit boek een aanrader?

Allereerst het verhaal zelf. De hoofdpersoon Sky Beaumont komt eind jaren tachtig naar Arnhem en is op zoek naar Kyle. Ze heeft een aantal geschreven ansichtkaarten die richting geven aan haar queeste. Tijdens haar zoektocht beland ze in verschillende subculturen en ontvouwt zich gaandeweg een parallelle werkelijkheid onder de fundamenten van Arnhem. Het is een soepel geschreven verhaal. Er gebeurt voldoende om je als lezer nieuwsgierig te maken naar de volgende stap van Kyle.

Het boek is geschreven in het Engels. Zowel voor de beginnende als gevorderde lezer van Engelstalige literatuur kun je plezier beleven aan dit verhaal. De verteltrant is soepel en Miranda weet de personages die Sky ontmoet vaak met een knipoog en rake typeringen te schetsen. Ik ben een lezer die het gevorderde Engelse stadium nog steeds niet bereikt heeft, maar ik heb het met vaart geschreven verhaal in al zijn facetten goed kunnen volgen.

De belangrijkste kwaliteit van het boek is naast het verhaal en de taal, het mengen van droombeelden met situaties die volkomen realistisch, veelal in dialoogvorm, zijn uitgeschreven. De stad Arnhem krijgt zo een spirituele dimensie en dat is bijzonder voor een stad die toch altijd verbonden zal blijven met die slag waarvan we allemaal op de hoogte zijn. Marcel van Roosmalen heeft enkele jaren geleden de mentaliteit van de Arnhemmer beschreven en voegde het ingrediënt humor toe aan de storytelling over de stad. Maar een verhaal waarin de stad surreële dimensies krijgt hadden we nog niet.

Tot slot: het is een treffend tijdsbeeld. Het toeval wil dat ik in hetzelfde jaar in Arnhem arriveerde en ook laveerde tussen verschillende subculturen. Het gaf het verhaal voor mij een extra lading. De zoektocht van Sky was mijn zoektocht. Ik was ook op zoek naar Kyle, maar had geen idee waar ik hem, haar of het kon vinden. Bijna elke twintiger zal aspecten van die zoektocht herkennen. En als je deze fase achter je hebt gelaten wordt ‘In search for Kyle’ het gevoel wat bij deze levensfase past op een knappe manier tot leven gewekt.