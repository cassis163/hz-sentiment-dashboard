Kwelling is het vervolg op het wereldwijde succes van Fallen van de Amerikaanse schrijfster Lauren Kate. Dit tweede deel is een absolute must voor alle fantasyliefhebbers jong en oud. De verwachtingen waren hoog gespannen door het succes van het eerste deel. Iedereen was benieuwd hoe de strijd tussen Cam en Daniël zou verlopen en of Luce en Daniël een toekomst kunnen hebben, ondanks de vloek die nog steeds op hen rust

Luce is door Daniël naar de Kustschool gestuurd en moet daar van hem blijven voor haar veiligheid. Intussen probeert ze om haar verleden opgehelderd te krijgen en gaat ze op zoek naar de oorsprong van haar vloek. Ook leert ze een aantal bijzondere 'mensen' kennen en komen er een paar oude bekenden terug. Ondanks allerlei beschermers op en rond het terrein van de Kustschool weten er toch steeds wezens binnen te dringen om Luce te pakken te krijgen. Zelf is Luce ook geen lieverdje, en ze probeert kost wat kost haar verleden op te rakelen, ook al betekent dit dat ze het beschermde terrein moet verlaten. Dit zorgt voor hevige ruzies tussen Luce en Daniël en op een gegeven moment weet Luce niet meer of ze wel verder wil. Kan Luce de stugge en afwijzende houding van Daniël blijven goedpraten, of moet ze onder ogen gaan zien wat er nu écht aan de hand is. Als de spanning tussen Luce en Daniël tot een hoogtepunt komt, lijkt alles verkeerd af te lopen.
In dit vervolg op Fallen weet Lauren Kate haar vorige succes te evenaren en misschien wel te overtreffen. Kwelling is vlot geschreven en nóg spannender en tragischer dan het eerste deel. Helaas nog niet zo spannend dat je echt kunt spreken van een thriller, maar dat kan nog veranderen aangezien er een volgend deel in de maak is. Deel 3 (Passie) komt in Nederland begin 2012 uit, dus dat is nog wel even wachten. Geniet in de tussentijd nog even van deze boeken, en hou misschien het wold wide web in het oog of leg je oor te luisteren bij de dagelijkse actualiteit, want het gerucht gaat dat de filmrechten al opgekocht zijn...