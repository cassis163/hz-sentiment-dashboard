"Toen we uit elkaar gingen, wilde ik ze het liefst nooit meer zien, nu zou ik ze stuk voor stuk omarmen."

In de nacht van dinsdag 20 augustus komt de achttienjarige eerstejaars medicijnstudente Belle van Eck, tijdens een introductiekamp van studentenvereniging Metamorphoseon, op noodlottige wijze om het leven. Tijdens een dropping wordt Belle op een verlaten dijkje bij de Loosdrechtse Plassen gevonden.

"Weet je. In mijn leven gaat het nooit zomaar goed. Er is altijd een prijs."

De negentienjarige pedagogiekstudente Josje Engelkes is ook lid van Metamorphoseon en was aanwezig tijdens de fatale nacht. Enkele maanden na het de traumatische gebeurtenis klopt zij aan voor hulp bij psychologe Wynona Post. Josje heeft last van terugkerende nachtmerries en loopt vast in haar dagelijkse leven.

"Antiheld is passender. Jij, WP, bent steeds de trieste hoofdpersoon in een eindeloos drama dat je zelf creëert. Als je je eigen patiënt was zou je het misschien doorkrijgen!"

"Ze had tien minuten aan de lijn gezeten met de persoon die van iedereen op de hele wereld het dichtst bij haar zou moeten staan. Een paar minuten was ze haar zorgen vergeten. Ze delen was alleen niet gelukt."

Wynona Post is vierendertig jaar en is bezig met de laatste zware loodjes van haar studie tot GZ-psycholoog. Ondertussen is zij al drie jaar werkzaam als psycholoog in opleiding. Wynona, noemt zichzelf WP omdat ze niet geassocieerd wil worden met de naam die haar ouders haar gaven. Ze twijfelt voortdurend aan haar eigen kunnen. Is zij wel geschikt om met mensen te werken en kan ze de verantwoordelijkheid wel aan?

"Het voelde alsof ze probeerde een bosbrand te blussen met een flesje bronwater."

Tijdens de therapiesessies met Josje raakt WP geïntrigeerd door de mysterieuze dood van Belle en is vastbesloten om uit te zoeken wat er precies met haar gebeurd is, was er sprake van een natuurlijke dood of is er meer aan de hand? WP stort zich volledig op het onderzoek, dendert over alle grenzen heen en gaat haar boekje volledig te buiten en werkt zichzelf hiermee enorm in de nesten.

"I need more than myself this time."

Recent las ik de nieuwe thriller Alibi van Martine Kamphuis. Eerder las ik Mist en Ex van haar.
Ik was erg benieuwd naar Alibi. Alibi is een WP thriller, het eerste deel van een nieuwe serie. Wie is WP? Martine Kamphuis is naast auteur ook psychiater en dat kun je goed merken. Erg intrigerend vind ik dat aangezien ik psychologie een boeiend onderwerp vind. Martine maakt gebruik van eigen ervaringen uit haar studententijd in het verhaal, bepaalde mensen en plekken zijn terug te vinden in Alibi.

Op de cover van Alibi staat een jong meisje afgebeeld, niet een heel bijzondere opvallende cover, maar wel een mooie naar mijn mening, die ook bij het verhaal past. De titel past op meerdere manieren bij het verhaal. De omschrijving op de achterkant van het boek maakte mij nieuwsgierig naar de rest van het verhaal.

Alibi bestaat uit lange hoofdstukken, die als titel een datum hebben en worden onderling onderbroken met een *. Het verhaal is geschreven vanuit het perspectief van hoofdpersonage WP. En gaat van start met een proloog die meteen op scherp zet.

Martine Kamphuis heeft een mooie, fijne, boeiende, maar vooral ook beschrijvende schrijfstijl. Welke ervoor zorgt dat je door blijft lezen, ik heb het verhaal dan ook bijna in een ruk uitgelezen. Het verhaal en dan met name het personage van WP intrigeerde me, ik wilde weten hoe het verhaal in elkaar zat en af zou lopen.

Martine Kamphuis heeft herkenbare fascinerende karakters neergezet. Vooral de mysterieuze persoonlijkheid WP is interessant en goed uitgewerkt. De vierendertigjarige WP heet eigenlijk Wynona Post, een naam waar ze absoluut nier meer mee geassocieerd wil worden, zodoende noemt ze zichzelf WP. WP is GZ-psycholoog in opleiding, is al drie jaar werkzaam als psychologe en is bezig met de laatste zware loodjes van de opleiding. Wanneer de negentienjarige Josje Engelkens bij haar aanklopt voor hulp, ze heeft sinds een traumatische gebeurtenis last van terugkerende nachtmerries, is Josje op WP aangewezen. WP twijfelt voortdurend aan zichzelf, is zij wel geschikt om met mensen te werken, kan ze de verantwoordelijkheid wel aan? Josje raakt haar en stukje bij beetje lukt het WP om door haar pantser heen te breken.Tijdens de therapie raakt WP gefascineerd door het noodlottige ongeval waarbij de achttienjarige eerstejaars medicijnstudente Belle van Eck tijdens een introductiekamp om het leven kwam. WP is eigenwijs, impulsief en een type wat niet voor de gemakkelijkste weg kiest. Ze kan de situatie niet loslaten en brengt zichzelf hiermee in een wel heel lastig parket. Toch is ze vastbesloten om tot op de bodem uit te zoeken wat er met Belle gebeurd is en dendert hierbij over alle grenzen heen. WP staat nogal zwaar in het leven, ze heeft vaak het gevoel er alleen voor te staan, voelt zich eenzaam en heeft het gevoel dat iedereen tegen haar is, dit zorgt nogal eens voor onbegrip in het leven. Haar geliefde, Peter, zit aan de andere kant van de wereld voor zijn werk bij Greenpeace. Ze zijn verder van elkaar verwijderd dan ooit. Haar jeugd was verstikkend waardoor ze geen goede band heeft met haar moeder. Gedurende het verhaal maakt WP een verandering door waardoor zij groeit al persoon, deze verandering is mooi uitgewerkt.

In Alibi lopen meerdere verhaallijnen door elkaar. Martine Kamphuis heeft de spanning goed opgebouwd, gedurende het verhaal weet ze je op het verkeerde been te zetten, met een onverwachte wending. Wie was Belle? Wat is er met haar gebeurd? Is haar dood een dramatisch ongeval of steekt er meer achter? Langzaamaan komen we steeds iets meer te weten over wat er in de nacht van dinsdag 20 augustus precies is gebeurd en vallen de puzzelstukjes allemaal op zijn plaats.

Martine Kamphuis heeft interessante onderwerpen in Alibi verwerkt, psychologie en uit de hand gelopen ontgroeningspraktijken. Waarom vertoont men dergelijk absurd gedrag? Ontgroenen waarom bestaat het en waarom blijft het voortbestaan?

Grappig detail; Alibi is actueel, zelf kom ik wekelijks op Utrecht Centraal en de bouwputten zie je zo voor je als je het boek leest.

Ik kijk uit naar het tweede deel met de eigenzinnige WP in de hoofdrol.

Alibi, intrigerende thriller met mysterieuze boeiende hoofdpersonage, is ontgroenen wel zo grappig als het lijkt? Aanrader!