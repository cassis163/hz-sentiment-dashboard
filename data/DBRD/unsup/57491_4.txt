Samenvatting van het verhaal
Februari 1983
Julius besluit om een boekwinkel te starten. Hij vindt een bruisend stadje, Peasebrook, in de Cotswolds waar nog geen boekwinkel is gevestigd. Zijn liefde voor boeken is immens en hij wil die graag delen.

32 jaar later
Emilia, Julius’ dochter, woont in Hong Kong waar ze een baan heeft als lerares in een internationale school. Als ze een telefoontje krijgt dat haar vader stervende is, rept ze zich onmiddellijk terug naar huis. Ze staat hem bij in zijn laatste uren en ze maakt een plechtige belofte dat zij voortaan voor zijn geliefde boekwinkel ‘Nightingale Boeken’ zal zorgen. Ruim dertig jaar had hij er zijn ziel in gestoken. Ze zal het nooit verkopen!
“Lezen was voor hem iets als ademhalen”
Julius had met veel liefde over zijn boekwinkel geregeerd en nu stond Emilia een zwarte taak te wachten om de winkel open te houden. Ze kan dan ook de gedachte niet verdragen dat ze de winkel moet loslaten, maar ze weet zelfs niet of de winkel wel rendabel is.
“Een plaats zonder boekwinkel was een plaats zonder hart”

Emilia gaat naar haar vriendin Andrea, die de boekhouding nakijkt. Blijkt dat haar vader er een echt zooitje van gemaakt heeft. Door zijn immense liefde voor boeken en de mensen heeft hij geen acht op het financiële plaatje geslagen. Emilia zal alles uit de kast moeten halen wil ze haar winkel nog open kunnen houden! Emilia wil koste wat kost dat de winkel blijft bestaan. Ze moet de dingen slim gaan aanpakken en ze kan alle steun gebruiken.
Maar heeft ze wel de middelen om het tij te keren? Er ligt immers een kaper op de kust die maar al te graag dit stuk onroerend goed zou willen hebben.

Conclusie
Dit boek speelt zich af in een stadje in de Cotswolds. Zo’n typisch oud-Engels gehucht met veel karakter. Menig inwoner is dus klant bij de boekwinkel en allen hebben ze iets met Julius te maken. Die heeft zijn liefde voor boeken doorgegeven aan de mensen en hen ook laten kennismaken met boeken die ze anders nooit zouden gelezen hebben. Het verhaal geeft je een warm gevoel en je waant je als het ware in die gezellige winkel.
De personages in dit boek zijn een bont gezelschap, gaande van de rijke Sarah Basildon, die samen met haar dochter Alice ‘Peasebrook Manor’ runt. De verlegen juffrouw Thomasina wier grote passie koken is en die elke week wel een kookboek koopt. En Marlow die de liefde voor boeken en muziek met Julius heeft gedeeld. Je leert de personages goed kennen en ieder heeft zo zijn kleine gebreken en geheimen. Maar wat hen allemaal bindt is de boekwinkel.
De essentie van dit verhaal is voornamelijk de liefde voor boeken, de vriendschappen die er zijn en ontstaan en doorheen het verhaal is toch wel Julius die, ondanks dat hij gestorven is, nog heel aanwezig is in alle harten van de mensen. Dit stadje heeft een hechte band met al zijn inwoners. Julius gaf iedereen het gevoel dat ze ertoe deden en die eigenschap heeft Emilia ook van haar vader geërfd.
Als er minpuntjes zijn in dit boek, dan is het dat er geen spanning in zit waar je dat uiteindelijk wel zou verwachten. Het blijft een beetje kabbelen en pas op het allerlaatste moment komt er een oplossing die mijns inziens heel vlug is afgehandeld en een beetje voorspelbaar was. Sommige personages hadden minder diepgang dan anderen en dat vond ik wel spijtig. Ik had graag nog meer geweten van sommigen en de auteur heeft hier duidelijk minder aandacht aan besteed.
‘Echte liefde vind je in de boekhandel’ is een charmant verhaal waar iedere boekenworm zich in kan vinden. Het delen van je passie voor boeken en hoe dit mensen bij elkaar kan brengen in een karakteristiek pand. Ik zou met veel plezier naar ‘Nightingale boekwinkel’ gaan en er uren vertoeven om in de boeken te snuisteren en gesprekken te hebben met andere boekenwormen. Het is echt een feelgood boek dat je een aangenaam en vredig gevoel geeft en waar je enkele uren kunt vertoeven in een prachtige omgeving en in een bijzonder pand.
4 sterren