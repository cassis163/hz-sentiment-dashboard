Crash – Ellen Lina

Over de schrijfster:
Ellen Lina werd in 1983 geboren in Arnhem, ze is getrouwd en moeder van 2 zoons. Na drie jaar op curaçao gewoond te hebben, is ze sinds 2016 weer met haar gezin terug in Nederland. Crash is haar vierde boek. Eerder verschenen de goed ontvangen romans Vasthouden!, Ooit zal ik je weer zien en Sky.

Achterflap:
… de rampplek. Het vliegtuig van de Italiaanse maatschappij Italiana crashte op 28 juli dit jaar bij het bergplaatsje Valsugana, na een defect in het hydraulische systeem. Een noodlanding werd ingezet, maar deze verliep uiterst tragisch. Bij de crash kwamen honderddrieënveertig mensen om het leven, onder wie de voltallige bemanning en vier Nederlanders; twee vrouwen, een man en een kind. Veertien mensen overleefden de ramp, onder hen bevonden zich twee Nederlanders.’

Ontmoet Anna Kranenburg. Eenendertig jaar, eigenaresse van een kookwinkel en overlevende van de ramp met IT 642. Naast haar zat Jesse Wilgers, drieëndertig jaar, partner bij Boulder Maze Accountancy op Wall Street, New York. Hij is de tweede Nederlandse overlevende.

Nadat Anna is aangeschoven bij De Avondshow, om naar aanleiding van een nieuwe vliegramp geïnterviewd te worden over de crash die zij overleefde, gebeurt het onmogelijke. Haar verhaal komt terecht bij Ruben Partier, die er vervolgens voor zorgt dat de levens van Anna, haar man Daan en van Jesse, nooit meer hetzelfde zullen zijn. Ruben krijgt het voor elkaar om geheim na geheim te ontrafelen. Wat heeft hij met de crash te maken? Wat hebben Anna en Jesse met elkaar te maken? Wat gebeurde er aan boord van IT 642, voordat het toestel neerstortte?

Wees gewaarschuwd… Brace for impact.


Mijn mening:
Een bizar vliegtuig ongeluk waarbij maar een paar overlevenden zijn. Ruben Partier verliest door de vliegtuigcrash zijn zwangere vrouw en zoontje Max, de nachtmerrie van iedere ouder.
Als hij bij een televisieprogramma Anna ziet die in het vliegtuig naast zijn vrouw zat en ontkent Jesse te kennen slaan bij Ruben alle stoppen door. Hij is alles wat hem dierbaar is kwijt geraakt en vast van plan wraak te nemen op Anna en Jesse, Jesse is volgens Ruben de moordenaar van zijn gezin.
Zowel Jesse als Anne leiden al heel lang een dubbelleven, ze zijn beiden getrouwd, wonen duizenden kilometers uit elkaar maar kunnen niet zonder elkaar. Als Ruben hun leven binnen dringt kunnen ze hun verleden met elkaar niet langer verzwijgen en belanden ze in hele vervelende situaties. Crash is een spannende liefdesroman waarin de emoties letterlijk van hot naar her vliegen. Het draait in dit boek om liefde, bedrog, verdriet, jaloezie, angst, spanning en ook zo af en toe om erotiek. Ik voelde tijdens het lezen de verschillende emoties door mijn lichaam gieren. Ellen Lina heeft een extra dimensie aan het boek gegeven door veel gebruik te maken van gevoelige liedjes die steeds paste bij de fase van het verhaal.
Ik heb van de eerste tot de laatste bladzijde genoten en Crash is zeker een aanrader voor lezers die ervan houden om een boek te verslinden waarin romantiek en spanning beiden ruimschoots aanwezig zijn.
Het verhaal is helemaal fictie maar sommige scenes in het boek zijn zo realistisch beschreven dat je het gevoel krijgt dat het non-fictie is.
Crash is het eerste boek van Ellen Lina dat ik heb gelezen maar zal zeker niet het laatste zijn.

Originaliteit: ****
Schrijfstijl: *****
Spanning: ***
Plot: ****
Psychologie: ****

Crash is voor mij zeker 4 sterren waard.
Bianca