Charlotte Link is een Duitse schrijfster die tot dusver nog weinig bekendheid geniet in Nederland. Ik heb met deze schrijfster kennis gemaakt met het boek Het huis van de zusters. De vreemde gast is een ander genre. Het is geen historische roman, maar een thriller. Op de achterkant van het boek staat, dat Charlotte Link bekend is geworden door haar veelzijdigheid. Daarom was ik benieuwd of ze mij net zo kon bekoren met dit boek.

De vreemde gast is een verhaal met verschillende verhaallijnen. De eerste gaat over een paar vrouwen in Duitsland, die worden bedreigd met dreigbrieven, waardoor ze heel bang worden. De tweede verhaallijn volgt Rebecca Brandt. Zij is verhuisd naar Zuid- Frankrijk, waar ze al een tijdje in haar vakantiewoning woont. Ze heeft de hele wereld haar rug toegekeerd na het overlijden van haar man. Ze is depressief en wil een eind aan haar leven maken. Net op die dag, dat ze dat besluit, komt er een telefoontje van een oude huisvriend Maximilian Kemper, dat hij langskomt. Onderweg heeft hij een paar lifters opgepikt, Inga en Marius. Bij een zeiltocht valt Marius overboord en verdwijnt spoorloos. Inga kan niet zeilen en ligt gewond op de bodem van de kajuit. Komt ze hier nog levend uit?

Ondertussen staan de kranten vol met berichten over een ouder echtpaar in Duitsland, dat gruwelijk gemarteld is en vermoord. Karen, hun buurvrouw, vermoedde al een tijdje, dat er in het buurhuis iets aan de hand is. Hun hond blafte de hele tijd. Samen met een hovenier gaat ze op onderzoek uit. Dit is de derde verhaallijn. Wat is het verband met de andere verhaallijnen?

Deze drie verhaallijnen van De vreemde gast hebben iets met elkaar te maken. Je weet al, dat er iemand is die vanuit zijn verleden een haat met zich meedraagt en die wil wreken op een aantal personen. Maar hoe het precies in elkaar steekt, daar kom je pas veel later achter. Het verhaal is spannend en soms langdradig. Ik ergerde me vooral aan al die vrouwen, die maar over zich heen laten lopen. Aan het eind komen ze er gelukkig wel sterker uit. Er wordt een verhaal geschetst van macht, onmacht en machtsmisbruik. Ik vond, dat sommige scenes soms wel erg toevallig waren, maar achteraf was het zo in scene gezet. De ontknoping was wel verrassend. Ik waardeer dit boek met 3,5 ster. [bewerk]