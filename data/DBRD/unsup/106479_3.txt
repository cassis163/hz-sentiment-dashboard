Ze was nog maar 27 jaar, toen haar eerste boek verscheen. Ondertussen staan er al meer dan 30 titels op haar naam en is Robyn Carr al weer jaren ouder. Ze is getrouwd met haar ‘high school sweetheart’ die in die tijd als militair werkzaam was. Dat betekende dat Robyn telkens met hem meeverhuisde van de ene basis naar de andere. Samen kregen ze een zoon en een dochter en wonen op dit moment in Las Vegas. Haar romans schrijft ze speciaal voor vrouwen en daardoor komen ook ‘echte’ vrouwenproblemen aan de orde. De bekendste boeken zijn de verhalen van de ‘Virgin River’-serie, waarin ze haar eigen schrijfstijl pas echt ontdekte.  

Gerri, Sonja, Andy en BJ: vier vriendinnen, maar ook buren van elkaar. Gerri is het type op wie iedereen altijd kan rekenen, maar wanneer zij en haar man in een lastige situatie terecht komen, is het haast onwaarschijnlijk dat ze haar huwelijk kan redden. Ze probeert er alles aan te doen om de liefde tussen hen terug te krijgen, maar hoe harder ze probeert hoe meer scheurtjes er in hun relatie ontstaan. Terwijl Sonja steeds meer in de ban van het vage New Age raakt, verruilt haar man haar voor een minder zweverig type. En de-eeuwige-vrijgezel Andy krijgt, na twee scheidingen en vier vriendjes, ineens met echte verliefdheid te maken. Iets waar ze nog nooit mee in aanraking is geweest en niet weet wat ze ermee aan moet. Gelukkig staat BJ voor de drie vriendinnen klaar, maar ook zij heeft haar eigen problemen, wanneer blijkt dat ze een duister en verborgen verleden voor hen achterhoudt.  

Dit boek maakt je direct enthousiast. De titel en de beschrijving op de achterflap, laten je denken dat je een goed verhaal in handen hebt over vier vrouwen met de bijbehorende mannenproblemen. Vooral die herkenbaarheid moet elke vrouw wel aanspreken en hierdoor zijn de verwachtingen hoog.  

Maar helaas pakt Vier Vriendinnen je niet vanaf de eerste pagina. Hoe dit komt? Het begin is verwarrend en er wordt veel uitleg gegeven over wie wie is, waardoor je je totaal niet kunt inleven in de personages of het onderliggende verhaal. Er wordt direct met diverse namen gegooid en er gebeurt te veel waardoor het verhaal verwarrend wordt. Een stortvloed aan info wordt over je heen gestort. Daardoor kost het moeite om verder door te lezen.  

Het thema in dit boek is overduidelijk de vriendschap tussen de vier vrouwen. Een aansprekend thema waardoor het een toegankelijk verhaal had kunnen zijn. De doelgroep van Vier vriendinnen ligt qua leeftijd wel wat hoger, waardoor het boek minder aan te raden is voor lezers die nog niet in aanraking gekomen zijn met huwelijken, de overgang of een scheiding.  

Wat het meest stoort zijn de problemen die de mannen in het boek aanrichten en hoe de vrouwen zich wat onderdanig gedragen en niet van zich afbijten. Dit gebeurt vooral bij het personage Gerri; een paar jaar eerder ging haar man vreemd en telkens blijft ze hem verdedigen. Ze vindt hem een goede en eerlijke man. Als lezer wil je haar haast helpen om van zich af te bijten en voor zichzelf op te komen. Hierdoor krijg je een afkeer naar het personage omdat zij zich ‘te’ zwak opstelt. Helaas kun je je daardoor moeilijk met Gerri identificeren.  

Het verhaal is wat voorspelbaar. Na een paar hoofdstukken kom je wel wat beter in het verhaal, maar de personages blijven wat te oppervlakkig. Dit komt doordat er emotie mist en Robyn Carr teveel op de vlakte blijft.  

Vier vriendinnen biedt zeker herkenbaarheid voor vrouwen van 35 jaar en ouder, heeft een hoge ontspanningsfactor en er zit ook humor verborgen tussen de berg vrouwenproblemen van de vier buren. Vier vriendinnen is geen uitblinker, maar door de herkenbaarheid toch de moeite waard om te lezen.