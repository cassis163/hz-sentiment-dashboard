'Alleen de beste deelnemers zullen overleven'
Ik had het boek in een mum uitgelezen. Het leest heel soepel, alles lekker rustig, maar met een heel spannende ondertoon.
Wat een verhaal, zeg !
Een nieuwe kans voor herstel van de aarde en de nieuwe heersers vullen dat op hun eigen manier in. Het is heel geloofwaardig wat er neergeschreven is, het zou zo maar gebeurd kunnen zijn als je ziet wat er tegenwoordig gebeurt in de wereld, chemische oorlogvoering en wat niet meer !
Wanneer de beste leerlingen uitgekozen worden, om deel te nemen aan De Test, roept de manier van kiezen vragen op die later in het boek enigszins beantwoord worden.
Deze uitverkorenen maken kans om door te stromen naar de Universiteit om later tot de leiders van het land te behoren. Iedereen wil graag bij de doorstromers horen en veel deelnemers schuwen bedrog, verraad, moord en doodslag niet om als een van de winnaars over de eindstreep te komen.
Heel knap van de auteur hoe alles goed doordacht is, bijvoorbeeld de spullen die de deelnemers mee mogen nemen in hun Testtas. Het doel van de armband en de band om hun Testtas is groter dan je in het begin zou vermoeden.
Het is duidelijk dat dit prachtige boek een onderdeel is van een groter geheel. Ik heb graag met Cia Vale deze reis gemaakt naar Tosu City, samen met haar begeleider(s). Het was gewoon vreselijk om de laatste bladzijde om te slaan. Ik wilde meteen meer lezen.

Ik waardeer dit boek met 5/5 sterren.