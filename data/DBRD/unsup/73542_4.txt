De Onsterfelijken is het verhaal van 4 broers en zussen die als jonge kinderen stiekem een waarzegster bezoeken en van haar hun sterfdatum horen. Vanaf dat moment lees je per kind afzonderlijk hoe het deze informatie verwerkt en het leven leeft; accepteren ze het gegeven, vechten ze het aan? Is het hun lot of een psychologisch 'spel'? Het karakter van ieder personage is zo anders dat het lezen geen moment verveelt. Omdat dezelfde gebeurtenissen door het boek terug komen en je het vanuit verschillende invalshoeken bekijkt zie je misverstanden ontstaan, pijn waar het niet had hoeven zijn, spijt. De jongste twee personages zijn mijn favorieten; ze Leven (niet op een manier die mijn voorkeur heeft, maar je proeft hun honger naar meer, de gulzigheid waarmee ze hun leven verorberen) De oudste twee lijken te behoudend; je zou willen roepen "Leef, Geniet van hetgeen je is gegeven!" En elke keer als De Datum nadert hoop je dat het allemaal een vreselijke grap was.
Het boek leest verbazingwekkend makkelijk, terwijl ik dit door de titel niet had verwacht. Ik verwachtte iets beklemmends, maar het tegendeel is waar. San Francisco in de jaren '80, de glamour van Las Vegas; het verhaal verplaatst zich continu. Zeker de moeite van het lezen waard.