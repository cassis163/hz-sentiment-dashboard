Apart boekje van slechts 79 blz. over Aafje (de vrouw met de parasol en Pieter. Pieter wordt uit het familiebedrijf gezet door zijn 2 broers. Hij is een vreemd figuur, erg vaag en gauw afgeleid. Zelfs een brief aan zijn vrouw stuurt hij weg, zonder meer te weten wat er in staat en of hij hem wel heeft afgemaakt.
Aafje is een jonge vrouw met een zoontje, dat bij familie achterblijft wanneer zij met haar man op reis gaat. Zij wordt door de familie niet anders genoemd dan Pieters vrouw of de vrouw van Pieter. Hiermee wordt zij als persoon niet erkend en daar heeft ze een steeds grotere hekel aan.
Tijdens hun verblijf in Parijs vertrekt Pieter eerst terug naar huis en later gaat hij naar Duitsland, terwijl Aafje in Parijs achterblijft, waar zij o.a. Johanna ontmoet die op zoek is naar een echtgenoot. Met Johanna vertrekt ze naar Londen. Wanneer Johanna via het filiaal van het familiebedrijf een man ontmoet en met hem gaat trouwen, vertrekt Aafje weer naar huis. Helaas vergaat haar schip vlak voor aankomst en Aafje verdrinkt hierbij.

Zie hier de korte inhoud van het boek. Een vaag en toch indringend verhaal, waaruit weinig duidelijk wordt over tijdsbestek en omgeving. De familieverhoudingen worden impliciet maar wel heel helder beschreven. Zoals bijvoorbeeld de liefde van Aafje voor man en kind en haar positie binnen de familie. Wat de schrijver met dit boekje heeft beoogd? Ook dat blijft vaag maar wel boeiend. Je blijft er ondanks alles toch over nadenken.