In maart kwam de serie 13 reasons why uit op netflix. Deze serie bleek gebaseerd te zijn op het gelijknamige boek van Jay Asher. In 13 reasons why ontvangt Clay een stapel cassettebandjes. Bij het afspelen van het eerste bandje slaat de schrik al snel toe. De bandjes blijken namelijk ingesproken teksten te zijn van Hannah Baker, het meisje dat zelfmoord gepleegd heeft. Op deze bandjes legt ze uit waarom ze dit heeft gedaan. Dertien redenen, waaraan steeds een ander persoon schuld heeft. En Clay weet dat hij ook aan de beurt komt, maar waar? En waarom?

De teksten van Hannah op de cassettebandjes en de gedachten van Clay hierbij wisselen elkaar af. Om dit niet te verwarrend te maken, zijn de teksten van Hannah in een ander lettertype en blauw afgedrukt. Daarnaast wordt het afspelen van de cassettebandjes aangegeven door de symbolen voor play, pauze en stop weer te geven, een leuk detail.

Wel storend is dat Hannah en Clay in een te snel tempo afgewisseld worden. De gedachten van Clay voegen ook lang niet altijd veel toe en halen je daardoor uit het verhaal van Hannah. In de eerste hoofdstukken is Clay niet veel meer dan een bijrol die eerder storend is voor het verhaal dan een aanvulling. Pas vanaf het moment dat hij zijn eigen bandje beluistert, gaat ook dit personage leven.

De overige personages komen alleen voor op de cassettebandjes, niet daarbuiten. Anders dan in de serie, waar het verhaal vooral om Clay lijkt te draaien, gaat het boek vooral om Hannah. En haar verhaal is een belangrijk verhaal.

De rol van roddels voor iemands reputatie en de gevolgen die zo'n reputatie met zich mee kan brengen, zijn belangrijke thema's in dit boek. Het onderwerp zelfmoord wordt niet uit de weg gegaan. Dit boek laat zien dat er vaak meerdere redenen zijn die tot zo'n daad leiden en dat wat tamelijk onschuldig gedrag lijkt, door een sneeuwbaleffect toch grote impact kan hebben.

Al met al: De perspectiefwisseling tussen Hannah en Clay gaat vaak te snel, waardoor het verhaal wat rommelig wordt. Wel is de vorm van het boek erg origineel gekozen. Het boek gaat moeilijke, zware onderwerpen waar een taboe op zit niet uit de weg, maar bespreekt dit op een niet al te zware manier. Dit maakt dat het boek zeker het aanraden waard is!