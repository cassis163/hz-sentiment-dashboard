‘De Odyssee van mijn bestaan’ is een familiehistorie en autobiografie ineen. Het vertelt over het leven van Manja Croiset. Over haar moeilijke leven met –nimmer aflatend- de Shoah op de achtergrond, haar ziekte, haar lijdensweg, de medische wereld waar zij zoveel van zag en nog veel meer. Wat heeft deze vrouw veel moeten meemaken…

“Verdriet maakt vals
Ingeslikte tranen
veroorzaakt bijten
transpiratie
Huilen door je poriën.”

Een indrukwekkend werk van een indrukwekkend krachtige vrouw, die zich –in deze terminale fase van haar leven- zelf in het geheel niet krachtig voelt. Croiset is namelijk al heel lang veroordeeld tot haar bed en haar ‘leven’ bestaat momenteel uit niet veel meer dan wachten op het einde….

In ‘De Odyssee van mijn bestaan’ vliegt Croiset heen en weer in herinneringen, anekdotes, stukjes geschiedenis en mijmeringen over haar jeugd, het gezin en haar leven. Wanneer je eenmaal gewend bent aan deze plotselinge overgangen is het indrukwekkend, heel indrukwekkend en geeft het een unieke inkijk in het leven van deze vrouw. Zelf noemt ze de grammaticale vorm waarin het boek geschreven is, de ‘onverwerkt verleden tijd’.

“We liepen regelmatig langs het burgerweeshuis; thans het Amsterdams Historisch Museum, lang voor het nieuwe ontwerp van Aldo van Eyck, en dan zei mamma: ‘Als ons iets overkomt dan gaan jullie hier naar toe omdat we geen familie hebben. Dat schenen ze goed geregeld te hebben.”

‘De Odyssee van mijn bestaan’ beschrijft wat de oorlog, een heel leven lang, kan veroorzaken bij hen die al deze ellende, al dit leed en al het onrecht hebben moeten doorstaan. Maar ook wat het doet met de volgende generatie.

“Recentelijk is er iets diep van binnen geknapt en dat komt nooit meer in orde. Daarom de quote van Simon Hammelburg uit zijn Broken on the inside: Zal er ooit nog geluid uit mijn keel komen?”

Croiset geeft in haar boek blijk over een ruime kennis te beschikken van allerlei cultuurvormen en ook die komen in haar boek met regelmaat voorbij. Deze ontwikkelde vrouw blikt in haar boek terug op haar leven en zij kan het zelfs opbrengen om dat te doen met een regelmatig terugkerende cynische ondertoon. Een hard leven, dat nu ook nog moet eindigen in een zwaar ziekbed. Het leven is niet eerlijk. Dát en diep respect is wat mij vooral bijblijft na het lezen van ‘De Odyssee van mijn bestaan’…

Over de auteur
Manja Croiset (1946) is geboren en getogen in Amsterdam. Ze is de dochter van een Joodse moeder en een vader die wegens het verspreiden van illegaal drukwerk in verschillende kampen heeft gezeten en ook nog Joodse genen had. Na de lagere school bezocht Croiset het Barlaeus Gymnasium. Ze kwam, als tweedegeneratieslachtoffer, op jonge leeftijd in de psychiatrie terecht. Ze verbleef vele jaren in psychiatrische inrichtingen. Daarover is ze op haar zestigste gaan publiceren. Ze is negen jaar werkzaam geweest voor het Leidsch Dagblad. Bovendien heeft Croiset een enorm oeuvre aan historische werken, gedichten en kunstwerken op haar naam staan.

Uitvoering
Uitgever Brave New Books
ISBN10 940212506X
ISBN13 9789402125061
Paperback, 352 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent en boekrecensent.
http://ht-c-communicatie.nl/