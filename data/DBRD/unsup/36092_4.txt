Nog totaal onbekend met zowel de TV-serie als de auteur begon ik via een leesclub aan dit boek en liet me verrassen. Afgaand op de cover zou ik het boek niet gauw hebben uitgekozen, maar ik kwam er al snel achter dat de uitdrukking 'never judge a book by its cover' niet voor niets bestaat; wat een spannend, heerlijk leesbaar boek is 'Doorgeslagen'!

Het feit dat er een aantal verhaallijnen door elkaar loopt zorgt voor lekker veel afwisseling waardoor je als lezer makkelijk geboeid blijft. Als je eenmaal begint te lezen ben je zo weer een paar hoofdstukken verder! Daarnaast heeft de auteur gezorgd voor een fijne dosis humor in het verhaal en worden situaties en personages goed uitgediept. Hierdoor kun je je als lezer goed inleven en een beeld vormen van het Manchester waarin Janet Scott en Rachel Bailey werkzaam zijn.
Wat me daarnaast erg aansprak is de manier waarop de auteur een beeld schetst van het werk bij de recherche en alles in begrijpelijke taal uitlegt zodat het ook voor een leek goed te volgen is.

Het meest interessante personage was voor mij Rachel Bailey. De auteur geeft veel details prijs over haar verleden en achtergrond, maar houdt tegelijkertijd een aantal zaken vaag waardoor Rachel een tikje mysterieus blijft en niet altijd goed te peilen is. Knap gedaan door Cath Staincliffe! Ik ben zeker van plan meer boeken van haar te gaan lezen en kijk al uit naar het volgende deel in de Scott & Bailey reeks!

‘Doorgeslagen’ heeft een zeer verrassend plot! Hoe hard ik ook mijn best deed om mee te denken met de rechercheurs, deze uitkomst had ik niet verwacht.
Ik zou het boek zeker aanraden en geef het een dikke 9 als eindcijfer. Ik heb ervan genoten!