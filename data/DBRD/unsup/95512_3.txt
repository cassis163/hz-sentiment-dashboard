Na de Rune-boeken en de Duivel trilogie start de Nederlandse schrijver Adrian Stone met een nieuwe fantasy reeks. 'De Klauw' is het eerste deel van de nieuwe Magycker trilogie. Een mooie kaft en een getekende plattegrond van de Pelargo Archipel maken de lezer meteen nieuwsgierig!

Marit en haar broertje Auric komen al snel in de problemen als Auric een geheime spreuk gebruikt. De spreuken behoren tot het monoply van de Magyckers van het eiland Aimery en kunnen maar éénmalig worden gebruikt. Maar hoe komt het dan dat Auric ze ook kent en kan gebruiken? Het begin van een spannend avontuur! De lezer maakt ook al snel kennis met Eamon, lid van De Klauw, die samen met Marit en haar broertje op de vlucht gaat.

Het verhaal wordt telkens vanuit de verschillende personages verteld. De karakters worden niet ver uitgediept, maar toch krijgt de lezer een goed beeld van hen.

Draken en luchtschepen, magiërs en louteraars, spanning en avontuur! Er zijn nog vele vragen onbeantwoord, maar het volgende deel van deze trilogie zal hopelijk voor de nodige antwoorden zorgen.