‘Ren Janina, ren!’ is het waargebeurde verhaal over Janina Katz. In de jaren dertig van de vorige eeuw groeit zij op in het Joodse stadje Chorostków (Polen). Haar gelukkige kindertijd wordt overschaduwd door de groeiende dreiging vanuit Rusland en Duitsland.

Janina Katz overleeft de oorlog en woont sinds 1948 op Curaçao.

Visie van de recensent
Brouwers en Van Ditzhuijzen leveren met ‘Ren Janina, ren!’ een ontroerende oorlogsroman af. De auteurs hebben het verhaal subtiel weergegeven en naar waarheid opgetekend zonder allerlei geromantiseerde extra’s en dat doet mij deugd! Alle (overbodige) extra’s zouden de werkelijkheid geweld aan hebben gedaan. Helaas gebeurt dat maar al te vaak in weergaven van waargebeurde verhalen. Chapeau dus voor Brouwers en Van Ditzhuijzen!

“Tranen prikten in zijn ogen. Niet vanwege de pijn in zijn voeten of het schrijnen van zijn bloedige wang, maar vanwege de ganzen boven zijn hoofd en het gevoel van vrijheid dat zij belichamen.”

De auteurs geven daarmee blijk van het feit dat zij uitstekend hebben begrepen dat de Jodenvervolging meer dan voldoende drama biedt en, buiten een zorgvuldige en fraaie schrijfstijl (en dat bieden zij!), verder niets nodig heeft.

‘Ren Janina, ren!’ is gebaseerd op het leven van Janina Katz en haar familie. Janina Katz overleeft de gruwelen van de oorlog en woont momenteel nog altijd op Curaçao. In het boek staan diverse foto’s afgedrukt die, tezamen met de epiloog, de authenticiteit van dit waargebeurde verhaal aantonen.

"Als ik het zeg, moet jij onder de poort van de steeg door kruipen en heel hard wegrennen. Zo hard je kunt. En dan moet je je verstoppen waar ze je niet kunnen vinden. Begrijp je me? Je moet jezelf redden." "Maar, mama...", begon Janina. "Nee, Janina, je moet doen wat ik zeg. Beloof me dat je hard wegrent."

Er daalde een kalmte over Bertha neer en het was alsof de tijd stilstond. Daar stond Janina, haar prachtige jongste dochter met de donkere krullen, haar ronde koppie en guitige blik. Met heel haar hart wenste ze dat Janina dit zou overleven. Dat ze een toekomst zou hebben, veilig zou zijn.

Op dat moment brak er vlakbij hen een opstootje uit. Twee Duitsers met honden kwamen recht op haar af lopen. Haar adem stokte in haar keel. Zo hard ze kon, gilde ze: "Ren, Janina, ren!"

Janina Katz wordt in 1932 in een Joodse familie geboren. Hierdoor lopen haar jonge jaren parallel aan het nationaalsocialistische tijdperk. Politieke gebeurtenissen worden subtiel in het verhaal verweven doordat de auteurs de familieleden geïnteresseerd het nieuws laten volgen. Een slimme literaire keuze die het verhaal vervolmaakt. Zowel hoofdpersoon Janina als haar familieleden worden overigens uitstekend en zeer geloofwaardig geportretteerd.

Kortom, ik ben zeer gecharmeerd van ‘Ren Janina, ren!’ dat niet alleen heel mooi, maar ook absoluut zeer informatief is. De fraaie trailer van dit boek vind je hier: https://vimeo.com/145132713


Over de auteurs
‘Ren, Janina, ren!’ is het fictiedebuut van Marjan Brouwers en Jeannette van Ditzhuijzen. Voor ‘Ren Janina, ren!’ plegen zij zorgvuldig research en spreken uitgebreid met Janina en haar familie. Vrijwel alle personen in het boek hebben echt geleefd. De roman is geïllustreerd met een stamboom van Janina’s familie en diverse foto’s. De roman is tot stand gekomen mede met steun van het Prins Bernhard Cultuurfonds Caribisch Gebied.

Marjan Brouwers woont en werkt in Groningen. In 2000 richt zij Bureau Brouwers op. Sindsdien schrijft zij voor uiteenlopende sectoren zoals wetenschap, gezondheidszorg, onderwijs, financiële en zakelijke dienstverlening, industrie en techniek.

Jeannette van Ditzhuijzen woont en werkt in Almelo. Na een periode van lesgeven aan het Enschedese Ichthus College en haar redactiewerk bij de lokale krant op Curaçao, gaat Van Ditzhuijzen als freelance tekstschrijver aan de slag.

Uitvoering
Uitgever LM Publishers
Paperback, 216 pagina's
ISBN10 9460224229
ISBN13 9789460224225

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger.
http://hanneketinorcenti.nl/