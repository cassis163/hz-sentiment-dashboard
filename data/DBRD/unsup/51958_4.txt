Ik ken Debbie Macomber al van Rose Harbor in bloei. Ik vond dat boek heel goed, dus ik was benieuwd naar een stand alone van deze auteur. Het boek is trouwens geschreven anno 2001, maar eind 2014 uitgegeven in het Nederlands.

De ontbijtclub bestaat uit 4 vrouwen:

Clare, gescheiden van Michael en heeft 2 puberzonen die het hun vader kwalijk nemen dat hij is weggegaan.
Liz, sinds enkele jaren weduwe, zoon en dochter en hun gezin wonen ver weg, belangrijke functie in het ziekenhuis.
Karen, de jongste van de club, leerkracht, droomt ervan om actrice te worden.
Julia, heeft een eigen wolwinkel, getrouwd met Peter, heeft een tienerdochter en -zoon.

Ze leerden elkaar kennen op een cursus dagboek schrijven. Elke donderdagmorgen komen ze samen om te ontbijten en allerlei nieuwtjes uit te wisselen. Ieder van hen heeft haar eigen problemen en dat moet af en toe geventileerd worden.

Elk hoofdstuk vertelt het verhaal van één van de 4 vrouwen. Bijna altijd wordt het hoofdstuk ingeleid met een dagboekfragment van het desbetreffende personage. Op deze manier leer je de vrouwen beter kennen en weet je ook wat er in hun gedachten afspeelt.

De problemen, die de vrouwen hebben, zijn uit het dagelijks leven gegrepen. Ook de verschillende leeftijden van de vrouwen (twintiger, dertiger, veertiger en vijftiger) maakt het aantrekkelijk voor een heel breed publiek. Elke vrouw kan ze wel identificeren met één van de personages.

De schrijfstijl van Debbie Macomber vind ik weer meeslepend. Eens ik erin begonnen ben, ben ik voor een paar hoofdstukken vertrokken. En dat was lang geleden!

De ontbijtclub is een fijn vrouwenboek, in de stijl van Cathy Kelly, Jill Mansell, ... Een aanrader voor iedereen die een paar uurtjes van de wereld wil zijn!