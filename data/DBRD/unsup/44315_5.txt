Het heeft een hele tijd geduurd, maar ze is er weer! En hoe! Lauren Weisberger (1977), beroemd geworden door haar boek De duivel draagt Prada, gebaseerd op haar eigen ervaringen als assistente bij een wereldberoemd modeblad en diens veeleisende hoofdredactrice, heeft een tijdje geworsteld met het terugvinden van haar oorspronkelijke fabulous schrijfstijl. Na haar debuut volgden een aantal romans die geen van allen de venijnige, uberbitch Miranda Priestley evenaarden. Ook het langverwachte vervolg De wraak van Prada heeft de hooggespannen verwachtingen niet waar kunnen maken en bleef zoals alle andere romans diep in de schaduw van de vermaarde (en geweldig verfilmde met een werkelijk onvergetelijke Meryl Streep) De duivel draagt Prada.  

Maar nu is het zover en het wonder is geschied. Lauren Weisberger heeft haar stem teruggevonden en het verhaal in haar nieuwe boek, Leugens & Lattes, spat van de pagina’s af. Erg jammer overigens van de fantasieloze vertaling van de oorspronkelijke titel When Life Gives You Lululemons, een sprankelende en gelaagde titel die een korte verklaring behoeft. Lululemons is, zoals iedereen zal weten na het lezen van het boek, een super trendy sportkledingmerk, leggings en korte donzen jasjes voor rijke en verveelde dames van de Amerikaanse voorsteden die hun leven vullen met de sportschool, drinken en roddelen. Tevens verwijst de titel naar de uitdrukking When life gives you lemons, make lemonade, een uitspraak om optimisme en een doe-mentaliteit te bevorderen, om je niet neer te leggen bij eventuele tegenspoed, maar gebruik te maken van alle middelen om deze te overwinnen. 

En dat doen de dames in Leugens & Lattes in hoge mate. De lezer ziet met onverholen vreugde Emily, de bijdehante assistente van Miranda Priestley, na veel jaren weer terug. Emily heeft niet stilgezeten en een carrière in LA opgebouwd als crisismanager voor rijken en beroemden. Het zit de laatste tijd echter niet mee en de een na de andere belangrijke klant verlaat haar voor een jonge nieuwe concurrente. Mede daarom grijpt Emily de uitnodiging van een oude vriendin, Miriam, aan om een paar dagen bij haar te komen logeren in – o wat afschuwelijk – Greenwich, een voorstad van New York, een bizarre en extravagante domicilie van de extreem rijken. En ook komt het goed uit dat een oude bekende, Karolina, voormalig Victoria ‘s Secret topmodel, momenteel getrouwd met een senator, onverwacht gearresteerd wordt voor stomdronken rondrijden in een auto vol kinderen. Een groot schandaal is hier het gevolg van en Karolina’s leven lijkt geruïneerd. Maar is dat wel waar? Of steekt hier heel iets anders achter? De drie dames trekken ten strijde om elkaar te helpen.

Naarmate het verhaal zich ontvouwt, is het duidelijk hoeveel Lauren Weisberger gegroeid is als schrijfster. Waar De duivel draagt Prada een vermakelijk en fascinerend verhaal was over de luxe wereld van mode en hufterige bazen die het complete leven van hun werknemers opeisen tot de laatste minuut (toen het boek verscheen, een in Nederland relatief onbekend verschijnsel), heeft Leugens & Lattes een dieperliggend thema. Bij het realistisch en een beetje spottend beschreven leven van mega rijken, die zich te buiten gaan aan onverholen alcoholisme, seksfeestjes en het vullen van hun leven met uitgeven van geld, hoeft de lezer geen socialist te zijn om groeiende afkeer te voelen. De waanzinnige over de top prijzen van luxegoederen, onbetaalbare opleidingen, onvoorstelbaar luxueuze kinderfeestjes en babyshowers waarbij de moeders elkaar proberen te overtreffen in grenzeloze verspilling wat betreft catering en vermaak, doen elke lezer stilstaan bij de krankzinnige verdeling van rijkdom in de wereld: de rijkste 1% van de wereldbevolking bezit meer dan de helft van al het vermogen op de wereld. Lauren Weisberger slaagt erin om – zonder het zo duidelijk te noemen – de lezer stil te laten staan bij dit feit.  

De drie hoofdpersonages zijn ook niet uitsluitend sympathiek. Zelfs de zachte Karolina haalt op een gegeven moment keihard en zonder scrupules uit. Emily is sarcastisch, cynisch en spijkerhard, een echt kind van deze tijd, nietsontziend en met eigen belang voorop. Miriam, moeder van drie en worstelend met de mentaliteit van voorsteden, is nog het meest herkenbaar voor de Nederlandse lezer. Alle drie maken ze voor honderd procent waar: When life gives you lemons, make lemonade. Zegevierend overleven is de meest belangrijke regel in de nieuwe bijbel van Leugens & Lattes. 

Het is een boek om te lezen en te herlezen: de Nederlandse lezeres zal met enig ongeloof de passages lezen over wat er cosmetisch en chirurgisch mogelijk is met uitgezakte damesdelen na een bevalling, genieten van sprankelende cynische dialogen, zich verwonderen over het aanbidden van geld en over de heersende patriarchale cultuur waarin de vrouw in de 21e eeuw in vele gevallen gedegradeerd is tot verlengstuk van een rijke man. En natuurlijk, zoals het hoort in elke contemporaine feelgoodroman, om te genieten van veerkracht, overlevingsdrift en vriendschap van sterke vrouwen.