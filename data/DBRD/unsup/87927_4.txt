Vluchten voor je verleden kan soms het gevoel geven dat het iets oplost. Jennifer Brugman is een gedreven politievrouw, in hart en nieren, maar haar persoonlijke bagage zit haar met momenten enorm in de weg. Ze besluit om terug te gaan naar haar roots in Rotterdam om zich daar bij het plaatselijke rechercheteam te voegen. In de hoop dat ze hiermee een zware periode kan afsluiten gaat ze na twee jaar afwezigheid weer aan de slag, ze maakt een nieuwe start. Meteen al bij aankomst wordt ze voor de leeuwen gegooid. Met haar nieuwe collega’s krijgt Jennifer te maken met een wel heel bizarre moord. De manier waarop de dader zijn slachtoffer tentoonstelt doet vermoeden dat ze te maken hebben met een doordachte moordenaar die een boodschap uit wil dragen. Het onderzoek wijst al snel in een bepaalde richting waardoor Jennifer toch weer geconfronteerd wordt met haar demonen. Ze wil het niet onder ogen zien en besluit niemand in vertrouwen te nemen. Maar het feit dat Jennifer op haar beurt het verleden niet wil delen met haar nieuwe collega’s, maakt dat alles nog meer gecompliceerd en daardoor loopt ze een enorm risico op herhaling van een vreselijke gebeurtenis. En dan slaat de moordenaar opnieuw toe.


Angelique Haak heeft met ‘Een nieuw begin’ een sterk thrillerdebuut neergezet. Niet alleen haar vlotte pen zorgt daarvoor maar ook het feit dat ze kiest om, wat een doorsneeverhaal zou kunnen zijn, te verzwaren met een mythologisch tintje. Een moordenaar die niet voor een gat te vangen is, gedreven en verfijnd te werk gaat en daarmee de zaken extra moeilijk maakt om op te lossen door ook nog eens cryptisch te werk te gaan. En met die gegevens is dus het gemiddelde politieonderzoek van de baan en dat leest bijzonder lekker weg. Haak beschrijft alles heel gedetailleerd en de kriebels lopen over je rug bij bepaalde scènes. Een sluimerende spanning zorgt ervoor dat je als lezer gefascineerd blijft lezen, van begin tot einde. Door zoveel personages subtiel en wazig neer te zetten weet je echt niet wie nu de dader is, iedereen komt wel in aanmerking om verdachte te zijn. Dat een sterke politievrouw ook zwakke plekken kan hebben en daardoor kwetsbaar is, draagt alleen maar bij aan het verhaal. De kracht van Jennifer is haast onmenselijk, verscheurd door geestelijke pijn maar puur door adrenaline gedreven weet zij zichzelf toch overeind te houden. Ze moet wel, heeft geen keus en die vasthoudendheid is bewonderenswaardig. Soms grenst het bijna aan het ongeloofwaardige, want hoeveel kan een mens hebben? De combinatie van gebrek aan vertrouwen, trauma’s, eenzaamheid, geheimen en een niet te grijpen dader maakt dit verhaal met vlagen echt heel spannend maar vooral ook heel menselijk.

De uitwerking van de plot is goed gedaan en ook de motivatie, ook al is die niet echt vernieuwend, staat als een huis. De hoofdpersonages zijn goed uitgewerkt, Jennifer, haar zus en de dader maar ook een aantal collega’s worden goed geprofileerd. Overtuigende elementen in hun karakters zorgen voor een hoog realiteitsgehalte en dat doet een verhaal goed. De passages van de dader doen vermoeden met wie je te maken hebt maar de verrassing was alsnog groot richting de plot. Die zag je niet aankomen, wat goed gedaan! De slotscène is haast filmisch en de manier waarop Haak dit beschrijft verdient welgemeende complimenten. Heel beeldend en krachtig beschreven omgevingsschetsen maken dat je die stukken zo voor ogen krijgt. Dit alles is dusdanig geschreven zodat je oprecht kunt genieten van deze spannende thriller.

‘Een nieuw begin’ is een goed begin voor deze debuterende auteur. Ik ben bijzonder benieuwd naar wat er in de toekomst nog gaat komen. Het rechercheteam zou zich uitstekend lenen voor vervolg of spin-offs, wie zal het zeggen? Vier stevige sterren voor dit overtuigende verhaal, een aanrader!