Na de talloze chicklits die zij - sinds het winnen van de Jill Mansell-schrijfwedstrijd in 2006 - op haar naam heeft gezet, slaat Astrid Harrewijn een decennium later een nieuwe weg in met haar zelfbenoemde ‘escape-lit’. In Drie vrienden, een huis (en een klusjesman) staan thema’s als vriendschap en carrière voorop, en worden de standaard liefdesperikelen naar de achtergrond geschoven. Los van dit verschil is Drie vrienden, een huis (en een klusjesman) niet veel anders dan de geijkte feelgood-roman, maar daarom niet minder leuk om te lezen.  

Dertigplusser Noor heeft haar burgerlijke toekomstplannen in Limburg tijdelijk op pauze gezet om in Amsterdam aan de slag te gaan in het Van Gogh-Museum. Als kunstkenner in hart en nieren is dit een unieke kans voor Noor en het geeft haar tevens een reden om haar kwakkelende relatie met Ewald in een ander perspectief te zetten. Daar waar Ewald én haar moeder haar in het keurslijf van het moederschap en een degelijk gezinsleven proberen te dwingen, wil Noor juist haar ambities in de (kunst)wereld verder ontwikkelen. In Amsterdam betrekt ze met haar excentrieke zus Kiki en haar oude studiegenoot Joost – beiden tevens werkzaam in de kunstwereld - een renovatiewoning op de Herengracht. De drie vrienden leven ieder voor hun carrière, maar vinden op de Herengracht in elkaar een vertrouwd thuiskomen, vergezeld door klusjesman Gijs en zijn hond. Aan de bijrollen van deze vrienden valt niet zoveel eer te behalen; waar het boek vooral om draait, zijn Noors escapades rondom een groot kunstproject voor het Van Gogh-museum. Wanneer Noor een schandaal ontdekt, trekt ze alles uit de kast om de waarheid boven tafel te krijgen. Ondertussen probeert zij haar persoonlijke geluk te vinden met een nieuw leven in Amsterdam.  

Toegegeven, als je geen kunstliefhebber bent, kán het als het lezer een uitdaging zijn om vanaf bladzijde één in de wereld van Noor te duiken. Bijt die pessimistische lezer eventjes door, dan wordt het van ondergeschikt belang en geniet de lezer vooral van een vrolijke en vlotte feelgood-roman. Er gebeuren al met al genoeg dingen om de lezer bij de les te houden, hoewel er door de verschillende verhaallijnen soms te weinig aandacht is voor diepere uitwerking. Vluchtige afronding ligt hier op de loer, en uitgebreide(re) kennismaking met sommige personages valt hieraan ten prooi. Kiki en Joost fungeren feitelijk maar als bijrol en ook de naaste collega’s van Noor hadden wellicht wat meer introductie verdiend, waardoor de onderlinge verhoudingen niet altijd even sterk uit de verf komen. Ook Noor zelf wordt soms net wat te kort door de bocht geportretteerd, wat sommige van haar keuzes ondoorgrondelijk maakt. De vrolijke en humoristische toon van Harrewijn zorgt echter voor een plezierig leesavontuur dat je even doet ontsnappen uit je eigen dagelijkse beslommeringen.  

Drie vrienden, een huis (en een klusjesman) is alles bij elkaar genomen een vrolijke, niet al te diepgaande feelgood-roman dat vooral vermaakt en ontspant. En daarmee is ‘escape-lit’ dan ook de precies het juiste etiket voor dit boek!