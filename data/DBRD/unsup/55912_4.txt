Drie vrouwen, drie perspectieven, en één van hen heeft een geheim. Of misschien alle drie wel? Sarah Pinborough slaagt er in deze thriller in om de lezer meerdere keren op het verkeerde been te zetten. Na de grote plottwist zie je het verhaal en bepaalde personages met andere ogen en verandert de urgentie in het boek. Er blijkt natuurlijk meer aan de hand te zijn in de ogenschijnlijk onschuldige levens van deze drie vrouwen.

De lezer volgt Lisa, haar dochter Ava, en Marilyn, Lisa's beste en enige vriendin. Er is dus al gelijk een connectie tussen deze drie, maar pas later blijkt waarom juist deze drie mensen het woord krijgen in het verhaal... en wat ze achterhouden voor elkaar. Lisa is een nerveuze moeder die overbeschermend .is over Ava. Waar - of voor wie - is ze zo bang? Ava is een normale tiener die samen met haar vriendinnen op een zwemclub zit. Ze delen alles met elkaar en roddelen erop los, maar toch houdt Ava iets geheim voor hen - iets wat onschuldig lijkt maar alleen maar de verkeerde kant op kan gaan. Marilyn heeft een perfecte baan, een perfecte man en een perfect leven. Of schuilt er toch meer achter de vrolijkheid en zelfverzekerdheid?
Kortom, ze lijken alledrie iets te verbergen. Daardoor zijn ze allemaal interessant om over te lezen. De personages voelen allemaal echt aan en worden goed uitgewerkt in het verhaal.

De opbouw van het verhaal begint een beetje langzaam, maar in dat gedeelte leer je de personages rustig kennen voordat de geheimen de overhand gaan nemen. Op een gegeven moment is het lastig om te stoppen met lezen en volgt de ene plottwist de ander op - maar er is er één die je absoluut niet ziet aankomen en de wijze waarop je naar de personages en het verhaal kijkt verandert dan compleet. Vanaf dat moment komen er korte intermezzo's die langzaam maar zeker meer ontrafelen over dat ene grote geheim, en als lezer blijf je telkens op het verkeerde been.

Zoals bij de meeste thrillers moet je af en toe wel een oogje dichtknijpen bij bepaalde gedeeltes. Niet alles is even realistisch of aanneembaar, maar het blijft op het randje. Het boek blijft spannend en ondanks deze korte ongeloofwaardigheden wordt het nooit zo erg dat het hele verhaal niet meer aannemelijk is. Alleen het einde is nogal een minpunt. Het is er een die je in vrijwel elke thriller zult vinden met weinig verrassingen. Toch slaagt Pinborough erin om deze scène toch spannend te maken door gebruik te maken van de ruimte waarin het afspeelt.

Familie en vriendschap zijn belangrijke thema's in het boek. Hoe sterk zijn familiebanden, en kunnen ze ook zo dun zijn dat er van 'familie' eigenlijk geen sprake meer is? Welke geheimen kunnen een vriendschap doen eindigen en welke maakt die vriendschap juist sterker? Het is heel interessant om met het oog op deze thema's te zien hoe de personages zich ontwikkelen. De veranderende meningen die ze over elkaar hebben door het boek heen zijn geloofwaardig en klinken als keuzes die 'echte' mensen ook zouden maken.

Al met al is 'Belofte maakt schuld' een spannend thriller met een geweldige plottwist. De intermezzo's zijn interessant en onthullen langzaam maar zeker de gebeurtenissen die leidden tot dit verhaal. Het einde verloopt vrij cliché, een einde dat je in de meeste thrillers kan verwachten, maar toch is het verhaal over het algemeen gezien sterk en moeilijk neer te leggen.