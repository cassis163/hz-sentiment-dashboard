Dit is Tess Gerritsens twaalfde boek in de Rizzoli & Isles-serie. Bij het schrijven van haar eerste boek The Surgeon dacht de schrijfster dat het een standalone zou worden. Jane Rizzoli vervulde daarin aanvankelijk slechts een bijrol. Het was oorspronkelijk de bedoeling van de schrijfster dat Jane het einde van dit boek niet zou overleven. In dit eerste boek werd Jane daarom ietwat als een tang neergezet. Het liep gelukkig anders. In het tweede boek The Apprentice verscheen Maura Isles ten tonele. Inmiddels kunnen we ons verheugen op het twaalfde boek in deze serie. Het heeft wel drie jaar geduurd, want het vorige Die Again dateert al weer van 2014.
In I Know a Secret moet Maura Isles afrekenen met haar verleden. Haar moeder Amalthea, die voor meerdere moorden tot levenslang veroordeeld is, ligt op sterven en wil haar dochter nog een keer zien. Bij dit weerzien maakt zij een cryptische opmerking over iets dat gaat gebeuren. Meer onthult zij niet. De impact zal al snel duidelijk worden in de vorm van een gruwelijke moord. In het onderzoek op het lichaam van het slachtoffer weet Maura de doodsoorzaak niet te achterhalen. Wanneer een tweede lichaam in verminkte toestand wordt gevonden, lijkt er verband te bestaan tussen de moorden. Het wordt voor de dames een race tegen de klok om de moordenaar te vinden alvorens deze opnieuw toeslaat.
De speurtocht naar de moordenaar wordt onderbroken door – vaak korte – hoofdstukken, waarin de drager van een geheim de hoofdrol speelt. Hiermee wordt weliswaar een tipje van de sluier wordt opgelicht, maar verhoogt het toch de spanning omdat de drager zelf ook gevaar loopt.
Liefhebbers van eerdere Rizzoli & Isles-boeken komen bekende personen tegen, waaronder Jane's moeder, Angela, en Maura's vriend Daniel. Zij zitten op subtiele wijze in het verhaal verweven. Kennis van hun voorgeschiedenis is op zich geen handicap voor degenen die I Know a Secret als eerste boek in deze serie lezen. Wetende hoe de personages gegroeid zijn - bijvoorbeeld Jane is in de serie getrouwd, moeder en in haar optreden zelfverzekerder geworden - helpt natuurlijk wel bij het begrijpen van de relaties tussen de personages.  Het is echter niet nodig om eerst alle vorige Rizzoli & Isles-boeken te lezen om I Know a Secret te kunnen waarderen.
Typisch voor Tess Gerritsen: niets is wat het lijkt. Door de vele 'twists' blijf je gissen. Samen met de knappe opbouw is deze thriller weer een pageturner van formaat. Voor velen die niet eerder een Rizzoli & Isles lazen, zal lezing van dit boek aanleiding zijn om alsnog te beginnen met het eerste deel.
De schrijfster legt ook een relatie naar haar huidige activiteiten. De eerste persoon die vermoord wordt gevonden is een producente van indie horrorfilms. De auteur heeft een screenplay geschreven voor de horrorfilm Island Zero, waarvan haar zoon Josh regisseur is. Op de vraag of ze in haar boek bewust een verwijzing naar haar filmactiviteiten heeft gelegd, schrijft zij:
'yes, I KNOW A SECRET is partly based on my experience of making "Island Zero" which was indeed screened at the Boston International Film Festival. However, the story of "Island Zero" is completely different from the fictional film described in the book. I just used my experience of the horror-film world to give readers a sense of the type of people who love horror films.'