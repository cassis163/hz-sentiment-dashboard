In de proloog van Masterplan schildert de auteur een gebeurtenis in 1945.
Het betreft een moment uit het leven van een Duitse naziwetenschapper, waarin hij zijn geheime Wunderwaffen weet te redden. Alleen de Führer en hijzelf kennen dit geheim. De Führer had aan het eind van de oorlog zijn geloof in het Derde Rijk opgegeven en bevel gegeven alle betrokkenen bij het project Der Riese op te ruimen. Schwartz en een aantal vertrouwelingen hadden besloten het grote geheim te redden voor de branden die alles zouden vernietigen.
De spanning is hier goed gedoseerd door de auteur; mijn verwachtingen zijn hoog gespannen.

Het volgende hoofdstuk start op een datum ruim zeventig jaar later in Brussel.
Nadat in Soedan op het grensgebied een mysterieuze explosie heeft plaatsgevonden en de oorsprong en kracht niet precies bekend zijn, zijn in Europa de alarmbellen gaan rinkelen. Wat is dat voor een wapen dat met één enkele explosie de bevolking van een compleet dorp van de aardbodem heeft doen verdwijnen?
Het verhaal wordt verteld in hoofdstukken die zich afwisselend afspelen in het verleden en het heden. Tijdens het lezen leer je alle betrokkenen goed kennen doordat de personages levensecht beschreven worden.

Als het bericht van deze slachting de geheime diensten van Europa bereikt, wordt Alex De Klerck, een veertigjarige Fransman en oud-militair door de directeur van de geheime Europese antiterreureenheid OPS, gevraagd een onderzoek in te stellen. Deze geheime afdeling bestaat behalve directeur Janet Sloand uit een klein aantal specialisten uit andere Europese geheime diensten, politiekorpsen en het leger. Deze kunnen bij de eerste signalen van een dreiging waar dan ook ter wereld, ingezet worden. Sloand wordt door De Klerck gewaardeerd, deze waardering is wederzijds.
Alex stelt een team samen en reist samen met hen naar Khartoem, waar zij door een lokaal ingehuurde agent worden opgevangen. Ze weten niet wie ze kunnen vertrouwen en hebben bijna geen aanknopingspunten.

De verhaallijnen wisselen op een punt in het verhaal niet meer in tijd maar in plaatsen waar het verhaal zich afspeelt. Tussen Argentinië en Soedan.
In het verhaal wordt een personage geïntroduceerd, nu nog vrij onbekend in de wereld maar iemand waar zeker rekening mee gehouden moet worden. Als dat niet goedschiks gebeurt dan maar kwaadschiks. Alex doet een huiveringwekkende ontdekking; de wereld staat op het punt drastisch te veranderen.

De titel wordt in een van de laatste hoofdstukken duidelijk. De mogelijkheid tot het naleven van zo'n angstaanjagend realistisch plan is goed neergezet door Pjotr Vreeswijk.
Het verhaal zakt nergens in elkaar, en de auteur neemt op elk moment in dit verhaal de moeite om er voor te zorgen dat alle personages glashelder zijn en zet de puntjes op de i wat betreft achtergronden.
Dit alles wordt filmisch neergezet door de auteur.
Tijdens het lezen blijft de spanningsboog hoog. Je wordt steeds verrast, het genieten van de spanning gaat door. Stoppen met lezen is geen optie. Pas wanneer je de epiloog leest krijg je een tijdelijk gevoel van rust en opluchting. Er blijven nog een paar dingen onduidelijk voor Alex en daarmee ook voor de lezer.
'Masterplan' eindigt op een manier die een vervolg op dit verhaal wenselijk maakt.

Pjotr Vreeswijk maakt met dit debuut een grote stap in de richting van het rijtje namen van geslaagde auteurs van actiethrillers; Robert Ludlum, Dan Brown, Tom Clancy en David Baldacci.
We want more!
4,5/5*