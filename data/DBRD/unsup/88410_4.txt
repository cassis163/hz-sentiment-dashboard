Voor de VrouwenThrillers Leesclub was ik verkozen om met tien andere leden in december een vooruit exemplaar van deze nieuwe thriller te lezen en te beoordelen.
Mijn aandacht werd getrokken naar dit debuut omdat het speciaal werd getipt voor de fans van Robert Bryndza en daarvan heb ik de eerste drie delen met veel plezier gelezen. Maar dit debuut is heftiger, de seriemoordenaar met de bijnaam Aap houdt er bizarre manieren op na om frauduleuze praktijken aan te pakken door de kinderen van de daders te ontvoeren en in drie rigoureuze stappen het jonge slachtoffer te doden.
De cover vind ik niet heel mooi maar die felblauwe ogen staren je wel aan en maken je toch nieuwsgierig. Het boek leest heel vlot weg en het is fijn dat het boek korte hoofdstukken bevat. Boven ieder hoofdstuk staat vanuit wie zijn perspectief je het hoofdstuk leest en dit zijn Porter, de rechercheur, Clair, zijn collega, Aap, de seriemoordenaar en Emory, het jonge ontvoerde meisje. Vooral Porter, Aap en Emory worden voldoende uitgediept qua geschiedenis en karakter. Terwijl juist de personen om hen heen vlakker blijven. Vooral door de snelheid van de thriller en de korte hoofdstukken lijkt het wel alsof er geen tijd is voor verdere verdieping en dat is wat mij betreft ook niet echt nodig.
De thriller beslaat 3 dagen, van ’s ochtends vroeg tot ’s avonds laat zet Porter en zijn collega’s Brian Nash en Clair alles op alles om Emory op tijd te vinden. Het boek bestaat uit korte hoofdstukken, afwisselend tussen Porter, de ontvoerde Emory en het dagboek van de seriemoordenaar Aap.
Tweemaal tref je in het boek een whiteboard resume aan van het overleg van rechercheur Porter en zijn team, hoever ze staan en wat ze allemaal al weten van de slachtoffers, de seriemoordenaar Aap en de bewijsstukken, ik ben dit niet eerder tegengekomen in een eerdere thriller.

De film- en televisierechten zijn verkocht, zelfs in het boek zelf geeft de collega van Porter, Brian Nash, letterlijk aan; "Ik denk dat ik wacht tot de film in de bioscoop draait."
Ik vond het een spannende thriller maar vond het jammer dat de dagboek hoofdstukken in de tweede helft van het boek iets langer waren dan de zoektocht van Porter en zijn team naar de ontvoerde Emory. Die hoofdstukken horen wel bij het boek om de geschiedenis van Aap mee te krijgen maar ik vond ze soms onrealistisch en te bizar en op het eind vond ik eigenlijk de dagboek hoofdstukken teveel ten opzichte van de zoektocht naar Emory door Porter maar dat kon wellicht niet anders om het plot rond te maken. Toen ik het boek net dichtsloeg moest ik het echt even laten bezinken hoe Aap geïntegreerd was in het imperium van zijn slachtoffer en wie de stem was die Emory hoorde toen ze ontvoerd was. Het is bizar hoe de schrijver op het eind de touwtjes aan elkaar knoopt, soms een beetje ongeloofwaardig maar wat een verhaal zeg! Ik beoordeel dit boek met 4 sterren.