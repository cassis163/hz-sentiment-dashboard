Als op 28 februari 1986 midden in de Zweedse hoofdstad Stockholm premier Olof Palme(59) wordt vermoord is een van de grootste en meest raadselachtige misdaden in de Zweedse geschiedenis een feit.

Olof Palme wordt bij het verlaten van een bioscoop voor de ogen van zijn vrouw Lisbet in zijn rug geschoten en hij overlijdt ter plaatse. Ook mevrouw Palme raakt bij deze aanslag gewond. Onmiddellijk na de moord start Stieg Larsson (bekend van de Millennium Trilogie) in het geheim zijn eigen onderzoek. Met ongelooflijke precisie ontstaat daarbij een enorm dossier over de moord en met name ook over (de missers in) het onderzoek. Als Larsson in 2014 totaal onverwacht overlijdt aan een hartaanval stokt hiermee uiteraard ook zijn levenswerk

Tien jaar later stuit de Zweedse onderzoeksjournalist Jan Stocklassa in een opslagbox op een groot aantal dozen. Als hij beseft dat de inhoud het resultaat is van het speurwerk van Stieg Larsson, raakt ook hij gefascineerd door de zaak en neemt hij vanaf dat moment het stokje over. Even minutieus als Stieg Larsson zet ook hij zijn tanden in de oplossing van dit misdrijf.

Voor de liefhebber van pur true crime is dit boek een echte must have. Het boek bestaat uit twee delen. In het eerste deel lezen we heel gedetailleerd de feiten en omstandigheden gebaseerd op het onderzoek van Larsson. Dit deel eindigt bij de dood van Larsson, waarna in deel twee het woord is aan de journalist Stocklassa. Deze keuze is volkomen te begrijpen en ook logisch gelet op de omstandigheden.

Het gehele boek is geschreven in een prettig leesbare schrijfstijl. Op sommige momenten wordt het verhaal verteld alsof je een spannende fictieve thriller leest. In andere delen lijkt het echter meer een krantenartikel. Hier is op zich helemaal niets verkeerd aan, want voor de begrijpelijkheid van het verhaal zijn deze feiten absoluut noodzakelijk.

Een minpunt is wel dat de op cover aangekondigde biografie wel heel erg summier is. Uiteraard worden er wel feiten genoemd over het leven van bijvoorbeeld Stieg Larsson, zoals zijn obsessie tegen rechts-extremistische groeperingen. Het blijft op dit punt wel beperkt tot alleen die zaken, welke een direct verband hebben met de zaak-Palme. Voor de lezer met de behoefte aan het levensverhaal van Stieg Larsson is dit boek niet geschikt.

Dit doet echter niets af aan het feit dat Jan Stocklassa een uitermate boeiend en interessant boek op de markt heeft gebracht. De oplossing van de zaak is met dit boek dichterbij gekomen. Of die oplossing er ooit gaat komen zal de toekomst moeten uitwijzen. Stocklassa is hierover zelf wel hoopvol als hij zegt: 'Telkens als ik een nieuw deel van Stieg's theorie uittestte, belandde ik op een dood spoor, maar ik kwam ook telkens iets nieuws te weten.' Dat ooit het juiste spoor gevonden moge worden....

Hebban Reading Challenge 2018:

#16 Een boek dat in 2018 is verschenen
#27 Een waargebeurd boek
#34 Een boek met een naam in de titel