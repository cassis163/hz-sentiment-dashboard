origineel, Vargas,In Maak dat je wegkomt komt Joss Le Guern, uit de boot gevallen zeeman, aan de kost als stadsomroeper. Stadsomroeper? Ja, mensen deponeren boodschappen in zijn bus, hij roept die om. Te koop: nest witte en rode katjes, drie katers, twee poezen. - Ik hou van je, Hélène. Ik wacht op je vanavond in de Chat qui danse -  De laatste tijd maakt Le Guern zich zorgen over vreemde boodschappen. Hij wordt er weliswaar goed voor betaald, maar waar slaan die oud-Franse of Latijnse teksten in godsnaam op? En wat betekenen die omgedraaide vieren die overal in Parijs op deuren gekalkt worden? Het zijn geen zaken die Commissaris Adamsberg aanbelangen. Hij moet zich bezig houden met moordzaken en het herkennen van zijn zesentwintig nieuwe medewerkers. Dan valt de eerste dode, op het lichaam zijn zwarte vlekken en vlooienbeten te zien. Slachtoffer van de pest of van een ordinaire moordenaar?

Maak dat je wegkomt bevat alle ingrediënten voor een spannende thriller. Toch krijgt het van mij slechts twee sterren op de schaal van de site voor en door thrillerfans. Want daar wringt het schoentje: Vargas lukt er niet in om je aan de bladzijden te kluisteren. De spanning van een zeepbel, las ik in de VN-gids over een werk van Vargas, en die prachtige vergelijking gaat ook op voor dit boek. De bijwijlen grappige dialogen, het schilderachtige decor, het toch wel aardige en intelligente verhaal en vooral (opnieuw!) de originele personages maken dit boek toch meer dan de moeite waard om te lezen. Niet als nagelbijtende thriller maar als gemoedelijk tussendoortje. Bovendien is het erg mooi uitgegeven door De Geus.

Blijven twee minpuntjes. Allereerst de titel. Ik vind die vreselijk en bedacht tijdens het lezen alternatieven zoals Heerser van de pest, Cito, longe, tarde of De zaaier. Maar misschien zouden dergelijke titels te hoge spanningsverwachtingen wekken. Ten tweede de vertaling. Af en toe had ik zo iets van hé, deze zin leest moeilijk. Zoals: ik wacht op je vanavond in de Chat qui danse. Niet verkeerd natuurlijk, maar ik wacht vanavond op je klinkt mij veel natuurlijker in de oren.