Op 15 juni verscheen in Engeland bij Bantam de nieuwste Tess Gerritsen: The silent girl. Een nieuw verhaal rond Jane Rizzoli en Maura Isles. In The Silent Girl  is het thema ‘geesten’ en Tess schrijft dat dit boek het meest persoonlijke is dat ze heeft geschreven. Het is geïnspireerd door het feit dat ze zelf is opgegroeid als Chinees-Amerikaanse.

De jonge Billy, die eigenlijk graag auteur zou willen zijn, heeft een baantje als gids in het China Town van Boston. Hij tracht zijn publiek iets mee te geven van de mystiek van de omgeving. Op een avond, net als hij vertelt over een meervoudige moord in een restaurant die jaren geleden heeft plaatsgevonden, vindt een van zijn gasten tot zijn ontzetting een hand. Een echte, dode hand. Jane Rizzoli krijgt de zaak. Al snel vinden ze degene van wie de hand is; op een dak vlakbij de vindplaats wordt het lichaam van een jonge vrouw gevonden. Het lijkt er op of ze verrast is bij een inbraak maar gek genoeg heeft ze ook een heel duur vuurwapen bij zich. En nog gekker: het lijkt of de hand met een scherp zwaard van haar arm is gescheiden. Jane en Maura werken samen in een oude zaak die plotseling weer actueel wordt. Ze worden geconfronteerd met werkelijke en onwerkelijke gebeurtenissen.

Het sterke aan dit boek is dat je van minuut tot minuut wil blijven lezen omdat de hoofdpersonen zo goed tot leven komen en het plot, zoals we gewend zijn van Tess Gerritsen, zo goed in elkaar zit. En als je dan net denkt dat je het allemaal doorhebt, komt er nog een verrassing om de hoek kijken. De mix van een puur Amerikaanse meervoudige moord, die volgens collega’s van Jane al jaren geleden is opgelost, gecombineerd met oude volksverhalen uit China is bijna betoverend. (Door: Jannelies Smit)