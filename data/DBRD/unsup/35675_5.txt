Bijna twintig jaar geleden verdween Frankie’s beste vriendin Sophie. Waarschijnlijk is ze van de oude pier gevallen na een avondje stappen, maar er is nooit een lichaam gevonden. Frankie is toen vertrokken uit het dorp waar ze opgroeide en is nooit meer teruggegaan. Nu wordt ze gebeld door de broer van Sophie, Daniel, hij zegt dat het lichaam van Sophie is gevonden… Hij vraagt Frankie om terug te komen en samen met hem uit te zoeken wat er daadwerkelijk gebeurd is die fatale avond. Maar Frankie voelt er niet veel voor om het verleden en zijn bijbehorende geheimen op te graven. Toch doet ze het, voor Daniel en voor Sophie.
Eenmaal daar bespringt het verleden haar. Iemand stuurt haar dreigbriefjes en ze denkt Sophie te zien, die haar achtervolgt. Iemand probeert haar gek te maken en ervoor te zorgen dat ze haar geheim blootgeeft, maar wie?

Je leest het verhaal vanuit het perspectief van Frankie, die het verhaal vertelt alsof ze het tegen Sophie heeft, bijzonder gedaan, maakt het psychologisch nog sterker. En je leest dagboekfragmenten van Sophie, de gebeurtenissen leidend tot haar verdwijning. Langzaam wordt er steeds meer duidelijk, langzaam bekruipt je een heel ongemakkelijk gevoel…
Doordat je het verhaal van Frankie en van Sophie leest, krijg je een completer beeld van hun vriendschap, hun herinneringen en hun geheimen. De ontknoping van dit super spannende verhaal had ik niet aan zien komen, ik was totaal op het verkeerde been gezet! (al verwacht je wel een verrassing, dit zag ik niet aankomen!)

Deze psychologische thriller wist echt onder mijn huid te kruipen, het verhaal is zo beklemmend, zo spannend. Je voelt gewoon het duistere sfeertje wat er hangt in dat kustplaatsje en op die pier. De Pier is een hele sterke thriller, die ik in één dag uit had. Top!