Auteur : Linda Jansma
Titel : Vrij spel
Pagina’s : e-bookversie
Uitgever :De crime compagnie



Het verhaal;
Het verhaal wordt beetje bij beetje onthuld vanuit de belevenissen van vier personen. Gwen, de moeder van Emma en vrouw van Nick. Emma, de 16-jarige dochter van Gwen en Nick. Ozzie, een lid van de Almighty Saints en Luc, de pastoor van de kerk bij het park dat door de Almighty Saints wordt gedomineerd.
Het boek begint op 15 oktober om 6.35 als er een melding binnenkomt van een mogelijk gewapende jongen op Station Overvecht in Utrecht. Als de agenten Tom en Nick op het station arriveren, krijgen ze te horen dat de jongen zich op perron twee bevindt en een zwarte jas draagt met een legergroene pet. De gangkleuren van de beruchte Almighty Saints. Als Tom en Nick de jongen proberen te arresteren ziet Nick tot zijn ontsteltenis dat het de jongen is, die het leven van zijn 16-jarige dochter, Emma, heeft verwoest. Eindelijk heeft hij hem gevonden. Als Tom de jongen tot stilstaan probeert te manen, kijkt hij de agenten aan met een priemend koude blik vol haat. Plotseling gaat hij er vandoor. Op het einde van het perron kan hij niet verder en draait zich om naar de achtervolgende Tom en Nick. Nick ziet in een flits dat het bendelid zijn wapen trekt en schiet hem neer voordat hij het wapen kan gebruiken. De jongen valt dood neer. Alleen is er geen spoor van een wapen. Was het een gerechtvaardigd gebruik van Nick’s wapen? Of schoot Nick uit vergelding? Onderzoek zal het moeten uitwijzen. De Almighty Saints willen hoe dan ook wraak nemen voor het doden van één van hen. Gaat ze dit lukken? Hoe gaan ze dit aanpakken?
Wat volgt is een fantastisch geschreven, heftig verhaal, waarin Linda Jansma ons via Emma, Gwen, Ozzie en Luc meeneemt naar de aanleiding van Nick’s behoefte tot wraak. Acht maanden voor het fatale ongeluk is Emma op een verwoestende manier in aanraking gekomen met de Almighty Saints. Hoe past Luc, de pastoor, in het verhaal? Wat is de rol van de enigszins menselijk lijkende Ozzie, een van de originals van de Almighty Saints, in het verhaal? Welke invloed heeft de verwoestende gebeurtenis op het leven van Emma? Hoe gaat haar familie er mee om? Via zeer levendige personages en erg beeldende beschrijvingen brengt Linda Jansma mij op het puntje van mijn stoel. Sommige momenten zijn zo heftig en goed beschreven dat ik het boek even opzij moet leggen om bij te komen. Om vervolgens weer als een speer door het verhaal te gaan. Ik wil weten hoe het in elkaar steekt. Hoe het afloopt. Linda bouwt het verhaal en de spanning heel erg goed op. Bij de ontknoping zit ik met tranen in mijn ogen te lezen. Zo goed beschreven. Het boek blijft die nacht dan ook nog prominent in mijn dromen aanwezig.
Ik kan niet wachten op de volgende Linda Jansma. Haar manier van schrijven vind ik zo goed. Vrij Spel vind ik van de zes boeken het beste boek tot nu toe en krijgt van mij een dikke 5 sterren !!