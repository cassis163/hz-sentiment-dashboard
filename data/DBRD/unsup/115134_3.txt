‘Insomnia’ - Jilliane Hoffman



Genre: Thriller
Uitgeverij: De Fontein
ISBN: 9789026144455
Uitvoering: paperback
Aantal pagina’s: 383
Verschijningsdatum: 25 september 2018

Met grote dank aan Uitgeverij De Fontein voor het recensie-exemplaar.

Inhoud
Mallory Knight is een 17-jarig meisje dat wordt vermist en die het zoveelste slachtoffer lijkt te zijn van de seriemoordenaar Handyman. De Handyman deelt opnames van zijn slachtoffers via social media met de politie. Bobby Dees is vanuit een taskforce betrokken bij het onderzoek naar de Handyman en stuit bij zijn jacht op de dader verrassend genoeg op een teruggekeerde Mallory. Pas dan verandert haar wereld compleet.

Mijn mening
Een boek dat er geweldig uitziet. Mooi detail is dat de vogel (sneeuwuil) die de voorzijde van de omslag siert, op de achterzijde met gesloten ogen staat. Het boek is onderverdeeld in een proloog, drie delen die gezamenlijk vijfennegentig hoofdstukken beslaan en een epiloog. Het grote aantal hoofdstukken bevordert de leesbaarheid.

Opmerkelijk is dat als e-book bestand ook het korte verhaal ‘Nummer 9’ is verschenen. In ruim dertig pagina’s wordt een verhaal verteld over een van de eerdere slachtoffers van de Handyman, geschreven na Insomnia met als ondertitel ‘wat er voorafging aan Insomnia’. Ik heb het erna gelezen en vond het een leuke aanvulling op Insomnia zelf. Ik vraag mij wel af waarom het niet de eerste dertig bladzijden zijn geworden van Insomnia zelf.

Het boek heeft een aantal verschillende lagen waarbij ik het meest gecharmeerd raakte van de innerlijke strijd van Bobby Dees. Als vader heeft hij veel moeite met de slachtoffers die de seriemoordenaar maakt. Vanuit zijn vaderrol wekt hij veel begrip en sympathie op voor Mallory. Mallory wordt als personage beheerst door totale angst en ontreddering. Dit is goed neergezet waardoor de beklemmende sfeer ook op mij als lezer oversloeg. Net als in de horrorfilms maakt zij nu en dan keuzes die ik onbegrijpelijk dom vind. En een mismatch vormen met haar angst.

Het deel waarin zij als paria en parasiet van de gehele samenleving wordt ervaren, vind ik sterk neergezet. Ook het gebrek aan vertrouwen om de jacht op de moordenaar grootschalig op te zetten is een sterke verhaallijn. Ik ben vaak verrast en ik heb toch ook geregeld het gevoel gehad mij op platgelopen paden te bevinden. Originaliteit en cliché-zaken waren beide aanwezig. Zo was het ook met de spanning in het verhaal. Het is ontzettend spannend maar heeft anderzijds nergens tot slapeloosheid geleid. Op basis van de titel was die verwachting te hoog gespannen.

Eindoordeel
Een boek dat net zo mooi is als het eruit ziet. De sfeer wordt voor een groot deel door het uiterlijk van het boek onderschreven. Niet alledaags, origineel, mooi, indringend, spannend en verrassend. Verrassend als de kaart die ik van de Handyman in mijn brievenbus kreeg. En ongrijpbaar. Ongrijpbaar als de afzender ervan.

De keerzijde was er ook. Het verhaal was minder verrassend qua ontknoping en bevat in de vertaling enkele hikjes, die mij vooral in het begin belemmerde om echt in het verhaal te kunnen verdwijnen. Vergelijkingen met Gillian Flynn en Karin Slaughter op de omslag zijn wat mij betreft overbodig. Een goed auteur en boek heeft alleen zichzelf nodig. Jilliane Hoffman, ook deze was weer uitstekend.
Het boek krijgt van mij drie slapeloze sterren.

Peter van Bavel - recensent De Perfecte Buren

Mijn persoonlijke songtekst
‘Deep in the bosom of the gentle night
Is when I search for the light
Pick up my pen and start to write
I struggle, I fight dark forces in the clear moonlight
Without fear
Insomnia
I can't get no sleep’

(Faithless – Insomnia)