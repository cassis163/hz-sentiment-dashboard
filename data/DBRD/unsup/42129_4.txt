Harvey is als eigenaar van restaurant Dreadnought het slachtoffer van de maffia van Sally Pruik. Wat deze niet weet, is dat het FBI de touwtjes in handen heeft. Een explosieve situatie, waar Tommy, sous-chef en neef van Sally Pruik, nog het meest van zal te lijden hebben. Hij probeert een eerzaam leven op te bouwen, zonder meegesleurd te worden in de gangsterpraktijken van oom Sally. Dat lukt aardig, totdat Sally een informant laat vermoorden in het restaurant. Tommy komt tussen twee vuren te staan: het FBI wil hem in het getuigenbankje, de maffia ziet hem liever verdwijnen.

Er wordt nogal wat bloed vergoten, maar het wordt nooit wansmakelijk. Integendeel, Bourdain weet het zo in te kleden dat het bijna komisch wordt. Prachtig is ook de hoofdrol voor het restaurant zelf: waar anders kan je een lijk fileren, in acht plasticzakken verpakken en met het afval buitenzetten? Door die heel eigen sfeer wordt dit boek een uitstekende maffiathriller, die best eens mag verfilmd worden.