De storm is lang niet het eerste boek van Cussler dat ik gelezen heb, maar ik kan me niet heugen eerder een verhaal te hebben gelezen waarbij Kurt Austin de hoofdrol speelde. Hoewel er al heel wat avonturen aan dit verhaal zijn voorafgegaan, was dit niet storend tijdens het lezen. Het verhaal staat in principe helemaal op zichzelf.

Cussler en Brown openen het verhaal met twee hoofdstukken die zich tientallen jaren voor de gewone verhaallijn afspelen. De gebeurtenissen zijn spannend beschreven en trekken je gelijk het verhaal in. Wel merkte ik dat ik erg bleef zoeken naar een verband tussen de eerste bladzijdes en de rest van het verhaal. Vrij laat werd hierop teruggegrepen, waardoor het misschien niet echt nodig was geweest om de gebeurtenis die daaraan voorafging helemaal uit te schrijven.
De spanningsboog verslapt gedurende het verhaal nauwelijks en nergens is te merken dat dit verhaal door twee personen is geschreven. De auteurs houden er lekker de vaart in. Technische details slaan ze daarbij niet over. Hoewel ik dat enerzijds altijd wel een verrijking vind – zo leer je nog iets nieuws – krijg ik soms ook het gevoel dat de auteurs duidelijk willen maken dat ze een goede research hebben gedaan. Op sommige plaatsen is het een beetje afleidend.

Het plot steekt knap in elkaar, al zijn niet alle wendingen overtuigend. Voorspelbaar is het verhaal echter niet. Steeds opnieuw komen de personages in situaties waarbij het bijna niet benarder kan. Dat de geloofwaardigheid dan een beetje ten koste gaat van de originaliteit, moet je als lezer maar even voor lief nemen. Vermakelijk en spannend blijft het boek wel.

Waar het verhaal een beetje aan schort, is de uitwerking van de personages. De hoofdpersonages reageren bijna overal hetzelfde op en hebben zelfs dezelfde humor. Hun gedrag, de gedachten en de humor zijn tevens terug te vinden in de Dirk Pitt boeken van dezelfde schrijver, waardoor je een beetje het idee krijgt dat uitsluitend hetzelfde type mensen bij NUMA werkt. Dat vind ik jammer, de bijpersonages zijn hierdoor interessanter en verrassender dan de hoofdpersonages.

Al met al is het weer een fijne, avontuurlijke thriller van Cussler en Brown. Hoewel de personages wat mij betreft nog wel wat meer uitgediept hadden mogen worden, neemt dat niet weg dat het verhaal een origineel plot heeft en je als lezer door het boek heen raast.