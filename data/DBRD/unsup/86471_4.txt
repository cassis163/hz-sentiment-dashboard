Het boek

'De zwaartekracht van liefde' vertelt het verhaal van Jimmy Darling en zijn jarenlange strijd tegen zijn geestesziekte, resulterend in zijn opname in een psychiatrische inrichting. Het verhaal wordt verteld door zijn dochter die op indringende wijze laat zien wat de impact van de ziekte is op het gezin en die de vraag stelt of liefde uiteindelijk niet de ultieme waanzin is.

Wanneer Jimmy Darling in het psychiatrisch ziekenhuis Beckomberga wordt opgenomen, brengt zijn dochter Jackie steeds meer tijd door bij haar vader. Wanneer haar moeder voor een vakantie naar de Zwarte Zee vertrekt, wordt Beckomberga Jackie’s hele wereld.

Dokter van dienst is Edvard Winter. Op sommige avonden neemt hij een paar uitverkoren patiënten, waaronder Jimmy, mee naar feesten in de binnenstad van Stockholm. Zodra ze in Edvards Mercedes de poort uit zijn, gaat de eerste fles champagne open. ‘Een avond buiten het ziekenhuis maakt weer mensen van ons,’ zegt de dokter.

In het ziekenhuis huist ook zuster Inger Vogel, een engelachtige verschijning op houten klompen die zich in het schemergebied tussen orde en verwoesting lijkt op te houden en Sabina, patiënt en lustobject van Jimmy en dokter Winter. Sabina is geobsedeerd door vrijheid en de dood.

‘De zwaartekracht van liefde’ gaat met name over de liefde tussen Jacky en haar vader en haar zoektocht naar wat hen bindt.

Visie van de recensent

‘De zwaartekracht van liefde’ is mythisch van vorm en duister van sfeer. In korte, fragmentarische scènes verhaalt Stridsberg over Jimmy, zijn leven in psychiatrisch ziekenhuis Beckomberga, zijn medebewoners en de relatie met zijn tienerdochter Jackie. Jackie spijbelt dagelijks van school om naar het ziekenhuis te gaan. Ze wil haar vader beschermen voor een terugval, maar er zijn meer onduidelijke redenen waarom ze zich aangetrokken voelt tot Beckomberga. Later, wanneer ze zelf een kind heeft, blijkt dat ze bang is om de psychische genen van haar vader te hebben geërfd.

Stridsberg schrijft een onderkoeld soort proza, even beeldend als omfloerst. De vele sprongen in het verhaal maken dat je als lezer zeer geconcentreerd moet blijven. In het ene hoofdstuk is Jackie een volwassen vrouw en moeder van Marion, dan weer springt het verhaal terug naar Jackie als jong meisje. Gesprekken tussen Jackie en moeder Lone vinden veelal in een droom plaats. De hoofdstukken zijn fragmentarisch hetgeen het lastig maakt om de lijn in het verhaal vast te houden, maar tegelijkertijd zorgt het ervoor dat je ervaart hoe moeilijk het voor de hoofdpersonen moet zijn om de lijn in hun leven te vinden en vast te houden.

Wellicht hier en daar wat al te duister, maar in combinatie met de prachtige, sprankelende schrijfstijl vol beeldschone beeldspraak, maken dat ‘De zwaartekracht van liefde’ diepe indruk maakt.

Om mijn woorden te illustreren, deel ik zo’n wonderschone en tevens duistere alinea: “Ik denk dat ik op een trampoline sta en in het water onder me kijk. Daarna maak ik de perfecte sprong en verdwijn in de diepte, na een paar seconden is het oppervlak weer een zwarte spiegel. Het zal zijn of ik hier nooit ben geweest.”

Over de auteur

Sara Stridsberg (1972) is een Zweedse auteur en vertaler. Stridsberg heeft inmiddels verschillende romans op haar naam staan en heeft diverse prijzen in de wacht gesleept, waaronder de Literatuurprijs van de Noordse Raad en de EU-literatuurprijs.

Uitvoering
Paperback, 352 pagina's
Uitgever Hollands Diep
ISBN10 904882608X
ISBN13 9789048826087

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti-blog.simplesite.com/