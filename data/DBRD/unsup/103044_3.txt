Na Duivelspiek en 13 uur komt internationaal bestseller auteur Deon Meyer (1958) opnieuw met een verhaal waarin rechercheur Bennie Griessel de hoofdrol speelt. 7 dagen is een echte Zuid-Afrikaanse misdaadroman.

Zonder pardon zal hij elke dag een politieagent neerschieten. De schutter wil maar één ding en dat is dat de moordenaar van advocate Hanneke Sloet zo snel mogelijk gevonden wordt. De SAPS tast in het duister en het onderzoek lijkt volledig vast te lopen. Tot de dag dat de schutter op de verkeerde man mikt.

Hoewel 7 dagen het derde boek met Bennie Griessel als hoofdpersoon is, is het heel goed afzonderlijk te lezen. Het personage van Bennie is vrij standaard want zoals we vaak zien in thrillers is ook deze rechercheur een workaholic met de nodige problemen in zijn privéleven.
Door de vele personages, vaak met Afrikaanse namen, is het in het begin nogal lastig om goed in het verhaal te komen. De schrijfstijl van Deon Meyer is over het algemeen zeer prettig maar de gebruikte afkortingen, termen en vele stopwoordjes remmen het verhaal af en ondanks de toegevoegde verklarende woordenlijst is het, zeker als dit je eerste boek van Zuid-Afrikaanse bodem is, echt even wennen.
De twee verhaallijnen, het onderzoek naar de moord op Hanneke Sloet en de jacht op de sluipschutter lopen continue door elkaar heen en stukje bij beetje kom je, na vele verrassende wendingen in de plot uiteindelijk toch te weten hoe de vork in de steel zit. Helaas is er gedurende het hele verhaal een ernstig tekort aan spanning, vaart en spectaculaire acties en het pageturner effect blijft dan ook uit. De woorden rust en regelmaat zijn meer dan ooit op dit verhaal van toepassing. Je hoopt voortdurend dat het er nog van komt, dat het verhaal je alsnog bij de keel grijpt en extreem boeiend wordt maar tevergeefs. Uiteindelijk volgt de niet te voorspellen ontknoping die wel wat vergezocht is maar goed, het verhaal is slim afgerond. Case closed! 7 dagen is absoluut de moeite waard om te lezen maar het is geen thriller die je de stuipen op het lijf jaagt. Iets dat ik stiekem toch verwacht had van een boek van deze populaire en succesvolle auteur. Mijn verwachtingen waren kennelijk te hoog maar ik zal echt nog wel eens iets van Deon Meyer lezen want schrijven kan hij zeker. 3 sterren