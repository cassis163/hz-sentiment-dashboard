We maakten voor het eerst kennis met Simone Luijten (1989) door haar verhaal Een puppy voor kerst. Dit was het eerste verhaal dat zij publiceerde en een cadeautje in de Hebban Adventskalender 2018. We zijn nog maar een paar maanden verder en Luijten verrast ons weer met een nieuw verhaal.
In Een tweede kans voor Jazz maken we kennis met Lisa die als vrijwilliger elke zaterdag in een asiel werkt. Ze is gek op honden, maar woont helaas te klein om er zelf eentje te kunnen adopteren. Van haar werk in het asiel geniet ze daarom enorm! Lekker buiten wandelen met de honden, maar ook schoonmaken doet ze met liefde. En vooral voor de hond Jazz die haar hart heeft gestolen. Het is geen mooie hond maar wel een lieverd en toch wil niemand har adopteren. Als er een puppy achter wordt gelaten voor de deur van het asiel fleurt dat het leven van Jazz en Lisa wat op. Jazz heeft er een maatje bij en Lisa ziet de aantrekkelijke dierenarts Richard vaker en dat vindt Lisa helemaal geen probleem!
Lisa is een herkenbaar hoofdpersonage. Een jonge vrouw met een leuke baan, lieve vrienden, ze heeft een goede relatie met haar ouders, een leuk huisje en toch mist er iets. Want de prins op het witte paard is ze nog niet tegengekomen. De eenzaamheid die ze daardoor ervaart, speelt een rol in het verhaal en dat maakt Lisa menselijker en realistisch. Je wilt als lezer dan ook niets liever dat Richard haar eindelijk eens mee uit gaat vragen.
Naast Lisa spelen ook andere personages een grote rol in dit verhaal. Haar zorgzame en hilarische ouders, haar beste vriendin en haar collegaâ€™s. Bijzonder knap gedaan van Luijten hoe ze bijpersonages een belangrijke rol in het verhaal heeft gegeven, wanneer je bedenkt dat het maar tachtig bladzijdes zijn. Maar de belevenissen van Lisa lopen vloeiend in elkaar over en zo ook de rollen van de bijpersonages. Zo zijn ze onmisbaar voor het verhaal geworden.
De spanning in het verhaal wordt langzaam opgebouwd. Gaat Richard nog een stap wagen of durft Lisa zelf actie te ondernemen? En hoe loopt het af met de honden uit het asiel? Uiteindelijk gaat het verhaal een kant op die je niet aan ziet komen, maar wel voor een heerlijk hoog feelgoodgehalte zorgt!
Een tweede kans voor Jazz is een kort verhaal maar toch ook spannend. Vol met lieve viervoeters, vriendschap en liefde uit een onverwachte hoek. Bijzonder knap hoe Luijten dit allemaal in een verhaal heeft weten te verwerken met precies het goede tempo. Eigenlijk wil je na het lezen alleen maar meer! Hopelijk hoeven we niet lang te wachten op weer een nieuw verhaal of misschien wel een roman.