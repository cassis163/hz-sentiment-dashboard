Door de schrijfstijl van Tineke van Huijstee werd ik meteen het verhaal in gesleurd. Midden-veertigers Josje en Marijke zijn al hun hele leven vriendinnen, maar inmiddels woont carrièrevrouw Josje al jaren in Argentinië. Daarom mailen ze. Vaak. Over álles. Dus ook over de overgang en het belabberde huwelijk van Marijke en de depressie waar Josje uit eenzaamheid in belandt. Herkenbare vriendschap. Met ongezouten meningen en onvoorwaardelijke steun. Tussendoor appen ze (vaak hilarisch) met de rest van hun hechte vriendinnengroep, karakters waarin we allemaal wel kennissen of vriendinnen zullen herkennen. Als Marijke tijdens een concert als door de bliksem getroffen verliefd wordt op een veel jongere gitarist is snel al niets meer zoals het was. Met elkaar rollen de vriendinnen van de ene in de andere gebeurtenis. ‘Toch?’ is de titel. En dat is niet voor niets. Het verwijst naar de eeuwige twijfels die de vrouwen hebben. Maar dat geldt misschien wel voor ons allemaal. Toch? Precies, dat bedoelt Tineke!