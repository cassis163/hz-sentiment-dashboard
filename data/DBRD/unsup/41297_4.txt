In dit boek komen verschillende personages van de verschillende reeksen bij elkaar of ze worden benoemd. Dat vond ik wel leuk om te lezen.

In Kaapstap is de geheime dienst met een onderzoek bezig want er bestaat een vermoeden dat er een terroristische aanslag aan zit te komen. Enkele islamieten worden afgeluisterd, maar omdat alles in code gebeurt, is het lastig om te weten te komen wat wanneer en hoe gaat gebeuren. Er zit niet veel anders op dan de hulp van de Amerikanen te vragen. Die laatsten willen niet zomaar informatie delen.

Een tweede verhaallijn gaat over neushoorns die opgehaald moeten worden aan de grens met Mozambique. Lemmert gaat mee in de vrachtwagen. Wanneer ze in Limpopo zijn en in de buurt van het Kruger park, loopt een en ander niet meer zo vlot als het in eerste instantie leek. Lemmert voelt zich gepakt en zint op wraak. Deze verhaallijn was heel plezant om te lezen omdat ik net op dat moment zelf in het Krugerpark op safari was. Dat gaf het verhaal net dat beetje extra cachet.

Een derde verhaallijn gaat over Mat Joubert. Hij is weg bij de politie en start zijn eerste zaak bij een priv√©-detective. Daar gaat het er heel anders aan toe dan bij de politie. Al was het maar dat niets voor niets is, alles moet gedeclareerd worden, onkosten, uren en ieder onderzoek kost geld. Deze zaak gaat over een vermissing en de vrouw heeft een lening aangegaan om het onderzoek te kunnen bekostigen. Mat heeft medelijden met haaren heeft het lastig om alles te declareren, het voelt voor hem als het uitmelken van de klant.

Het spreekt voor zich dat alle verhaallijnen ergens moeten samenkomen en raakvlakken hebben.
Het einde vond ik iets minder, wat afgehaspeld en abrupt, maar verder een topboek, spannend, goede plot, draadjes allemaal afgewerkt.