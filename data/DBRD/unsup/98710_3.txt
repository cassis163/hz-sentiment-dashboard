Met een diepe zucht sloeg ik Paper Towns dicht. Omdat het zo spannend was? Ontroerend? Meeslepend?
Nee... omdat ik blij was dat ik het uit had!
Paper Towns is geen slecht boek, zeker niet. Het begin - of eigenlijk de eerste helft - is absoluut goed en uiterst vermakelijk. Daarna volgen echter vele pagina's waar je jezelf doorheen moet sleuren en moeite moet doen om het boek niet aan de kant te leggen. Pas tegen het eind begint het dan weer interessant te worden met een leuke roadtrip welke echter veel te snel voorbij gaat. Misschien wel het leukste deel van het verhaal, welke je al vanaf het begin ziet aankomen, krijgt in het boek te weinig ruimte. Ontzettend jammer, want het had van Paper Towns een klassieker kunnen maken terwijl het nu gewoon een middelmatig jeugdboek is. Het einde is ook een beetje een tegenvaller. Geen verrassingen, geen ontroering zoals in Een weeffout in onze sterren. Slechts de opluchting dat je het einde van het verhaal hebt weten te halen.