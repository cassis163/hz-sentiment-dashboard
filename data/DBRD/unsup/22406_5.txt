02 jul 2012

Sira Quiroga werkt al vanaf haar twaalfde jaar in een van de beste naaiateliers van het Madrid in de jaren dertig van de vorige eeuw. Ze is verloofd met een nette jongen en hij vindt, dat ze moet leren typen, zodat ze ook ambtenaar kan worden, net als hijzelf. Daarvoor gaan ze naar een winkel, waar ze typemachines verkopen en daar gebeurt het ongelofelijke: Sira wordt verliefd op de verkoper. Ze zegt haar voorgenomen huwelijk af en gaat er vandoor met haar minnaar naar Marokko, omdat in Spanje de burgeroorlog uitbreekt. Daar geniet ze van een leven vol feesten en luxe. Na een paar maanden wordt het haar minnaar Ramiro te heet onder de voeten en hij vertrekt naar Argentinië, haar berooid achterlatend. Hij heeft de erfenis, die ze in Madrid van haar pas ontdekte vader heeft gekregen, gestolen en laat ook het verblijf in het hotel op haar rekening achter. De politiecommissaris bemoeit zich met Sira. Ze moet binnen een jaar de schuld terugbetalen aan het hotel in Tanger. Hij plaatst Sira in een pension in het stadje Tetouan in het Spaanse protectoraat. De pensionhoudster Candelaria zoekt voor Sira allerhande baantjes, maar nergens wordt ze aangenomen. Tot Sira een keer aan het naaien is en Candelaria dat ontdekt. Met pistolen, die ze op een kamer gevonden heeft wil Candelaria de nieuwe werkplek van Sira financieren, maar dan moeten eerst de pistolen verkocht worden en dat is een hachelijke onderneming. Sira krijgt belangrijke klanten en maakt ook goede vrienden, zoals Felix en de Britse Rosalinda. Via de laatste komt ze in contact met de geheime dienst van de Britse overheid. Rosalinda haalt haar over om weer in Madrid te gaan werken en daar als een spionne informatie over haar clientèle te vergaren. Sira vindt dit erg moeilijk, omdat ze net haar moeder naar Marokko heeft gehaald. Zij houdt het atelier in Tetouan draaiende en Sira gaat met een andere identiteit naar Madrid wanneer de Tweede Wereldoorlog uitbreekt, na advies van haar moeder. Zij vindt, dat Spanje niet nog een oorlog aankan. Sira opent in Madrid een naaiatelier en zoekt haar clientèle zo veel mogelijk onder vrouwen van hoge nazi-officieren, zodat ze ongemerkt vertrouwelijke informatie kan ontfutselen. Maar als ze dan voor een speciale opdracht naar Lissabon moet, wordt het toch wel heel gevaarlijk voor Sira. Gelukkig komt ze iemand tegen, die ze kort in Marokko heeft leren kennen en op wie ze toen verliefd is geraakt. Ze durfde hem niet in haar leven toe te laten, omdat hij als journalist vast snel weer weg zou gaan. Nu redt hij haar uit een heel penibele situatie, waar ze bijna het leven liet. Niemand kan ze meer vertrouwen. Het geluid van de nacht is het onvergetelijke verhaal over een vrouw die met vallen en opstaan leert dat ze alleen kan vertrouwen op haar eigen kracht. Het voert je door de aangrijpende geschiedenis van Spanje, Marokko en Portugal en de Tweede Wereldoorlog. Het verhaal van Maria Dueñas over Sira Quiroga, die uitgroeit van eenvoudige naaister tot vrouw van de wereld is een verslavend verhaal, omdat de sfeer in de diverse landen erg goed wordt beschreven. Ik heb op internet al gekeken waar Tetouan ligt in Marokko. Het lijkt me heel leuk om daar eens een vakantie te houden. Ik heb gelezen in een recensie, dat de titel van het boek in het Spaans El tiempo entre costuras wat zoiets betekent als 'De tijd tussen naaiwerk'. Het geluid van de nacht is dan een niet zo goede titel, vind ikzelf ook. Vijf sterren voor dit mooie verhaal over Sira.