Ragdoll is het debuut van Daniel Cole. De toon voor eventuele vervolgboeken is hiermee gezet. De ondertitel: 6 slachtoffers, 1 lichaam maakt je, als lezer, nieuwsgierig. De kaft van het boek is angstaanjagend en de rug van het boek is fantastisch. Wat een mooie vormgeving! Je voelt de draad letterlijk op de achterkant. De rode draad waarmee het boek gebonden is, kom je op verschillende paginaâ€™s tegen tijdens het lezen. Ergens geeft dit je een luguber gevoel. Het maakt het boek tastbaarder.

Het boek begint met een proloog. Dat maakt het boek interessant. In eerste instantie weet je niet waar het naar toe gaat en waar het over gaat. De daaropvolgende hoofdstukken zijn ingedeeld op datum en tijd. Soms handig, soms niet.
Er wordt een lichaam gevonden. Er is iets geks aan de hand met deze overledene. Het bestaat uit verschillende personen. Het lijkt wel een lappenpop. Later duikt er een lijst op met namen van mensen die de volgende zullen zijn op de lijst van de moordenaar. Op de lijst staat ook de naam van de hoofdpersoon: Wolf.

In het boek wordt regelmatig van perspectief gewisseld. Dit kan heel hinderlijk zijn, maar ook een voordeel hebben. Doordat je alles van verschillende kanten ziet, weet je als lezer (bijna) alles over de situatie. De verschillende personages, het zijn er veel, worden niet allemaal even goed uitgewerkt. Dat is soms jammer, omdat je het idee hebt dat je nog niet alles weet. Misschien een opzet van de schrijver? Sommige personages worden heel realistisch neergezet en zijn bijna tastbaar.

De belichting vanuit de kant van de journalistiek is een mooie toevoeging. Hoever gaat een journalist voor een verhaal? Zijn er grenzen? En hoe ga je hiermee om? Dat zijn allemaal vragen die voorbij komen. Een mooie toevoeging op het verhaal.

Het verhaal zelf is origineel en heel beeldend geschreven. Soms iets te beeldend, maar meestal past het wel bij de situatie. De plottwisten zijn geweldig. Je valt van de ene verbazing in de andere. Hoeveel fantasie kan iemand hebben? Heel veel kennelijk. De humor in het boek is vermakelijk en wordt goed afgewisseld met de duistere kant van het boek.
Ragdoll is een aanrader voor een thrillerfan. Het verhaal is origineel en de vormgeving is prachtig!