Gerlof Leistra is een misdaadverslaggever met een uitstekende staat van dienst. Hij heeft al meerdere bijzonder goed ontvangen titels op zijn naam staan. Nu treedt hij op als redacteur van De wereld van de misdaad, het boek dat een inleiding vormt tot een hele serie die bij Lebowski zal verschijnen. Elk boek zal zich richten op de misdaad in een bepaalde stad. In het inleidende deel krijgt de lezer diverse voorproefjes.
In De wereld van de misdaad wordt in elk hoofdstuk door een journalist een andere stad besproken. Het mooie is dat iedere journalist ook werkelijk woont en werkt in die stad, en dus een betere sfeerbeschrijving kan geven. Aan het einde van het boek wordt een korte bio van iedere journalist gegeven. De hoofdstukken zijn niet al te lang maar gelukkig zijn ze niet oppervlakkig; integendeel, sommige stukken hebben heel veel diepgang. Het zijn niet alleen maar stukjes waarin namen en omstandigheden worden genoemd.
De uitgever en Gerlof Leistra hebben een goede taak verricht door de journalisten te kiezen die ze hebben gekozen; de lezer die geïnteresseerd is in true crime krijgt met dit boek een uitstekend voorproefje van wat ongetwijfeld een succesvolle serie zal worden.