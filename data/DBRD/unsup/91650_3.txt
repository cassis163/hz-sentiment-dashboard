Sid Halley gaat een dagje naar de races, samen met zijn ex-schoonvader. Helaas zal de dag in een drama eindigen: er vallen drie doden, waaronder één paard. Voor de dag om is, zal Sid tot over zijn oren betrokken zijn bij deze sterfgevallen. Sid Halley is namelijk niet zomaar een man. Sid is een beroemde en talentvolle jockey geweest, die bij een akelige val zijn linkerhand is kwijtgeraakt. Sinds die tijd heeft hij zich opgeworpen als een soort privé-detective voor eigenaars en trainers van paarden. Als er doden vallen, weet men Sid dan ook meestal snel te vinden.
Dick Francis is een van die zeldzame auteurs die zich al jarenlang niet alleen weten te handhaven, maar ook met zijn tijd meegaat. Alle boeken van Dick Francis spelen zich af in de racewereld. Tot zover blijft alles bij het oude. Maar verder heeft hij veel eigentijdse elementen geïntroduceerd. Het internetgokken doet zijn intrede en zijn hoofdpersonen hebben tegenwoordig computers en mobieltjes tot hun beschikking.
Daarbij blijven de verhalen zélf ook een bepaalde frisheid hebben. Hoewel alle verhalen typisch Britse hoofdpersonen hebben, en zich afspelen op die typisch Britse racebanen, wordt het nooit typisch truttig. Francis mannelijke helden zijn geen stoere in tweed geklede mannen, zijn slechterikken zijn geen sigaren kauwende en plat pratende figuren, en zijn vrouwen zijn geen hulpeloze damsels in distress. In tegendeel. Francis hoofdpersonen zijn echte mensen! Dat is een van de redenen waarom zijn boeken altijd goed zijn voor een paar uur leesplezier.
Dodelijk web is ouderwets knap geconstrueerd. Er wordt een echt web geweven van de gebeurtenissen; de draden van het web beginnen in het verleden, maar worden pas in het heden volledig ontrafeld. Bovendien worden er nieuwe draden gelegd die een verbinding vormen naar nieuwe verhalen met Sid Halley in de hoofdrol. En dat belooft dus nog veel meer spanning in de toekomst. Dick Francis, still going strong.