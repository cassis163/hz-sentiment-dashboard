In ‘Morten’ draait het om het politieke spel dat zich in Nederland afspeelt. Het verhaal wordt vanuit twee personages verteld: Morten Mathijsen en Marijn Flanders. Afwisselend lees je vanuit de derde persoon Mathijsen en de ik-persoon Marijn. Dat is in het begin wel even schakelen, vooral als er in de hoofdstukken van Marijn ook nog stukken uit het manuscript te lezen zijn. Je moet daardoor in het begin goed opletten wie wie is en welke rol hij/zij in het verhaal heeft.

Anna Levander geeft met ‘Morten’ een inkijkje in de politieke keuken van Den Haag. Met het personage Morten laten de auteurs op een geloofwaardige manier zien hoe een politicus zich vooral in verkiezingstijd staande probeert te houden in de media en bij het thuisfront. Morten wil er zowel voor zijn gezin zijn als voor zijn kiezers. Dat is niet altijd mogelijk.

Dankzij de korte hoofdstukken, de spanningselementen en de vlotte schrijfstijl van de auteurs leest het verhaal lekker door. Dat wekt de verwachting van een zeer spannende ontknoping. Helaas valt die wat tegen. Desalniettemin zorgt de epiloog ervoor dat je wel uitkijkt naar het volgende deel.