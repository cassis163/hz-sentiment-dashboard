Blijf waar je bent is voor mij een zeer aangename kennismaking met het werk van Sharon Bolton geweest. Naar ik begrepen heb is Blijf waar je bent het derde deel van een serie rondom Lacey Flint. Daar heb ik onder het lezen absoluut geen last van gehad. Natuurlijk was en is het onbekend voor mij wat Lacey precies heeft meegemaakt maar ik heb niet de indruk dat dit een feit is wat ontbreekt in dit boek. Je weet het niet dus weet je ook niet of het echt belangrijk is in het verhaal. Hoe dan ook ik heb zeer genoten van Blijf waar je bent en durf gerust te stellen dat dit boek je niet zal teleurstellen.

Blijf waar je bent is opgedeeld in drie delen, en deze beslaan 67 hoofdstukken. En een korte proloog die je het verhaal in zuigt, ik was gelijk verkocht.

Het verhaal speelt zich in een maand tijd af, van het moment van kennismaken met Barney en zijn vriendengroep tot het einde. De voorliggende periode van het begin van de vermissingen niet meegerekend.

De schrijfstijl van Bolton vond ik erg prettig om te lezen, goed toegankelijk en zonder moeilijke woorden. Een heerlijke flow aan woorden, overzichtelijke hoofdstukken die pas tegen het eind wat lang worden. Niet luguber maar mooi gedoseerd worden de moordpartijen beschreven, althans dat is wat ik er van denk. Niet dat een moord überhaupt mooi is maar er is verschil in de manier van beschrijven. Ik heb er geen slapeloze nachten van gehad in ieder geval. Eerder een paar korte nachten omdat ik niet kon stoppen met lezen…

De cover is zeer aantrekkelijk maar tegelijkertijd ook licht misleidend. Bij het zien van de cover denk je eerder aan een vrouwelijk slachtoffer dan aan jongens in de leeftijd van een jaar of tien.

Blijf waar je bent is een boek wat je oppakt en daarna niet snel naast je neerlegt. Vanaf het begin wordt je het verhaal ingezogen, de verhaallijn is zeer goed te volgen, op een gegeven moment had ik een dader in het vizier maar oh boy, was ik mooi op het verkeerde been gezet. Een heerlijke thriller die je absoluut een paar uur heerlijk zal vermaken.

Ik heb een nieuwe schrijfster ontdekt waar ik absoluut meer van wil lezen dus mijn toch al oneindige ‘wil ik ooit nog lezen’-lijstje is hierbij weer wat langer geworden…

Deze review verscheen als origineel via mijn eigen blog.