De Noorse auteur Karin Fossum heeft al vele spannende boeken op haar naam staan.
Het zijn boeken waarin een hoofdrol is weggelegd voor hoofdinspecteur Konrad Sejer.
Veenbrand is het 12e deel in de Konrad Sejer reeks.
Karin Fossum heeft jaren gewerkt in verschillende verpleeg inrichtingen en heeft daar veel psychologisch inzicht opgedaan.

In een caravan op het terrein van een boer worden twee lichamen gevonden, het zijn de lichamen van Connie Hayden en haar zoontje Simon.
Wie zou in vredesnaam een vrouw en haar jonge zoon willen vermoorden?
Connie was een alleenstaande vrouw, die zich erg verantwoordelijk voelde voor de zorg voor en het geluk van haar kind.
Ze voelde een voortdurende tweestrijd tussen haar wens er helemaal voor Simon te zijn en haar behoefte een baan te gaan zoeken en voor de broodnodige inkomsten te gaan zorgen.
Als blijkt dat het op de kleuterschool niet helemaal goed gaat met Simon voelt Connie haar zorg en verantwoordelijkheid nog sterker.

Inspecteur Konrad Sejer, die het onderzoek naar de moorden leidt, heeft sterk het gevoel dat er een band moet zijn tussen de moordenaar en zijn slachtoffers.
Toch blijft hij lang in het ongewisse over wat er precies gebeurd is.
Hij gaat onder andere praten met de moeder van Connie, maar die wil niets zeggen over het verleden van haar dochter.
Uiteindelijk valt er een klein puzzelstukje op de juiste plek en kan Konrad de zaak oplossen.

Het boek is goed geschreven, Karin Fossum heeft een groot psychologisch inzicht, wat maakt dat de personen in het boek echt gaan leven voor de lezer.
Eenmaal begonnen met lezen, heb ik het boek tot het einde niet meer weggelegd, wat me geen enkele moeite heeft gekost.
Karin Fossum heeft met Veenbrand een spannend en bijzonder boek geschreven, waarin ontspoorde familiebanden een grote rol spelen.