Greg Iles keert na twee op zich zelfstaande titels met een nieuw personage terug over wie in zijn verdere reeks nog meer verhalen zullen verschijnen. Penn Cage, een jurist die in Florida als Officier van Justitie werkzaam is, zal kennismaken met zijn fans en al snel door velen in hun harten worden gesloten. Want naast een karakter dat de meesten aan zal spreken is hij ook in staat het recht bij tijd en wijle te laten zegevieren. En meestal worden die momenten door zijn geestelijke vader opgetekend en in boekvorm aan de fans aangeboden.
Het stille spel is in 2001 voor de eerste maal in het Nederlands verschenen als paperback, daarna in 2002 als pocket en onlangs, na geruime tijd uitverkocht geweest te zijn, in 2008 opnieuw als pocket. Maar het is net als met wijn, naarmate de leeftijd vordert wordt de kwaliteit beter.
Penn Cage woont en werkt in Florida als Officier van Justitie en is gelukkig met zijn vrouw Sarah en hun dochter Annie. Wanneer Sarah ernstig ziek wordt en voortijdig komt te overlijden is er voor Cage nog maar een mogelijkheid, terugkeren naar zijn geboorteplaats Natchez. Daar kunnen zijn ouders hem ondersteunen bij de opvoeding van Annie en is hij in staat zijn leven weer op de rit te krijgen.
Eenmaal teruggekeerd komt hij achter een al tientallen jaren sluimerend probleem; zijn vader, dokter Tom Cage wordt afgeperst voor iets waar hij part noch deel aan heeft. Een tweede probleem is de moord op Delano Payton, een donkere man die is verbrand omdat hij een bedreiging vormde voor de werkgelegenheid die in eerste instantie voor de blanke bevolking gold en niet voor zwarten.
Het eerste probleem krijgt hoge prioriteit. Hij wil het snel oplossen en het tweede probleem wordt hem ingegeven door de welgevallige Caitlin Masters, hoofdredactrice van de Natchez Examiner. Penn krijgt een waarschuwing van de burgemeesterskandidaat Shad Johnson, die volgens Penn zelf het gevaar lijkt te zijn waar hij voor waarschuwt. Destijds is de zaak in de doofpot terecht gekomen en politiek is het niet handig om alles weer op te rakelen en alsnog de dader op te sporen en te straffen voor deze laffe daad. Na een eerdere weigering en diverse dreigementen gaat hij toch in op de wens van de nabestaanden van Delano Payton en probeert de onderste steen boven te krijgen om de moordzaak op te lossen.
Goede wijn behoeft geen krans en dat geldt zeker voor de meest boeken van Greg Iles. Tegen een politiek historische achtergrond van de apartheid in Amerika acteert Penn Cage als kwetsbaar maar eerlijk jurist. Zowel hijzelf als zijn naaste familie worden bedreigd.
Dit verhaal is een schoolvoorbeeld van het gegeven dat de politiek niet altijd zo zuiver is als ze zelf denkt.
Het opnieuw uitgeven van een ouder boek, zoals Het stille spel, heeft soms tot gevolg dat de lezer geconfronteerd wordt met een boek dat duidelijk gedateerd is. Nu hoeft dat niet altijd negatief te zijn, zeker niet als de beschreven omstandigheden positieve veranderingen hebben ondergaan. Gelukkig is de apartheid in Amerika geen gemeengoed meer en is de carri√®re van Bill Clinton en Colin Powell ook al bijgeschreven in de geschiedenisboeken. Buiten deze kleinigheden is en blijft het boek gewoon een topper!