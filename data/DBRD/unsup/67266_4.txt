‘From this moment on I shall no longer be Emma, but Editing Emma, striving to make positive changes to my life (or ‘edits’, if you will).’
Emma Nash wil haar leven beteren. In plaats van zichzelf opsluiten in haar kamer en haar ex-vriendje Leon stalken op Facebook, wil ze positieve dingen gaan doen. Toch kan ze hem niet helemaal loslaten. Hij heeft namelijk al een nieuwe vriendin terwijl hij het nooit officieel heeft uitgemaakt met haar. Op een gegeven moment stopte hij gewoon met antwoorden op haar berichtjes. Maar Emma is vastbesloten Leon nu te vergeten. Ze begint een privéblog om daar haar voortgang bij te houden.
Editing Emma is het debuut van Chloe Seager. Seager heeft Engelse literatuur en drama gestudeerd. Ze houdt enorm van kinderliteratuur/YA en werkt momenteel als literair agent van kinderboeken.
Het boek bestaat volledig uit blogposts van Emma en soms een paar tweets. Het doet veel denken aan de Confessions of Georgia Nicolson-serie van Louisa Rennison. Beide series gaan over een tiener en bevatten een enorme hoeveelheid sarcasme en humor. Georgia houdt een dagboek bij, Emma schrijft blogposts. Toch weet Seager haar eigen boek te schrijven door serieuze punten aan te stippen en plaatst ze het verhaal in de moderne tijd.

Social media en internet spelen namelijk in dit verhaal een grote rol. Emma blogt continu, is actief op twitter, ontdekt per ongeluk het Tinder-profiel van haar moeder, wordt gecatfished en stalkt haar ex-vriendje op Facebook (iets waar iedereen zich wel eens schuldig aan maakt, toch?). Het zijn allemaal herkenbare dingen die veel spelen in deze tijd. Wanneer ze even niet op internet mag, herontdekt ze echter een oude hobby en dat is heel mooi om te lezen. Het laat zien dat niet alles om internet draait en dat daar af en toe een pauze van nemen goede dingen kan brengen.
Emma is een grappig meisje, maar wel een tikkeltje egoïstisch. Ze komt in nogal wat awkward situaties terecht maar weet die op een heerlijk sarcastische en grappige toon te beschrijven op haar blog. Het zijn vaak korte blogs zoals lijstjes ‘waarom Faith een cool mens is’, ‘verwachtingen vs de realiteit’ of screenshots van onhandige chatgesprekken met jongens. Hoewel sommige situaties tenenkrommend zijn, blijf je geboeid door lezen. Emma blijft sympathiek en maakt een mooie karakterontwikkeling door. Uiteindelijk komt ze erachter wat echt belangrijk voor haar is.
Vriendschap is een belangrijk thema in dit boek. Haar beste vriendinnen Steph, Gracie en Faith helpen elkaar met allerlei problemen. Dat kan gaan over wat ze aan moeten doen naar een feestje, welke jongens ze leuk vinden, maar ook over serieuzere problemen. Zo is er een mooie verhaallijn over het feit dat Faith niet uit de kast durft te komen. Verder bespreekt Seager zaken die je niet in heel veel YA-boeken leest, zoals masturbatie en ongesteldheid.
Editing Emma is een hilarische coming of age-roman over de intensiteit van eerste liefdes, vriendschap en alle moeilijke zaken waar je als puber mee om moet leren gaan. Het is een boek vol met goede voornemens, ongemakkelijke gesprekken op eerste dates en als bonus komt er ook nog een tas met een onthoofde kameel-knuffel voorbij. Goed voor heel wat momenten hardop lachen!