Spirit Animals is een avonturenreeks voor jeugd vanaf tien jaar. Het eerste deel, Vechten voor je leven, kwam in mei 2014 uit en was geschreven door de bedenker van deze serie: Brandon Mull (bekend van de Fabelhaven-reeks). In november volgde dit tweede deel, Op de vlucht.
Spirit Animals is een project dat door meerdere auteurs zal worden ingevuld. Op de vlucht is geschreven door de geweldige Maggie Stiefvater, die fijne boeken op haar naam heeft staan, zoals de Ravenserie, de Mercy Falls-trilogie en Dodenrit. Allemaal stuk voor stuk aanraders, voor een oudere leeftijdsgroep dan Spirit Animals.
Ze brengt het er echter met dit boek goed vanaf. Op de vlucht is een heerlijk vervolg op Vechten voor je leven en lijkt zelfs meer solide in elkaar te zitten dan het eerste deel. Wellicht is dat het resultaat van de al bestaande samenstelling van de groep kinderen en hoofdpersonen, die in het eerste boek nog uit alle windrichtingen moesten komen om elkaar te vinden.
In deze wereld heeft elk kind een moment in zijn jeugd dat het een drankje mag drinken, waarna er wel of niet een totemdier aan zich zal openbaren en binden. Het gebeurt helaas steeds minder en minder. Als dan ineens voor een aantal kinderen heel bijzondere dieren tevoorschijn springen, wil iedereen ze aan hun kant hebben. De Groenmantels vertegenwoordigen in dit verhaal de goede kant en uiteindelijk belanden alle kinderen gelukkig daar. Ze worden getraind en voorbereid op een gevecht met de bad guys, want daar zal het zeker op uit komen.
Conor heeft de wolf Briggan als maatje. Ze kunnen geweldig goed met elkaar overweg en Briggan is een sterke partner, al vindt Conor hem soms stiekem nog wel wat eng. Abeke is door de binding met Uraza, het luipaard, zelf een beetje katachtig geworden. De andere twee hebben wat meer moeite in de samenwerking met hun totemdieren. Meilin is een nuffig meisje, dat heel goed kan vechten en haar ogen niet kon geloven toen er in haar ceremonie een panda naar voren kwam. Panda Jhi is een gezellige, slome dikkerd, waar Meilin maar moeilijk een waardevolle medestrijder in kan zien. In dit deel wordt eindelijk een klein beetje zichtbaar van Jhi’s speciale krachten. Rollan is een straatschoffie, dat geen idee heeft hoe hij met zijn valk Essix moet communiceren. Ze lijkt zich niets van hem aan te trekken.
Met zijn vieren moeten ze op pad om de talisman van Rumfuss het Everzwijn in bezit te krijgen. Talismannen van Koningsdieren zijn een essentieel wapen in de strijd tegen de ander. Aangezien de slechteriken de talismannen aan het verzamelen zijn, proberen de Groenmantels en de kinderen heb voor te zijn. In de reis ontmoeten ze tegenstanders en komen ze in gevaarlijke situaties terecht. Het viertal moet niet alleen leren goed met hun totemdier samen te werken, maar ook met elkaar, hoe verschillend ze ook zijn.
Vechten voor je leven vormde al een positieve verrassing. Op de vlucht doet daar nog een schepje bovenop. Niet alleen is de vormgeving van de boeken erg mooi en is de bijbehorende Spirit Animals-test ontzettend leuk om te doen met je klas (of collega’s), het zijn ook nog eens ontzettend spannende en leuke verhalen! Uitstekend voor jongens en meisjes vanaf tien jaar, maar ook onderhoudend voor lezers (ver) boven die leeftijd.
Alle delen worden door de Nederlandse uitgever onder Brandon Mulls naam uitgebracht. In het binnenwerk staat de naam van de werkelijke schrijver genoemd. Volgende delen zijn in het Engels al verschenen van o.a. Garth Nix en Marie Lu.