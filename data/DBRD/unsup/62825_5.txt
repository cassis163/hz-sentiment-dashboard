Gebroken meisjes trok al meteen mijn aandacht toen ik dit boek zag verschijnen in de ‘te verwachte boeken van Hebban’, zoveel maanden terug. Het leven op een kostschool en een meisje dat er dood wordt aangetroffen, dit zijn de verhalen die ik zeer graag lees. Ik was dan ook meteen enthousiast toen ik erin kon starten.

De proloog zorgt er al meteen voor dat je getriggerd wordt om de rest van het verhaal verder te lezen. Een jong meisje op de vlucht voor een onbekende achtervolger en dan de sprong naar het heden, zijnde 2014. We maken kennis met Fiona en haar vader, die een vreselijk verlies geleden hebben. De kostschool vormt hier al meteen de verbindende factor tussen het heden en verleden. De toevoeging van het geestenaspect zorgt ervoor dat alles nog mysterieuzer wordt.

De vier kostschoolvriendinnen worden goed aan ons voorgesteld en ik kon me alles levendig inbeelden door de beschrijvende schrijfstijl van Simone St James. Het boek heeft geen rotvaart, maar heeft het vooral van het mysterie en de details. Een zeer goed geschreven boek, dat steeds aanzet tot verder lezen. Een zeer goed boek om te lezen, met de griezelige setting en de levendige karakters. Een schrijfster die ik zeker in de gaten ga houden!