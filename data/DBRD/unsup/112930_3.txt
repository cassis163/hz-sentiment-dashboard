In het veld vertelt ons het ontroerende verhaal over twee moeders, die afzonderlijk hun zoons zijn kwijtgeraakt. Nadat de militie eest de man van Christine doodt, verliest zij ook nog eens haar 12-jarige zoon Paul aan hen als ze hem meenemen. Liz verliest haar zoon Orin doordat ze een slechte moeder was. Twee totaal verschillende verhaallijnen, maar met een gemeenschappelijke kern. Het boek voert ons mee naar de twee geheel verschillende zoektochten in Oost-Afrika, naar de zoons van deze vrouwen. Zullen hun paden elkaar kruisen?

Deze intrigerende roman kruipt langzaam je ziel binnen en blijft daar even zitten. Het is een boek waar je nog een tijd over nadenkt. De cover wekt enigszins verwarring op, omdat deze spelingen naar kindsoldaten en de film 'Blood Diamond' suggereert. In mate wordt dit in het boek besproken, maar de boventoon ligt meer bij levensbepalende dilemma's dan bij kindsoldaten. Situaties in het boek zijn realistisch en aangenaam neergezet en nergens voert oorlog de boventoon.

De start is wat stroef, want Loncraine begint zijn boek met het introduceren van een hoop personages. Hierdoor blijft de link onduidelijk. We weten niet wat de personages precies willen vertellen. Langzaamaan, in de stijl van het boek, wordt alles helder. De personages krijgen een plaats in het verhaal.

Ondanks dat het verhaal je aan het denken zet, zijn er wat vreemde sprongen gemaakt. Alsof er tijd overgeslagen wordt, of mist. Er zijn wat situaties waarbij de verhaallijn ineens ophoudt, om in een nader tijdstip verder te gaan. Hierdoor worden er vragen gecreëerd, die niet allemaal een antwoord krijgen.

Loncraine heeft ijzersterke personages neergezet. Levensecht, met elk hun eigen problemen waarmee ze zich door het leven worstelen. Gemis, verdriet, angst en drugs zijn grote kernwoorden en die worden tot op het bot ontveld, zonder saai te worden. De gesprekken zijn rustig doch krachtig en een bijzonder goede prestatie. Naast de nodige actiescènes, zorgen deze dialogen voor rust in het verhaal.

Prachtige roman met confronterende gebeurtenissen en een verhaal dat je aan het denken zet. 3,5*