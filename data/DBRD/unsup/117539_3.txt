Er zijn veranderingen op til bij de politie in Bradfield, waar Carol Jordan werkt en Tony Hill als freelancer profielschetsen maakt. John Brandon, de baas van Jordan, gaat met pensioen en geeft het stokje door aan James Blake. Deze laat meteen weten dat de politie geen gebruik meer mag maken van de diensten van Hill. Hij is te duur; binnen de politie worden studenten opgeleid in het maken van profielschetsen die veel goedkoper zijn.
Jordan ontdekt al snel dat goedkoop duurkoop is. In Bradfield worden de lichamen gevonden van tieners van wie de geslachtsdelen verminkt zijn. Een andere overeenkomst is dat ze via een chatprogramma contact hebben gehad met een vreemdeling die vlak voor hun verdwijning een afspraak met hen gemaakt heeft. Na het ontdekken van twee lichamen krijgt de politie ondersteuning van een profielschetser in opleiding. Onnodig te zeggen dat zijn samenwerking met Jordan nogal stroef verloopt.
Daarnaast gaat Een spoor van bloed, wat betreft Tonys verleden, verder op de ingeslagen weg. In De wrede hand maakten we kennis met de akelige moeder van Tony Hill die haar zoon zijn erfenis wilde aftroggelen. Een spoor van bloed vertelt hoe Tonys ouders elkaar ontmoet hebben en waarom Tony zijn vader nooit heeft gekend.
Aan het eind van Een spoor van bloed verzucht Tony dat dit niet zijn beste zaak was. Dat is zo. De plot van dit boek kent weinig tot geen verdachten, waardoor de lezer geen plezier kan beleven aan het meespeuren met de politie. De oplossing die McDermid op het eind verzonnen heeft is aardig bedacht, maar brengt geen voldoening.
Verhaaltechnisch is McDermid niet erg op dreef in dit boek. Naast het hoofdonderzoek heeft ze nog een zijlijn uitgezet over een onderzoek waar Sam, een medewerker van Carol, mee bezig is. Deze zijlijn past niet echt in het boek.
Daarnaast wordt de relatie tussen Hill en Jordan minder uitgediept dan in de vorige boeken, ook al zijn er wel kansen voor McDermid om dat te doen.
Het enige dat Een spoor van bloed interessant maakt om te lezen is om weer iets over het verleden van Hill te weten te komen. En dat zal voor de fans ook zeker genoeg zijn.