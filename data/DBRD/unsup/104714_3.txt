De stenen engel is alweer het vierde deel van de Amsterdam-reeks van de Britse auteur David Hewson (1953), tevens bekend van de Nic Costa-serie en The Killing. De rechercheurs Pieter Vos, Laura Bakker en Dirk van der Berg krijgen het flink voor de kiezen, mede dankzij hun nieuwe chef, de weinig sympathieke Jillian Chandra. Chandra is voornemens de eigenzinnige Vos – en zo nodig anderen – te ‘offeren’ en te vervangen door haar eigen mensen. Zij ervaart echter dat een vos niet licht met één strik te vangen is.  

Bloemenmeisje Annie Schrijver wordt bijna-dood teruggevonden nadat haar ouders haar vermist hadden gemeld. Onderzoek levert aanwijzingen op die doen denken aan de zogenaamde Schone Slaapstermoorden, die nooit bevredigend zijn opgehelderd. Vlak bij Annie ligt het lichaam van een dode man, opgeleukt met een verse tatoeage. Chandra draagt de rechercheurs op zo snel mogelijk met onderzoeksresultaten te komen, waarmee zij dan goede sier kan maken. Geen geringe klus, want ingewikkelde relaties, leugens en bedrog vieren hoogtij. Er vallen meer doden, het team komt onder druk te staan.  

De Amsterdam-reeks is prettig om te lezen, dat vooropgesteld. Het is alleen jammer, dat het niveau van de delen sterk wisselt. Zo kent De stenen engel  een welhaast ondermaatse plot. Hewson doet voortvarende openingszetten. Het vervolg wordt algauw rommelig en houdt de aandacht niet vast, het wordt sloom en langdradig. De vraag dringt zich allengs op waar dit alles toe moet leiden. Daar zit de zwakte van dit boek: als lezer kun je niet meedenken, want nieuwe feiten en personages doemen zomaar op, waarmee Pieter Vos de oplossing van de verschillende raadsels zo goed als in de schoot geworpen krijgt. Hewson onwaardig. De gemeenplaats ‘Niets is wat het lijkt’ gaat voor De stenen engel zonder meer op, maar niet in positieve zin.

In De stenen engel is Hewson minder op de toeristische toer dan de eerdere delen. Deze keer wordt de Albert Cuypmarkt op de kaart gezet. En passant helpt de auteur een vluchtelingengezin uit de problemen. Hoe moeilijk kan het zijn?  

Een vijfde deel in de Amsterdam-reeks lijkt vooralsnog niet aan de orde. Op zijn website schrijft Hewson over The Killing en de Pieter Vos-boeken: “Both were great fun to write and I hope to read too.” Dat klinkt alsof hij er klaar mee is. In mei 2018 publiceert Hewson een hervertelling van Juliet and Romeo. In juli 2018 verschijnt na een vakantie van acht jaar, zo noemt de auteur het, Nic Costa #10: The Savage Shore.