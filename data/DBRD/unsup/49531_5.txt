Wat is en blijft Nora Roberts toch een geweldige schrijfster, alsof het haar geen enkele moeite kost schudt zij met grote regelmaat heerlijke en altijd goed in elkaar stekende boeken uit haar mouw. Zo ook met “Kijk niet terug” waarin zij het drama beschrijft van een grote schietpartij in een winkelcentrum. Bij deze schietpartij zijn heel veel mensen aanwezig, waaronder Simone die als eerst het alarmnummer belt en Reed, die een jongetje redt. Roberts beschrijft hen en ook vele andere betrokkenen van dit drama vrij gedetailleerd. Hiermee legt zij een stevig fundament voor het vervolg van het boek want uiteindelijk blijken deze personages door deze gruwelijke schietpartij onlosmakelijk verbonden met elkaar te zijn. Naast het feit dat de schietpartij heel veel impact op hun persoonlijke leven heeft worden zij gedwongen de strijd aan te gaan tegen het nog steeds loslopende brein achter deze schietpartij. Deze strijd gemixt met een flinke dosis romantiek, humor en een hoofdrol voor CiCi, de zeer flamboyante oma van Simone, hebben mij dit boek wederom ademloos laten uitlezen.