Wat als jouw kleine zusje wordt ontvoerd, maar de daders eigenlijk jou wilden hebben? Booktuber Chinouk Thijssen beschrijft in Fataal spel de sterke band die zussen kunnen hebben op een manier waar je haren recht van overeind gaan staan.

Verhaal
De zusjes Carmen en Jessie Cohn lijken ontzettend op elkaar; ze hadden een tweeling kunnen zijn. Het enige verschil zit in hun karakters. Carmen is een rustig en verstandig persoon, terwijl Jessie houdt van uitdagingen.

Op een avond bezoeken de zussen een feestje. Jessie vindt het geweldig, maar Carmen had toch liever thuis op de bank gezeten en besluit een luchtje te scheppen. Wanneer ze plots op haar schouder getikt wordt, krijgt ze buikpijn van het bericht dat ze krijgt: Jessie heeft een ongeluk gehad; ze is van de trap gevallen. Ze worden beiden met de ambulance naar het ziekenhuis gebracht, waar Jessie een kamer toegewezen krijgt. Alles lijkt goed te komen met het jongste zusje, maar dan is ze plots verdwenen. Er zijn geen sporen en geen camerabeelden. Carmen vertrouwt het niet, en al snel blijkt dat zij gelijk heeft. De politie en haar ouders geloven niet dat Jessie is ontvoerd, maar de visioenen die Carmen krijgt bevestigen het tegendeel...

Jessie blijkt ontvoerd te zijn en de kidnapper stuurt Carmen opdrachten die ze moet uitvoeren om bij haar zusje te komen. Uit deze boodschappen weet Carmen op te maken dat de ontvoerder het eigenlijk op haar gemunt had. Doordat ze zo op elkaar lijken heeft deze persoon ze per ongeluk verwisseld. Samen met haar vriendin Tahnee, haar vriend Chris en buurmeisje Marissa voert Carmen de opdrachten uit die steeds gevaarlijker lijken te worden.

Zullen de zusjes elkaar ooit nog terugzien?

Look & Feel
Wat een toffe cover! Hij sluit perfect aan bij het verhaal. Het meisje op de voorkant zou zowel Jessie als Carmen kunnen zijn. De handen op het hoofd duiden op angst of pijn. De ruwe achtergrond zorgt voor een duistere touch. De rug van het boek is egaal legergroen en past goed bij de rest van de omslag.

Het boek is van een fijn formaat en met een harde kaft. Het papier van het binnenwerk is iets steviger dan gemiddeld, waardoor het boek dikker lijkt dan het eigenlijk is.

De broodtekst in het binnenwerk is voorzien van een ontzettend fijn lettertype dat lekker wegleest. De hoofdstukken zijn simpel ingedeeld met nummers. Aan het einde van het boek krijgt de lezer nog een flashforward: twee maanden later.

Oordeel
Dit vind ik een ontzettend lastig boek om te beoordelen. Ik kan niet zeggen dat ik het een slecht boek vind, maar ik kan ook niet zeggen dat ik er zwaar van genoten heb...

Ik vond het moeilijk om in het verhaal te komen. Er worden in de verhaallijn vrij wat puzzelstukjes weggelaten die pas tegen het einde van het verhaal worden ingevuld. Deze ''oplossingen'' voelen een beetje makkelijk verzonnen, alsof de auteur zich ineens bedacht: 'Oh ja, daar moet ik ook nog iets voor verzinnen'. Het was duidelijk dat Chinouk Thijssen wist waar ze naartoe werkte, maar de weg er naartoe lijkt niet helemaal goed uitgestippeld te zijn. Dit is vooral merkbaar bij de 'speurtocht' die Carmen moet afleggen om bij haar zusje te komen. Jammer! Het maakt het verhaal voor de lezer soms wat onduidelijk. Ook moet ik eerlijk bekennen dat ik mij soms wat ergerde aan bepaalde elementen; zo werd er in het boek vaak verkondigd dat 'de politie te weinig werk doet of langzaam werkt', maar vervolgens wordt bewijsmateriaal ook niet aan de politie overhandigd. Er werden dus merkwaardige conclusies getrokken.

De verhaallijn zorgt er echter wel voor dat ik kippenvel tot onder mijn nagels van kreeg. Als ik mij voorstel dat mijn zusje ontvoerd zou worden, word ik er misselijk van. Tijdens het lezen van dit boek ben ik dan ook meerdere keren even haar kamer in gelopen om te kijken of ze er nog steeds was. Een beetje vreemd, dat wel...

Tegen het einde van het boek komt er meer vaart in het verhaal. Bepaalde elementen zijn wel een tikkeltje voorspelbaar; zo is het al vrij snel duidelijk wie er achter de ontvoering van Jessie zit. Tóch weet Chinouk er een mega heftige twist aan te geven en de lezer verbouwereerd achter te laten. Ik ben geen grote fan van open einden, maar dit slaat alles. Chinouk, kunnen jouw fans rekenen op een vervolg? Lang niet alle vragen zijn beantwoord, dus in een eventueel vervolg hoop ik op iets meer duidelijkheid.

Nog niet eerder las ik een boek van deze auteur, dus ik kan het niet vergelijken met eerder werk. Tijdens het lezen kreeg ik alleen sterk het gevoel dat dit boek niet geschreven is voor iemand van mijn leeftijd (20 jaar), maar meer bedoeld is voor de jongere laag van Young Adult-lezers. Chinouk heeft een fijne schrijfstijl die ervoor zorgt dat je verder wil lezen. En zij is zelf ook echt een super leuk en enthousiast mens. Volg je haar nog niet op Instagram en Facebook? Vooral even doen, want het is leuk om te zien hoe haar leven als schrijfster eruit ziet.

Kortom, niet helemaal mijn cup of tea, maar ik kan mij voorstellen dat jongere lezers hier meer plezier aan beleven. Vandaar tóch mijn drie sterren. Chinouk heeft een fijne schrijfstijl en ik ben benieuwd naar haar ontwikkelingen.

Sterren: ***

Specificaties
Uitgever: Clavis
Uitgave: Hardcover
Publicatiedatum: 26-03-2018
Pagina's: 197
ISBN: 9789044830910

Met dank aan uitgeverij Clavis voor het toesturen van een recensie-exemplaar. Dit heeft mijn beoordeling niet beïnvloed.