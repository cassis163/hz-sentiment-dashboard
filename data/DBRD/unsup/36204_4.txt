Ben je toe aan een heerlijk vlotlezende, goed geschreven feelgoodroman? Dan kan ik je Lentekriebels van Milly Johnson van harte aanbevelen.

In Lentekriebels leest de 35-jarige Lou Winter een artikel in een tijdschrift over het opruimen van je huis en daarmee je hoofd: gooi alle overbodige, niet gebruikte, verkeerd aangeschafte of gekregen zooi uit je leven en je schept ruimte in je huis, maar bovenal in jezelf. Daar is Lou wel aan toe!
Wanneer ze eenmaal begint met opruimen wordt ze zich er langzamerhand van bewust dat ze tijdens haar 10-jarige huwelijk van een sterke, prachtige jonge vrouw is veranderd in een onzeker, naar goedkeuring hunderend vrouwtje dat noch voor zichzelf noch voor anderen durft op te komen. Door haar dominante en manipulerende man is ze haar zekerheden, haar geloof in zichzelf en haar beste vriendin Deb kwijtgeraakt. Ze begint aan een fysiek en geestelijk opruimproces en terwijl haar man denkt dat alles wel weer bij het oude zal komen (lees: Lou zal altijd voor hem kiezen, want wat moet ze zonder hem?), neemt Lou steeds meer afstand van haar oude leventje tot er geen terugkeer meer mogelijk is. Is de man die de afvalcontainers komt brengen voor alle weggegooide troep hier mede debet aan? Of heeft haar opnieuw hervonden vriendschap met Deb ermee te maken?

Lentekriebels is een roman zoals ze er in dit genre niet veel zijn. Meestal erger ik me aan het niemandalletjes-niveau wat veel chicklits niet weten te ontstijgen. In dit boek echter heeft het verhaal ruim voldoende inhoud en diepgang om Lou te kunnen volgen op haar reis naar zichzelf, maar ook een humoristische luchtigheid waardoor het allemaal niet te zwaar wordt. De romantische en positieve uitkomst staat natuurlijk van tevoren al vast. Desondanks weet de auteur goed voor het voetlicht te brengen wat de gevolgen kunnen zijn van een huwelijk waarin de partners niet gelijkwaardig zijn. Het blijft luchtig, maar luchtig met een tic.

Dit kon wel eens h√©t zomerboek van 2011 worden! Wat mij betreft een prima invulling voor een paar vrije (vakantie)uurtjes.
Wil je zelf tips over het opruimen van je huis en je leven? De site www.opruimen.startpagina.nl staat er vol mee :-). Succes (al hoop ik dat het niet zo'n dramatisch effect zal hebben als bij Lou)!!