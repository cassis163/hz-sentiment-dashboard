Het boek Hotel Alfabet van Klaas Ten Holt is niet voor tere zieltjes. Adriaan Hoorndrager, musicus/componist komt in the middle of nowhere aan, ergens in Transsylvanië in het thuisland van Graaf Vlad (beter bekend als Dracula). Hij vindt uiteindelijk het mysterieuze hotel genaamd Hotel Alfabet en boekt er een kamer.

Een etmaal lang heeft Adriaan de meest vreemde ontmoetingen en gesprekken met een verzameling rare snuiters (Professor Quast) die in het hotel werkzaam zijn of te gast. Copieuze maaltijden, soms schokkende sex binnen en buiten het hotel, rare visioenen, gelardeerd met klassieke muziek, taxidermie, de jacht op een loslopende beer, onanie, en stuitende ideeën over de nieuwe mens passeren de revue. En daarmee heb ik de sterke kant van het boek weergegeven: Ten Holt houdt de vaart en de sensatie erin, maar meteen ook de zwakke kant: het is al met al een overkill aan informatie en indrukken die het betamelijke niet weinig overschrijdt.

Ten Holt lijkt het boek vooral van zich af te hebben geschreven. Een verwerking van frustraties, woede, verdriet. Al met al dwaal je samen met Ten Holt in een bizarre opstelling van figuren en situaties en dat alles in een apocalyptische sfeer, dat uiteindelijk tot een gruwelijke kartharsis leidt, die de lezer vooral met veel vragen achterlaat. Is de geschiedenis in Hotel Alfabet nu werkelijk gebeurd of was het allemaal een lange nachtmerrie?

Nee, Ten Holt spaart zijn lezers niet en bespaart hem of haar de walging evenmin: de lichaamssappen vliegen je om de oren. Al met al geeft dit toch aan het boek ondanks de keuzes die ik persoonlijk niet zou maken, een authenticiteit die ik waardeer met drie sterren.