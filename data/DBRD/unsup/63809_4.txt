Als je vast komt te zitten op een zandbank tijdens een handelstocht en op elkaar bent aangewezen, wat doe je dan? Als er geen eten te bekennen is behalve het vlees van je broeders dat langzaam koud begint te worden, wat kies je dan? Overleven of sterven?

In Bloedbroeder 1618 wachten enkele dappere bemanningsleden, waaronder Lourens Lourenszoon, het lot niet af en vluchten het onbekende oerwoud in. Achter vluchten ligt echter een onzekere toekomst verscholen waarin het ondenkbare werkelijkheid wordt. In een tijd waarin het christendom oppermachtig is in Europa en zich als een olievlek razendsnel over de kolonies uitspreidt, lijkt het overnemen van heidense levensstijlen ondenkbaar. Voor de gevluchte schipbreukelingen is het echter de enige manier om te overleven. Naast het verafschuwen van het kannibalisme en naaktloperij, leren zij de zelfvoorzienende mogelijkheden van een leven in het oerwoud kennen en verbazen zij zich over de schoonheid van een samenleving waarin geld niet bestaat.

Wanneer Lourens Lourenszoon in 1618 aan boord stapt van het Duyfjen weet hij dat hij zijn moeder en zuster in het geliefde Vlissingen lang niet zal zien, maar niemand rekent erop dat  er niets meer van het schip vernomen zal worden. Er wordt niet meer op een goede afloop voor de bemanning gehoopt, totdat Lourens acht jaar later weer voet zet op Nederlandse bodem.

Zowel jong als oud zullen worden meegezogen in dit verrassende boek. Het eerste hoofdstuk vraagt nog enig aanpassingsvermogen van de lezer om zich goed in te kunnen leven in het dagelijkse leven van de zeventiende-eeuwse Zeeuw. De uitgebreide beschrijvingen van de alledaagse beslommeringen, maar ook de historische feiten sleuren de lezer razendsnel mee terug in de tijd. John Brosens neemt je mee door de straten van zijn geboortestad Vlissingen, over de warme wateren van Zuid-Amerika, de diepe rimboe in, om daar een samenleving te leren kennen die in vele opzichten radicaal anders is dan de onze, zowel toen als nu. Op een jongensachtige, speelse manier beschrijft hij de vormen van de Arocouro-vrouwen en laat hij je echte verwondering voelen over de tegenstellingen van de verschillende culturen.

De kennis over de geschiedenis van de 17e eeuw zoals in zijn eerdere jeugdroman Koers pal Noord naar voren komt, heeft ook in deze historische jeugdroman een belangrijke rol gekregen. Dit op feiten gebaseerde verhaal, maakt hij nog tastbaarder door de opkomst van de WIC en de strijd met de Spanjaarden dikwijls te benoemen, zoals dat mensen toen ook echt in de ban hield. Ondanks de bekende feiten over de Nederlandse handelsscheepvaart, weet Brosens iedere bladzijde iets verrassends te brengen. Zoals we gewend zijn geeft Brosens ons verfrissende plot twists en een open einde dat smeekt om een vervolg op het verhaal van de bloedbroeder, Lourens Lourenszoon.