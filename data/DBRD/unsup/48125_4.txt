Reuben Maitland staat voor de lastigste opdracht in zijn carrière. Een moordenaar gebruikt de technieken van zijn eigen forensisch laboratorium tegen hem. Twee collegas worden dood gevonden. Alle aanwijzingen leiden naar het lab, beter gezegd naar hem als de mogelijke dader. Hoe dat verder afloopt moet je zelf gaan lezen!
Ik moet zeggen, het is een spannend boek om te lezen. Vanaf het eerste moment wanneer je een van de moorden van dichtbij meemaakt tot het einde wanneer de plot toch weer anders in elkaar zit dan je in eerste instantie zou verwachten, blijft het boeien. Er zit vaart in het boek. Ontwikkelingen volgen elkaar snel op. Ook het uitstapje van Reuben naar de criminele kant van de samenleving is boeiend om te lezen. Wat ik leuk vond, was dat de mogelijkheden binnen de forensische wetenschap ook binnen de criminele wereld geld waard is. Ik vond het boek hier en daar tevens wat technisch. Daar kun je merken dat John Macken genetisch onderzoeker is.
John Macken heeft een geloofwaardige hoofdpersoon neergezet. Vooral de emotionele kant van Reuben vond ik heel begrijpelijk. Zijn huwelijk loopt mogelijk stuk, het is onduidelijk of hij de vader is van zijn zoon, hij verliest mogelijk zijn baan, dit alles geeft de hoofdpersoon een rauw tintje. Logisch dat hij zijn zelfbeheersing hier en daar verliest. Of zich verliest in drank. Goed bedacht ook dat hij in het boek gered wordt door degene van wie hij het het minst verwacht! En de vragen die dat weer met zich mee brengen voor Reuben. Uiteindelijk kun je het een wonder noemen dat hij ondanks alles in zijn privéleven, de moorden weet op te lossen!
Mensen die van CSI-achtige series/boeken houden raad ik het boek sterk aan. Maar ook mensen die een spannende pageturner willen lezen. Het einde van het boek vond ik sterk. Want wat is nou belangrijker in het leven, genetica of de liefde die je als ouder voelt voor je kind? En dat dilemma hield mij misschien nog wel het meest bezig nadat ik het boek uit had!