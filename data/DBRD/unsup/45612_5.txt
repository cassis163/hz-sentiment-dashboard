zelfs de bloederige moordpartijen,In Engeland heeft John Macken, de sympathieke genetische onderzoeker, al drie boeken op zijn naam staan en is het vierde op komst. In Nederland maken we nu pas kennis met zijn succesvol debuut uit 2007, Dirty little lies of in goed Nederlands, De bloedcode.
Na het lezen zal de conclusie eenduidig zijn, deze kennismaking is 3 jaar te laat!
In De bloedcode stapt de lezer het verhaal in tijdens een bloedige folterpartij op dokter Sandra Bantam, die wordt gedwongen om de verblijfplaats kenbaar te maken van Reuben Maitland. Deze uiterst gedreven en deskundige Maitland is hoofd van het forensische laboratorium GeneCrime. Helaas zal Sandra Bantam de folterpartij niet overleven en moet de moordenaar verder op zoek.
In alle rust werkt Reuben Maitland aan de ontwikkeling van zijn uitvinding, de Fenifit. Hierbij is het mogelijk om een voorspellende fenotypering op DNA monsters toe te passen waardoor uiterlijk, karaktereigenschappen en nog meer kenmerken van de drager van het DNA voorspelbaar zijn en vastgesteld kunnen worden. Het resultaat is een persoonaanwijzing op basis van uiterlijke kenmerken door bijvoorbeeld bewakingscameras.
Binnen het forensische bureau wedijveren de twee hoofdinspecteurs Sarah Hirst en Phil Kemp om de algehele leiding. Dat veroorzaakt veel spanning en achterdocht.
Door de fanatieke instelling van Reuben, verwaarloost hij zijn huwelijk met Lucy. Hij probeert zelfs met zijn eigen nieuwe techniek aan te tonen met wie Lucy een verhouding heeft. Dat wordt het einde van zijn huwelijk en bijna gelijktijdig volgt ontslag bij GeneCrime vanwege ongeoorloofd gedrag tijdens zijn onderzoeken.
Maar de gruwelijke moorden gaan door en Reuben duikt onder.
Wanneer hij wordt verdacht van de moord- en folterpartijen, probeert Reuben vanuit zijn schuilplaats in contact te komen met een paar voormalige betrouwbare collegas. Vanuit deze positie gaat hij pogingen ondernemen om door forensisch speurwerk zijn onschuld te bewijzen en de echte moordenaar te ontmaskeren. Een schier onmogelijke taak!
John Macken heeft met dit debuut een juweel van een forensische thriller afgeleverd en nestelt zich hierdoor direct in de top. In een constructief sterk verhaal, schetst Macken een duidelijk beeld wat de mogelijkheden maar ook de gevaren zijn van de forensische wetenschap. Om te voorkomen dat een en ander te wetenschappelijk over komt, combineert hij dit met een spannende en weergaloze thriller.
Het is het thrilleraspect dat de lezer op het puntje van de stoel plaatst en ook houdt. Met zijn overdadige schrijverstalent en juiste timing zet hij de emoties in zijn verhaal op de juiste plek en tilt hiermee de spanning naar grote hoogten.
De bloedcode is hierdoor een aangename kennismaking met de talenten van John Macken. Zijn veelzijdigheid doet het verlangen naar meer boeken van hem, toenemen. Een volwaardige 5-sterren thriller!