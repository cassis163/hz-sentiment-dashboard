De eerste hoofdstukken konden mij helaas niet overtuigen en ik moest mezelf echt dwingen om door te lezen, maar langzamerhand trok het boek me mee naar het einde en kon ik het niet meer wegleggen: ontroerend, eerlijk en mooi.

Sterrenstof gaat over Henry Page, die nog nooit verliefd is geweest, tot Grace Town op school komt. Grace is echter geen normaal meisje: ze is mysterieus, draagt jongenskleren en het is duidelijk dat er iets in haar gebroken is. Henry ziet dit alles, maar is vastbesloten alsnog voor haar te vechten en haar te helpen. De vraag is: wil Grace dit ook?

Het plot is gewoon redelijk cliché, daar kun je moeilijk omheen. Ik bedoel: jongen is nog nooit verliefd geweest, nieuw mysterieus meisje op school, problemen, halsoverkop verliefd. Nothing we haven't seen before. Het was ook hierom dat ik op het begin echt mijn best moet doen om door te blijven lezen en het boek een kans te geven. Om eerlijk te zijn had ik het op een gegeven moment wel een beetje gehad en dacht ik: als het op de helft nog zo is, stop ik gewoon.

Ik worstelde nog een paar bladzijden door en dacht er toen helemaal niet meer aan: heel langzaam (zo langzaam dat ik het dus niet eens doorhad) veranderde het boek namelijk en werd mijn aandacht gegrepen. De prachtige schrijfstijl wist me ineens te pakken en kon de ideeën en gevoelens overbrengen. Het boek ging een andere kant op en alles klopte ineens en het was gewoon zo mooi en eerlijk en ontroerend.

Het had een beetje hetzelfde effect op mij als Looking for Alaska: het gaat erom dat je naar mensen moet kijken, niet naar ideeën van mensen. Henry maakt echt een ontwikkeling door als personage en dat waardeer ik heel erg. In het boek lijkt hij soms echt een toneelstuk op te voeren; hij verandert heel erg door zijn liefde met Grace, soms op het vervelende af. Aan het einde zie je echt dat er een verschil is in zijn perspectief op de wereld en op mensen, dat vond ik mooi om te merken.

Uiteindelijk ben ik blij dat ik het boek heb gelezen. Het was een boek dat me uiteindelijk wist te verrassen, ondanks het ' slechte' begin, dat vind ik knap. Dus als je toe ben aan een eerlijke contemporary en een beetje doorzettingsvermogen hebt, dan is Sterrenstof een aanrader!