Een schrijver trekt zich samen met zijn hond Clint, na zijn zeer succesvolle debuut, terug in een rustig plaatsje in de Ardennen om te schrijven aan zijn nieuwe roman.
Even lijkt de inspiratie te komen wanneer het plaatsje wordt opgeschrikt door de spoorloze verdwijning van een meisje, Emma. Na maanden zoeken zonder resultaat wordt de speurtocht naar Emma echter gestaakt. En ook de schrijver komt maar niet verder met zijn tweede boek.

Een aantal jaar later. Robbert, de uitgever van de schrijver komt samen met zijn vriendin Barbara en haar zoon Rens op vakantie naar de Ardennen, in hetzelfde plaatsje waar de schrijver woont.
Robbert is zelfs tijdens de vakantie veel aan het werk en de verveling ligt op de loer voor Rens. Ze bezoeken de schrijver om de omgeving wat beter te leren kennen.
Wanneer Barbara van de schrijver hoort over de verdwijning van Emma bedenkt ze voor Rens een spannende speurtocht, op zoek naar het meisje! Maar blijft het nog wel een spel? En vindt de schrijver eindelijk de inspiratie om verder te schrijven?

'Dagboek uit te rivier' is het thrillerdebuut van Frederik Baas, een pseudoniem van Jan van Mersbergen.
Het is een zeer subtiele thriller met een grondige opbouw, waarin veel oog voor detail is wat betreft de omgeving en het verhaal van de personages. De lezer wordt hierdoor helemaal meegenomen in de speurtocht en uitgenodigd om mee te denken.
Hoewel het geen dik boek is en het door de heldere schrijfstijl van Baas vlot wegleest, moet je als lezer wel wat geduld hebben voordat het spannend wordt.
Het is geen 'in your face' spanning, maar zeker de moeite waard. Denk je helemaal te weten hoe het zit? Dan weet Baas je goed op het verkeerde been te zetten en komt vervolgens met een verrassend einde.