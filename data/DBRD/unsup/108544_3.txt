Het boek 'de Dochter' van Linda Bruins Slot, omschreven als een psychologische thriller, gaat over verborgen familiegeheimen. Het boek volgt Sophie in haar zoektocht naar het geheim dat haar vader, na een brute overval, vooral niet wil vertellen.

Een veelbelovende verhaallijn die helaas maar gedeeltelijk waargemaakt wordt. Er zitten zeker spannende passages in het boek. Er zijn momenten waarop ik op het figuurlijke puntje van mijn stoel gezeten heb. Ook heb ik het als een 'puzzel' ervaren om uit te vinden wat er nou daadwerkelijk aan de hand is en heb ik het boek vlot uitgelezen. Toch had het verhaal om het genre psychologische thriller waar te maken wat mij betreft meer explicite scènes mogen bevatten.

De Dochter bevat helaas ook elementen die je als lezer erg van de verhaallijn afleiden. De beschrijvingen van de karakters komen soms over als vlak of tegenstrijdig. Hierdoor kruip je niet echt in de huid van deze karakters. Eigenlijk heb ik het hele boek het gevoel gehad alsof ik een toeschouwer was. De scènes raakten me niet echt, er gebeurde niet zoveel met mij. Dat vind ik ontzettend jammer, want dat is mijn grootste drijfveer om een boek te gaan lezen.

Wat mij betreft zijn de verhaallijn en de onderwerpen uitstekend gekozen. De uitwerking vind ik minder, waardoor ik het boek uiteindelijk slechts 2,5 ster kan geven.