Een Griekse tragedie over mannelijkheid, eer en nageslacht rond een polygaam huwelijk in Nigeria met één man en vier vrouwen. De cover van de Nederlandse vertaling, waarop een cartooneske ooievaar overgaat in de strepen van een zebra, doet in ieder geval geen recht aan de wrange, ironische inhoud van het boekje. Het gaat kluchtig van start, maar al rap blijkt het huwelijksverbond voor alle betrokkenen een nachtmerrie in wording. De Nigeriaanse romancière/poëet Lola Shoneyin speelt op een alleraardigste manier met de perspectiefwisselingen van personages uit verschillende rangen en standen. Best beklemmend, omdat het zo een tragische overview geeft van hoe een gebrek aan keuzevrijheid de vrouwelijke personages dwingt om grote levensbeslissingen te nemen tegen hun eigen gevoel in. Wel bekroop me tijdens het lezen vaak het gevoel: voor wie is deze (van origine) Engelstalige roman geschreven? Het schetst namelijk een bijzonder negatief beeld van de Nigeriaanse samenleving, maar tegelijk lijkt de roman vooral gericht op een internationaal publiek!?