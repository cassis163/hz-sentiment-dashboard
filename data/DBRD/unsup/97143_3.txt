Jongens en voetballen: een combinatie die werkt. Het is dan ook niet gek dat we dit ook in de kinder- en jeugdliteratuur terugzien. In de jaren tachtig en negentig werden voetballiefhebbertjes vermaakt met de boeken van Ad van Gils over Jelle de Boer, bijnaam Snelle Jelle, die in het laatst deel van de reeks in het Jong Oranje-team mag spelen. In 2003 verscheen het eerste boek van Fred Diks over voetballertje Koen van Loon, bijnaam Koen Kampioen, die droomt van een carrière als profvoetballer. Opvallende overeenkomst: beide hoofdpersonen hebben een voetbalbijnaam. Zo ook Daan Kiefsma, die Kief de Goaltjesdief wordt genoemd. In Granaatschot, het tiende boek in de reeks over deze voetballer, wordt er weer heel wat beleefd.  

Als Daan met wat vrienden op het oude terrein van zijn voetbalclub een partijtje speelt, verdwijnt de gloednieuwe bal van zijn vriend Remy in de struiken. Daan en een sippe Remy gaan snel zoeken. Gelukkig vinden ze de bal, maar ook nog iets anders: een oude handgranaat! Als een paar jongens steentjes tegen de handgranaat aan gaan gooien, ontploft deze met een knal. Niemand raakt gewond, maar de opwinding is groot. De politie is al snel ter plaatse en het loopt gelukkig met een sisser af. Of toch niet? Daan merkt wat later dat hij in de gaten gehouden wordt door een onbekende man in een blauwe auto. Het zal toch geen crimineel zijn? Tussen alle spanning door moet er natuurlijk ook nog steeds gevoetbald worden. Daan is dolblij als hij een uitnodiging krijgt voor een proeftraining bij topclub FC Aetsveld. Het is natuurlijk wel heel spannend, zeker als blijkt dat er een wel heel agressieve jongen is die ook geselecteerd wil worden voor de naderende proefwedstrijd…  

Auteur Gerard van Gemert is een echte voetballiefhebber. Hij is ook de auteur van onder andere de series over ‘De voetbalgoden’ en ‘De voetbalbengels’. Op de flaptekst van Granaatschot staat vermeld dat de boeken over Kief de Goaltjesdief geschikt zijn voor kinderen vanaf zeven jaar. Hiermee vormen ze een opstap naar de serie ‘De voetbalgoden’, die geschikt is voor kinderen van ongeveer negen tot twaalf jaar.  

Granaatschot is een dun boekje van 55 pagina’s. Van Gemert schrijft in eenvoudige zinnen en maakt veel gebruik van dialoog. Hierdoor zit er veel vaart in het verhaal. In het boek staan aansprekende zwart-wit illustraties van de hand van Mark Janssen, die afwisselend klein of paginagroot zijn. Het verhaal heeft een vriendelijk karakter. Daan wordt neergezet als een sympathieke jongen, die zijn best doet om de dingen goed te doen. Hij heeft een leuke vader en moeder die met hem meeleven bij zijn avonturen. Al met al is Granaatschot een leuk boek voor voetballende jongens en meisjes, maar ook voor andere beginnende lezers die houden van een leuk en avontuurlijk verhaal.