De rode sticker op de kaft laat zich vermoeden dat er in deze turf van pakweg 520 pagina's een grandioze thriller schuilt. Alles hangt natuurlijk af van de definitie van het begrip 'thriller.' Als dit de letterlijke vertaling van trillen moet betekenen dan zit het hier wel grondig fout. Als het echter iets meer mag zijn dan dat en trillen zich laat vertalen naar een sterk en vakkundig uitgebalanceerd verhaal waarbij de oplossing of het oorzakelijk verband van een reeks moorden via verschillende verhaallijnen en diverse personages langzaam wordt prijsgegeven in een historisch naoorlogs tijdskader dan ben ik er volledig mee eens! Echte bibberfanaten en who dunnit-liefhebbers wees gewaarschuwd dit is zelfs geen dubbelgelaagd boek maar een multiplex gelaagd boek. Alles draait rondom Commissaris Darlac, bruut en gewetenloos die zich in de oorlogsjaren rijk en machtig maakte door als echte opportunist mee te heulen met de bezetter en op tijd zijn kar te keren tijdens de laatste oorlogsjaren. Zoals het een echt film noir personage betaamt bouwt hij in het naoorlogse Bordeaux zijn machtsimperium via afpersing, corruptie en gewelddadige baldadigheid verder uit. Tot op het moment dat hij voelt dat er rondom hem moorden plaatsvinden die aan hem gelinkt zijn. Dit is slechts beknopt de rode draad want het op deze wijze verwoorden is te eenvoudig, op het denigrerende af zelfs. De complexiteit van het verhaal waarbij de combinatie van de nazi uitroeiingskampen, de jodenvervolging, de tweeslachtige houding van het toenmalig Vichy-Frankrijk onder Pétain én de Franse oorlog in Algerije zorgen er voor dat dit boek de titel, "Altijd oorlog" meer dan waard is.

Niettegenstaande ik de eerste hoofdstukken slechts moeizaam kon lezen wegens het overdadig gebruik van adjectieven waarbij de gedachte dat Le Corre hier trachtte aan te tonen welk en goed schrijver hij wel was wel erg spontaan bij mij opkwam ben ik erg blij te hebben doorgelezen. Dit barokke taalgebruik en overdreven sfeerschepping zwakte naderhand erg af om plaats te ruimen voor een sterk verhaal en diep uitgespitte karakters. Mocht er ergens een categorie Livres Noirs bestaan dan stond dit bovenaan.
http://www.boekensite.gent/node/2230