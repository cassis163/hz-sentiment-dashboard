L.A Weatherly is geboren in Little Rock, USA. Nu leeft ze met haar man in Engeland, waar ze haar dagen  en nachten!  schrijvend doorbrengt. Angel is een van de vele boeken die ze heeft geschreven voor een jong publiek. L.A. heeft de hoofdrolspeler Alex al heel lang in haar hoofd, en ze zag hem als een personage in een fantasyverhaal. Daar kwam wel geen boek van, maar het personage bleef haar maar bij. Dus besloot ze het verhaal te herschrijven in de moderne tijd, wat Angel opleverde.
Willow heeft altijd geweten dat ze anders was dan anderen; in plaats van te feesten of met vrienden rond te hangen, sleutelt ze liever aan autos. Ze kan de gedachten, verlangens en dromen van mensen zien door een enkele aanraking. Mede door die gave is ze nu in gevaar, want engelen hebben haar unieke talent opgemerkt. En deze engelen zijn niet de pure, lieve engelen die wij kennen; nee, ze zijn gemeen en voeden zich met mensen hun ziel. Ze sturen Alex, een engelendoder, op Willow af om haar op te jagen. Maar vreemd genoeg voelt hij zich, als hij haar ontmoet, aangetrokken tot haar en komt hij erachter dat ze anders is dan alle andere engelen. Samen vluchten ze, en dat levert een bloedstollende roadtrip door Amerika op.
Ik heb genoten van Angel. Het is geweldig om eens over vreselijk gemene engelen te lezen, in plaats van over de stereotiepe lieflijke wezens. De hoofdpersonen zijn interessant: je hebt Willow, de lieve en schattige half-engel, en Alex, de perfecte jongen van het type Edward Cullen. In eerste instantie moeten ze niets van elkaar hebben, maar na een lange roadtrip zijn ze smoorverliefd. Dat wordt echt perfect opgebouwd. De verhaallijnen van Willow en Alex kruisen elkaar al snel, maar het is heel leuk om beide meningen en gevoelens over de gebeurtenissen te lezen. Ik heb geen enkel minpunt op Angel op te merken. Het is echt zonde om een verpletterend boek als dit te missen: lezen dus!