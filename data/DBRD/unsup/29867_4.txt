Dit boek heb ik in het Engels gelezen.

Na het lezen van een enthousiaste reactie op een Facebook thrillerpagina over de Fiona Griffiths serie, besloot ik het eerste deel zelf ook te gaan lezen. Daar heb ik geen spijt van. Fiona Griffiths is een wat oncoventionele politievrouw die cannabis rookt, gedurende haar tienerjaren twee jaar geestelijk goed ziek is geweest en geleerd heeft om letterlijk van haar af te slaan. Als politievrouw gaat ze regelmatig haar eigen gangetje hetgeen niet altijd op prijs wordt gesteld en ze kan erg intens zijn maar ook intens afwezig. Geen gemakkelijke persoon in de omgang.

Dit is het eerste deel van een serie die zich afspeelt in Wales en in dit deel maken we kennis met Fiona en haar collega's, krijgen gaandeweg meer over Fiona's achtergrond te weten en worden naar het straatprostitutiecircuit meegenomen waar een aantal moorden hebben plaatsgevonden.
Bij een vermoorde vrouw wordt een creditkaart van een rijke, verdwenen zakenman gevonden. Fiona onderzoekt of er een link is tussen beide gebeurtenissen.

Het verhaal is redelijk goed opgebouwd. Door het vermengen met vragen over Fiona's persoonlijke leven waar zij zelf ook nog niet goed grip op heeft, en de verhaallijn van de moorden, blijft het afwisselend en wordt het nergens saai of langdradig. Ik zat te twijfelen tussen drie en vier duimen maar heb toch voor vier gekozen, mede vanwege de originele hoofdpersoon.