De gekwelde Man is Mankells laatste Wallander. ‘Langzaam zou Kurt Wallander verdwijnen in de duisternis die hem een paar jaar later definitief naar het lege universum zou sturen dat Alzheimer heet … Meer is er niet. Het verhaal over Kurt Wallander houdt onherroepelijk op. De jaren die hij nog te leven heeft, misschien tien, misschien meer, zijn zijn eigen tijd, die van hem en Linda, die van hem en Klara, van niemand anders.’Met deze woorden sluit Henning Mankell zijn Wallanderreeks af.

Bij het lezen van deze tiende Wallander komt de lezer dichter bij Kurt Wallander dan ooit te voren. In geen enkel ander boek heeft hij het zoveel over zichzelf, zijn familie en zijn leven. Ook de misdaad kwam nooit dichter bij Wallander dan in De gekwelde Man. In de vorige boeken vroeg Wallander zich vaak af hoe ver de misdaad nog zou oprukken? Wel, in dit laatste deel komt de misdaad wel heel dichtbij, want we zijn er getuige van hoe de schoonouders van Linda bij een misdaad betrokken zijn.

Tijdens zijn vakantie krijgt Wallander het nieuws dat Linda’s schoonvader verdwenen is. Kort daarna verdwijnt ook Linda’s schoonmoeder ... Kurt Wallander voert een schaduwonderzoek (want officieel is hij met vakantie) en wil achterhalen wat Hakan en Louise Von Enke overkomen is. Zijn onderzoek brengt spionage aan het licht en zijn gekende speur-en denkwerk nemen de lezer mee tot bij de onverwachte ontkoping.

De uitgepuurde en sobere schrijfstijl van Mankell vallen in dit boek mooi samen met de figuur van Wallander die tussen de speurdersscènes door de balans van zijn leven opmaakt. Het leven van een politieman pur sang, maar met een slordig privéleven. Zijn gezondheid, zijn vrouw en enige tijd ook zijn kind heeft hij niet echt verzorgd. Met de grote liefde van zijn leven die hij na zijn echtscheiding ontmoette, heeft hij nooit een relatie kunnen opbouwen. Met zijn enige zus heeft hij weinig of geen contact. Zijn vader leert hij pas in dit boek –en dus lang na diens dood- kennen en appreciëren. In die zin is de titel best misleidend. Alhoewel de gekwelde man Hakan von Enke blijkt te zijn, gaat dit epitheton evengoed voor Wallander op wanneer hij het bilan van zijn leven opmaakt. Maar gelukkig is daar nog Linda, die de band met haar vader stevig aanhaalt nu ze een kindje heeft. En Klara belooft zijn grote toeverlaat te worden nu hij de pensioenleeftijd nadert …