Lange tijd was Patricia Cornwell de lieveling van een heel groot publiek. Haar karakter Kay Scarpetta veroverde de wereld. Vol spanning keken de fans uit naar een volgend deel. Tot er ergens iets veranderde. De laatste boeken van Cornwell (Blow Fly, Trace en Predator) werden niet zo juichend meer ontvangen. En met recht. Het leek wel of Cornwell, in plaats van intelligente en spannende plots te verzinnen, ineens geheel niet meer wist wat ze met haar hoofdpersonen aan moest. Vooral het nogal plotseling 'uit de dood opstaan' van Benton Wesley was een noodgreep die niet goed viel.
In Dodenrol (Book of the Dead) laat Cornwell gelukkig zien dat ze de fans nog steeds kan geven wat ze willen: een spannend verhaal met de oude vertrouwde Kay in de hoofdrol, en Benton, Marino en Lucy in hun 'eigen' bijrollen.
Kay is samen met bovengenoemden een praktijk voor forensische pathologie begonnen in Charleston. Het kost haar wat praktische moeite om zich in de gemeenschap thuis te voelen, maar ze werkt hard en heeft goede hoop. Dan wordt Kay geconfronteerd met enkele doden die zo op het eerste gezicht niets met elkaar te maken hebben (gelukkig weten de lezers inmiddels wel beter): een jonge vrouwelijke tennisster wordt vermoord in Rome, een jongetje van een jaar of acht wordt doodgeslagen, en een jonge vrouw wordt ontvoerd. Terwijl Kay worstelt met haar gevoelens voor Benton, en Marino met die voor Kay, terwijl Lucy worstelt met haar eigen angsten, raken zij alle drie betrokken bij deze zaak, waarbij zij al snel, en niet tot hun plezier, merken dat een oude bekende achter de schermen aan de touwtjes wil trekken.
Hoewel Dodenrol nog nÃ©t niet het nieuwe, opwindende en spannende heeft van eerdere titels, was dit boek wel weer een plezier om te lezen. De plot is wat wijdlopig maar niet helemaal onmogelijk, en er worden genoeg nieuwe lijnen uitgezet om weer met spanning uit te kijken naar een volgend deel.