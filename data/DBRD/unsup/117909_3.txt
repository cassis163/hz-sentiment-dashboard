Onvolmaakt tevreden - omgaan met je innerlijke criticus, is een zelfhulpboek, waarin Van Schalkwijk inzicht geeft in de (in)adequatie van de innerlijke criticus.

Je innerlijke criticus is de innerlijke stem die nooit tevreden lijkt te zijn, de lat steeds hoger legt, streng is en je aan het twijfelen brengt. Door jezelf beter te leren kennen, anders naar jezelf te kijken en minder streng voor jezelf te zijn, kun je leren omgaan met de negatieve stem van je innerlijke criticus. De innerlijke criticus ontwikkelt zich bij kinderen, die hun eigen gedrag en de eigen persoon beoordelen. Van Schalkwijk geeft aan dat gevoelens van schuld (oordeel over je gedrag) en schaamte (oordeel over jezelf) nuttig zijn en ervoor zorgen dat je “binnen de lijntjes blijft”. Maar te veel schuld- en schaamtegevoelens kunnen leiden tot negatieve gedachten over ons zelf(beeld). De door Van Schalkwijk aangeboden voorbeelden en “tests” geven inzicht in de mate waarin je schuld- en schaamtegevoelens ervaart, maar zetten vooral aan tot nadenken. Bepaalde vanzelfsprekendheden voor de lezer (schema’s) zijn mogelijk helemaal niet zo vanzelfsprekend.