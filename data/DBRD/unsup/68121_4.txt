Wanneer Maura en Jane betrokken raken bij de sinistere dood van een jonge vrouw, wier hand is afgehakt en haar hoofd bijna is gescheiden van haar romp, komt er veel op hun pad. Wat is er gebeurd met de jonge Laura Fang die 21 jaar geleden verdween, waar is Charlotte Dion gebleven en wat is de achtergrond van de moord negentien jaar geleden waarbij de vader van Laura en de moeder van Charlotte zijn omgekomen? En wat heeft de protégée van de moeder van Laura, die een school in martial arts heeft, ermee te maken? Zij is toch veel te jong om hierbij betrokken te zijn?
Het duurt even en de verwikkelingen zijn moeilijk te ontrafelen, maar wanneer de puzzelstukjes in elkaar vallen is er op het eind: gerechtigheid. En wie heeft er eigenlijk gelijk: Maura die puur voor de feiten gaat of Jane die ook naar andere invalshoeken kijkt? Zonder deze afwijkende kijk had ze de zaak nooit op kunnen lossen - want de ene moordenaar is de andere niet.....