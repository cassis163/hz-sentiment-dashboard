Tegenwoordig Heet Iedereen Sorry van Bart Moeyaert beschrijft een dag in het leven van Bianca. Bianca is een twaalfjarig meisje 'met een handleiding'. Die titel heeft ze gekregen omdat ze danig worstelt met zichzelf, met de nieuwe vriendin van haar vader, met haar zieke broertje dat alle aandacht krijgt... Ze voelt zich ondergewaardeerd en onbegrepen door haar ouders, haar omgeving. Op momenten dat het haar te veel wordt zou ze willen vluchten uit haar eigen lijf, maar bij gebrek aan betere opties sluit ze zich op in haar kamer, verstopt ze zich tussen de haag en het kippenhok van de buren, of knipt ze zichzelf uit familiefoto's. Het is frustratie die nergens anders heen kan.

Die interne worsteling komt pas echt goed tot uiting wanneer bij toeval Bianca's favoriete soapactrice Billie King bij hen in de woonkamer belandt. Bianca is erg zelfbewust en probeert heel hard om een goede indruk te maken. Ze overdenkt en evalueert elke stap die ze zelf zet vanuit Billie's perspectief. Je ziet haar zoeken naar die bevestiging die ze zo nodig heeft. Doordat je als lezer de interne monoloog van Bianca kan volgen, krijg je een boeiend inzicht in de emotionele leefwereld van het meisje en is het heel makkelijk om je in haar te verplaatsen. Combineer dit met het mooie taalgebruik van Moeyaert, en je krijgt een erg fijn boek.

Het audioboek van Tegenwoordig Heet Iedereen Sorry wordt trouwens voorgelezen voor Bart Moeyaert zelf, hetgeen zeker een meerwaarde is.