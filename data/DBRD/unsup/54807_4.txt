Haast elke Belg bezoekt het Museum voor Natuurwetenschappen in Brussel. De iguanodons van Bernissart staan op ieders netvlies gebrand. Ook Sandra Cordier was gefascineerd door de vondst van de iguanodons in 1878. Ze gaat op zoek naar het verhaal áchter de skeletten. Ze wil achterhalen waar die vandaan komen en welke weg zij letterlijk en figuurlijk hebben afgelegd sinds hun ontdekking en opgraving. Ze dook bibliotheken en archieven in, bestudeerde originele illustraties en praatte met nabestaanden van de ontdekkers. Ze staat ook stil bij de toekomst van de skeletten en gaat na of de mijningang van Bernissart ooit nog wordt opengegooid voor verder onderzoek.

Boeiend vanaf de eerste letter. Geen gortdroge wetenschappelijke opsomming, maar een vlot geschreven relaas over de iguanodons van Bernisart. Op de achterflap een quote van Jan De Meulemeester: “(...) Leest als een thriller”. En zo leest het ook, als een pageturner. Met moeite opzij te leggen. Want het verhaal van de iguanodons, is een verhaal vol intriges, tegenwerking, misinformatie...

De korte hoofdstukken zorgen dat het lezen een plezier is. Boven elk hoofdstuk een treffende quote. Vele, mooie illustraties. Non-fictie zoals ik het graag lees.