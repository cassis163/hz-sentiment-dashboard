Charlotte Meningen is een volslanke cardiologe. Ze is behoorlijk succesvol in haar werk, maar veel minder geslaagd in het leggen van sociale contacten. Wanneer haar beste vriendin trouwt, verwacht Charlotte dat zij zelf voor altijd vrijgezel zal blijven. Ze is inmiddels 39 en ze begint zich een beetje een vreemde eend te voelen. Maar als het aan haar ouders ligt dan is het vrijgezelle bestaan van hun dochter snel verledentijd. Ze gaan op zoek naar een man voor Charlotte die alles heeft wat ze van een man kan wensen, natuurlijk iemand uit haar eigen milieu. Terwijl Charlotte worstelt met haar principes, haar ouders, fobieën en obsessies komt ze toevalligerwijs in aanraking met een eigenzinnige loodgieter. De man haalt haar woede naar boven, maar dat is niet het enige wat hij bij haar losmaakt.

Ik wil ook zo’n man is een aangename feelgoodroman van de Duitse auteur Ellen Berg (1969). Deze titel is de tweede roman van haar hand die in het Nederlands is vertaald. Een vermakelijk verhaal, vol komische situaties en wezenlijke, maar ook een tikkeltje excentrieke personages. Opgepast want Charlotte steelt vermoedelijk al snel je hart. En doet ze dat niet dan val je vast voor de charmes van de sympathieke loodgieter Uwe. Charlotte is een vrouw die zich een beetje laat vergelijken met Bridget Jones. Slim en veel mooier dan ze zich realiseert, maar ook een tikkeltje onhandig. Ik wil ook een man is een prachtroman dat leest als een trein. Een aandoenlijk verhaal over de liefde en hoe een specifiek persoon je beeld van de wereld on je heen volledig op z’n kop kan zetten. Aanrader!