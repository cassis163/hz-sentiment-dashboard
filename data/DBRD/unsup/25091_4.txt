Christine Butcher is de secretaresse van Mina Appleton. Een functie die zij met hart en ziel inhoud geeft. Ze doet werkelijk alles voor Mina en kijkt haar werkgeefster naar de ogen. Ze gaat zelfs zó op in haar werk dat het haar haar huwelijk én de relatie met haar dochter kost. Christine leeft in de veronderstelling dat ze een vertrouwensband heeft met Mina. Wat zij echter niet doorziet is dat haar baas haar graag in die waan laat zolang het in haar voordeel is. Daar komt Christine met een klap achter wanneer Mina haar laat vallen als een baksteen.
“U had een probleem, maar een probleem dat eenvoudig op te lossen leek. Gewoon de meegaande mevrouw Butcher vragen voor u te liegen. Waarom niet haar de schuld geven? En vervolgens haar er in de rechtszaal over laten liegen.”
Met ‘De secretaresse’ heeft Renee Knight een intrigerende en beklemmende thriller afgeleverd waarin obsessief gedrag, verraad en wraak de boventoon voeren.
‘De secretaresse’ kent een subtiele, enigszins kabbelende opbouw. Als lezer voel je echter continu dat er elk moment iets kan gebeuren. Een soort onderhuidse belofte die kriebelt en kraakt. Intrigerend en haast irritant omdat je, als lezer, niet langer wilt wachten op.. ja op wat?
“Ik zal niet doen alsof ik het niet spannend vond toen ik hoorde dat ik op het hoofdkantoor van de Appleton-supermarkten zou komen te werken. Tenslotte herken je maar zelden de naam van een directeur of zie je een foto van zo iemand in de krant, maar Mina Appleton, dochter van lord Appleton, bestuursvoorzitter van het bedrijf, was een bekende verschijning op celebrityfeestjes en een lieveling van stukjesschrijvers.”
Knight heeft de opbouw van haar verhaal in tegengestelde richting geschreven. De auteur laat haar hoofdpersoon –Christine- namelijk terugkijken op eerdere gebeurtenissen. Deze originele benadering, in combinatie met het feit dat het verhaal in de eerste persoon is geschreven, creëert een bijzondere sfeer en het verhoogt de onderhuidse spanning. Langzaam maar zeker leidt de auteur haar lezers richting dé gebeurtenis waarmee de meeste auteurs zouden zijn begonnen. Knap gedaan.
Knight hanteert bovendien een fijne schrijfstijl en een zorgvuldige taalbeheersing. Bovendien zetten de geloofwaardige dialogen de karakteriseringen van de personages kracht bij.
Kortom, een bijzondere thriller die het geduld van menig lezer op de proef zal stellen of… slapeloze nachten zal bezorgen.

Over de auteur
Renée Knight werkte als scenarioschrijfster voor de BBC, Channel Four en Capitol Films voordat ze zich toelegde op het schrijven van thrillers. Ze woont in Londen met haar man en twee kinderen.

Uitvoering
Uitgever: Ambo Anthos
ISBN: 9789049807276
Paperback, 320 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/