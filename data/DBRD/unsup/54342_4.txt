‘In de maneschijn’ is alweer het achtste deel in de Helen Grace-serie en wat heeft M.J. Arlidge er deze keer een duister en haast ongrijpbaar boek van gemaakt. Dat komt onder andere door de manier waarop de moorden beschreven worden. Zonder teveel te verraden, kan ik daarover zeggen dat je hoopt dat je het nooit zelf hoeft mee te maken. Het is angstaanjagend en spannend tegelijkertijd.

De zoektocht naar de dader gaat niet zonder slag of stoot. Zelfs de vaste personages ontkomen daar af en toe niet aan. Dat maakt de boeken van Arlidge alleen maar geloofwaardiger. Dat geldt ook voor het onderzoek zelf. Het team tast lange tijd in het duister. Wie zit erachter? Wat is het motief? Wie zal het volgende slachtoffer zijn? Ook als lezer heb je heel lang geen idee hoe het een en ander in elkaar steekt. Dat zorgt ervoor dat je door wil blijven lezen. De relatief korte hoofdstukken nodigen ook uit om maar te blijven lezen. En als je dan eenmaal in de ontknoping zit, ga je steeds sneller lezen totdat je het boek uithebt. ‘In de maneschijn’ is wederom een spannend en boeiend boek over Helen Grace en haar team. Kom maar op met het volgende deel!