Ik weet niet heel goed waar ik deze recensie mee moet beginnen. Laat ik eerst maar eens de schrijfstijl en de personages benoemen. De schrijfstijl lijkt simpel, maar het verhaal is precies opgeschreven op de manier waarop mensen denken. Het voelt alsof dit boek in spreektaal is opgeschreven. Dat klinkt raar, maar is wel heel fijn. Hierdoor is het makkelijk om te lezen, toegankelijk, en kan je je heel goed inleven in het verhaal.

Je leeft mee met álle personages. Ruben, Anna, Jesse, Daan maar ook de manier waarop de familie en de omstanders zijn uitgewerkt en tot leven komen is echt top. Je vliegt door dit boek heen! Soms is het een beetje rechttoe rechtaan, maar Ellen heeft wel echt een eigen stijl.

Het boek begint met een ijzersterk proloog vanuit het perspectief van Ruben, die wraak wil nemen. Dit maakt je meteen nieuwsgierig naar wat hierachter zit. Dat komt wel langzaam op gang door de opbouw. Het verhaal wordt namelijk vertelt vanuit het heden, een paar maanden na de crash, wat wordt afgewisseld met flashbacks. Die flashbacks beginnen tien jaar geleden waardoor je steeds dichter bij het heden komt. Pas over de tweede helft kom je dus pas bij het moment van de vliegtuigcrash en wow, dat is écht spannend!

Het is zo bijzonder opgebouwd, want in het heden speelt ook gedoe. In de tweede helft komt het boek echt tot leven, je wilt het boek dan in één ruk uitlezen. Na het lezen van de laatste pagina, nadat je het boek hebt dichtgeslagen, kan je het boek echter nog niet loslaten: je moet het verhaal even laten bezinken, wauw.

In dit boek komt wel een beetje een liefdesdriehoek voor, en ik had wel een duidelijke voorkeur, dus dat is dan een beetje irritant. Maar ik ben denk ik wel tevreden met hoe het eindigde, denk ik, al ging het misschien een beetje te snel, maar het was wel prima. En heftig, ik had dit niet verwacht!

Conclusie: Wat was het indrukwekkend, zeg. Vooral de tweede helft, met name die tweede helft! Crash is een boek dat je met een brok in je keel leest vanwege alle emoties. Ik geef dit boek lekker 5 sterren, het was wel weer eens tijd dat een boek me zo in z’n greep had. Wauw. Of had ik dat al gezegd?

Deze recensie verscheen eerder op Bibliofem.nl in verband met de blogtour waaraan ik meedoe: http://bibliofem.nl/recensie-crash-ellen-lina/