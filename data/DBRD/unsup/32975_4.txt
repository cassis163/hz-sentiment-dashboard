Janine Keijser vertelt in ‘Rauw’ het verhaal van een jonge vrouw die na een ernstig ongeval haar leven weer op de rit probeert te krijgen. Behalve met gezondheidsproblemen, kampt ze ook met het verdriet om haar te vroeg overleden vader, waar zij en haar tweelingzus een bijzonder goede band mee hadden.

Op zoek naar nieuwe zingeving in haar leven besluit ze op te komen voor dieren in de vee-industrie. En zo komt het dat ze samen met drie mensen uit een activistennetwerk: de impulsieve Pam, de bedachtzame Paul en de aantrekkelijke Evert bij een varkensflat in Noord-Brabant belandt om een fokzeug te redden van een bestaan waarin geen plaats is voor ruimte, daglicht of liefde.

Mijn visie
Met ‘Rauw’ levert Keijser een boek af met spanning, romantiek en een statement; een fijne combinatie. ‘Rauw’ wordt gepresenteerd als ‘eco-thriller’ en misschien is dat wel een juist etiket. Het thema is boeiend en origineel. Met ‘Rauw’ geeft Keijser de wereld ook nog eens een belangrijke boodschap mee. Het welzijn van dieren is een belangrijk maatschappelijk issue dat deze aandacht dik verdient. Alleen daarom al chapeau voor deze auteur!

“Ik was net een tiental meters verwijderd van de ingang, toen er twee mannen uit kwamen lopen met bebloede pakken aan. Ik schrok zo erg, dat ik dacht dat ze mijn onderdrukte gil konden horen. Snel liep ik terug naar de beschutting van de struiken.”

De hoofdpersoon uit ‘Rauw’ krijgt in korte tijd nogal wat te verwerken. Haar vader overlijdt veel te jong aan kanker en ze krijgt een auto ongeluk. Zij is eigenlijk op zoek naar de zin van het leven en tracht dit inhoud te geven door zich aan te sluiten bij een activistennetwerk dat zich inzet voor dieren in de vee-industrie. Samen met collega’s Pam, Paul en Evert wordt zij geconfronteerd met lugubere praktijken, die een gevaarlijke wending krijgen.

“Met kille vastberadenheid keek Van Schouten me aan. Ik schrok van de haat in zijn ogen. Haat tegenover iemand die hij niet eens kende. Haat tegenover een obstakel op zijn weg. Een weg vol vernieling en destructie. En voor wat? Geld? Macht? Hij vertelde mij met die blik dat hij er geen moeite mee had dit obstakel uit de weg te ruimen. Ik was niet van plan zijn destructieve aard uit te testen.”

Naast de gevaarlijke activiteiten die de hoofdpersoon uit ‘Rauw’, samen met Pam, Paul en Evert ontplooit met betrekking tot het activistennetwerk, is er ook nog de charmante Dan. Is deze man werkelijk zo innemend als hij zich voordoet of heeft hij een dubbele agenda?

“Laat ik het goedmaken met het vegetarische hoofdgerecht, besloot Dan onze discussie op een resolute toon. Terwijl Dan naar de keuken liep, bedacht ik me dat ik niet echt bezig was een gezellige date te creëren. Toch vind ik bewust eten zo belangrijk, dat ik niet wist op ik een relatie kon hebben met iemand die dat belang niet inzag.”

‘Rauw’ is in de ik-vorm geschreven en mede daardoor komt de lezer heel dichtbij de jonge vrouw die als hoofdpersoon acteert in de debuutroman van Keijser. Daarnaast ziet Keijser kans om dit personage prima te beschrijven. Mijn enige ‘verwarring’ in het geheel is dat ik de hoofdpersoon niet geheel in de rol kan plaatsen van de advocaat die ze eens was. Daar is ze mij in het heden iets te onzeker en te ‘meisjesachtig’ voor. Wellicht is ze zo geworden door alles wat ze heeft meegemaakt, maar dat had ik dan graag toegelicht gezien.

Neemt niet weg dat ‘Rauw’ een veelbelovend debuut is van een talentvolle auteur!

Over de auteur
Janine Keijser (geboren 1980 in Leiden) studeert Nederlands Recht aan de UvA en werkt enige tijd als advocate bij een klein advocatenkantoor. Na een zware periode in haar leven, gooit ze het roer drastisch om. Ze gaat werken met verwaarloosde dieren, voert acties tegen dierenleed en begint artikelen te schrijven over dit onderwerp. Met V.I. Warshawski en haar passie voor dieren en een betere wereld als inspiratiebronnen, besluit ze een eco-thriller te schrijven. ‘Rauw’ is het resultaat. Keijser werkt momenteel aan haar tweede eco-thriller.

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger.
http://hanneketinorcenti.nl/