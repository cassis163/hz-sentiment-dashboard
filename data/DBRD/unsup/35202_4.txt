Het vorige boek van Monaldi en Sort, Imprimatur, vond ik een bijna 5 sterren boek. Hadden de schrijvers zich maar kunnen inhouden wat betreft detaillering, opsommingen en het etaleren van kennis...
Is het met Secretum wel gelukt een 5 sterren boek af te leveren?

Secretum is het tweede deel met abt Melani in de hoofdrol, bijgestaan door dezelfde naamloze ik-persoon uit Imprimatur.
Het verhaal speelt zich 17 jaar later af en gaat over de intriges rond de Spaanse erfopvolging van Karel II en het conlaaf van 1700. Het schrijversduo heeft, naar eigen zeggen, een complot ontdekt, dat geen enkele andere historicus tot nog toe ontdekt heeft. Ze onderbouwen dit aan het eind van het boek met verwijzingen naar documentatie. Net zoals hun eerdere boek, is alles grondig onderbouwd (of het heeft in ieder geval de schijn van grondigheid, ik ben geen historicus, dus ik kan dit niet nagaan).

Dit boek is echter geen thriller, eerder een historische roman. Het is ook zeker geen "easy-read". Het taalgebruik is breedvoerig en bij vlagen omslachtig. En, hoewel het minder is als bij hun vorige boek, zijn ook in dit boek weer eindeloze opsommingen te vinden. Dit is het boek met de meeste vogelsoorten die ik ooit gelezen heb. Eigenlijk speelt maar één vogel een rol in het verhaal, maar het zou zonde zijn de andere vogels in de volière onbenoemd te laten...
Ook is het niet genoeg om een enkel voorbeeld aan te halen uit een gevonden dievenwoordenboek, nee, de schrijvers drukken integraal de eerste 3 bladzijden af. Hoe interessant de schrijvers hun bronmateriaal ook vinden, ik als normale lezer, deel dit enthousiasme niet. Voor mij hadden de eerste 10 woorden volstaan.

Aan het eind komen nog 30 of 40 bladzijden onderbouwing en dit is al een verbetering ten opzichte van Imprimatur, die de 100 naderde (eboek versie). Nu ben ik van mening dat de schrijvers heel veel research hebben gedaan, naar alle eer en geweten. Nu ben ik ook bereid te geloven dat ze verder zijn gegaan in hun research dan anderen voor hen, maar er zaten toch wel wat " Louis van Gaal" momenten tussen...zijn wij nu zo slim of zijn jullie nou zo dom.
Het complot wat de schrijvers ontdekt hebben is door geen enkele historicus ontdekt, naar eigen zeggen, of verdoezeld...als zij er niet geweest waren. Enfin, ik gun ieder zijn eigenaardigheden. Het moet gezegd worden dat het boek knap in elkaar zit en het is van de eerste tot de laatste bladzijde intrigerend.

Wederom echter geen 5 sterren.