Tussen de thrillers door kan ik erg genieten van chicklit of fantasy verhalen. Deze keer las ik Alles of Niets! voor de feelgood-leesclub van Hebban. En alleen de cover zorgt al voor een glimlach op je gezicht. De dame ligt er zo ontspannen bij, je zou er jaloers op worden. Het plaatje loopt mooi door via de rug naar de achterkant. Zeker de moeite waard om eens nader te bekijken.

Het verhaal gaat over Nikki, Roos en Thijs. Roos en Thijs wonen samen, maar omdat Roos verliefd is geweest op een collega gaan ze door een moeilijke tijd. Roos wil het dolgraag goedmaken en Thijs probeert haar te vertrouwen. Maar dat is makkelijker gezegd dan gedaan. Op een dag komt Thijs, op weg naar zijn werk, de knappe Nikki tegen. Haar aantrekkingskracht is erg groot en ze raken aan de praat. Twee vrouwen, een man, â€¦..Alles of niets!

Het begint met een mailtje van Nikki naar Roos, dit roept meteen een hoop vragen op. Zoals bijv. Hoe kennen ze elkaar? Gaan ze samenspannen of is er toch een de gelukkige? Daarna lees je korte hoofdstukken, om en om vanuit Nikki of Roos. Je leert beide dames goed kennen en kan daardoor beter volgen waarom ze doen wat ze doen. Thijs komt in alle hoofdstukken ter sprake en je voelt zijn twijfel. De makkelijke, vlotte schrijfstijl zorgt ervoor dat je helemaal op gaat in het verhaal. Een modern geheel waar facebook, instagram en whatsapp niet ontbreken. Voor je het weet sla je het boek met een zucht dicht. Eigenlijk is het verhaal te kort en ben je nog niet klaar om afscheid te nemen. Heel mooi beschreven dat niet altijd alles rozengeur en maneschijn is.
4 sterren van mij. (Het meisje in de trein zou eigenlijk de titel van dit boek worden, maar toen kwam er al een boek uit met die titel en werd het alles of niets!)