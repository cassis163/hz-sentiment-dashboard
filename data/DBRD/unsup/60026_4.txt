3,5 sterren
Ibiza, zomer 2016
Pilarczyk beschrijft op poÃ«tische wijze over hoe hij, op dat moment en op die plek, zijn mooiste leven leeft. De idyllische scene lijkt zo uit een roman of film te komen, maar is zijn werkelijke beleving. Het roept meteen een instant verlangen op, ik wil ook graag naar die baai kijken, op die plek zijn die klinkt als een stuk paradijs op aarde. Gelukkig is er goed nieuws voor me, want, zegt Pilarczyk in dit boek, je hoeft geen miljonair te zijn om je mooiste leven te kunnen leven.

Dit geeft de burger moed, dus ik las gauw verder, onderwijl genietend van het feit dat ik overigens uiterst gelukkig en tevreden ben met mijn leven en met mijn mooie witte huis met rode puntdak, waar ik als kind al van droomde en tekende. Dat dromen waarheid kunnen worden heb ik persoonlijk al vaker mogen meemaken. Ik hoef geen overtuigend bewijs meer, waardoor ik dit boek, met als ondertitel Leef je mooiste leven, meer als een herkenning heb ervaren. Ondanks dat het hierdoor geen openbaring voor mij is, kan ik me heel goed voorstellen dat dat voor andere lezers wel het geval kan zijn. Het is inherent aan je eigen situatie en de fase waarin je op dat moment in je leven verkeert. Misschien ben je totaal verstard omdat je vastgeroest en ontevreden bent over de gang van zaken in je leven. In dat geval kan dit boek je ogen openen en je blik verruimen, en tegelijk een handleiding voor je zijn om een ander pad in te durven slaan.

Pilarczyk beklemtoont overigens dat dit niet het zoveelste theorieboek is, maar geschreven vanuit eigen ervaring, dat als voorbeeld kan worden gebruikt. Hij is geen coach, maar een verhalenverteller, waarin hij je in vier delen meeneemt in zijn filosofie voor succes en geluk, master your mindset (de formule voor verandering) en de strategie. Dit is kort samen te vatten als de bekende leus 'Dromen, Durven, Doen!'

Klinkt heel simpel, hoor ik je denken, en dat is het feitelijk ook. Zodra je voor jezelf helder in kaart hebt waar je naar verlangt (hierbij maak ik de kanttekening dat het in alle redelijkheid wel haalbaar moet zijn!) kun je je plan trekken en beginnen. Het is geen hogere wiskunde, geen ondoorgrondelijke materie waar je doorheen moet waden, maar een prettig leesbaar boek dat je kunt gebruiken als bron om kennis uit te putten.

Pilarczyk heeft voor dit boek zelf geput uit eeuwenoude wijsheden en boeken van onder andere Napoleon Hill, Jiddu Krishnamurti, Deepak Chopra, Richard Branson e.a. De opgedane inzichten en wijsheden heeft hij, met wat hij leerde van een mentor en een levenscoach, verweven in Master your mindset, leef je mooiste leven.

Ik vind Pilarczyck's benadering prima te lezen, hij benoemt ook de valkuilen die je ontwikkeling kunnen blokkeren. Het is niet zweverig, en daardoor goed te bevatten en toe te passen. Juist deze insteek maakt het voor mij, ondanks dat de materie niet nieuw voor me is, tot een fijn boek dat ik met een open blik heb gelezen. Een meerwaarde vind ik de verdere begeleiding die hij biedt middels videocursussen*.

Hij eindigt zijn boek met de volgende treffende woorden: 'De tijd tikt. Het einde van je leven komt met elke minuut dichterbij ..... Leef in het licht van je eigen leven. Leef vanuit liefde, leef je mooiste leven.' Dit is het doel dat hij voor ogen heeft met Master your mindset.