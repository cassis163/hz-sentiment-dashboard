Dankzij Boekenfans! kreeg ik de kans om voor het eerst kennis te maken met Daniel Silva en zijn Gabriel Allon serie. Door het lezen van de achterflap dacht ik namelijk meteen dat het iets voor mij was ... Een prinses, een spion en veel actie ... Dat was het uiteindelijk ook, maar het was veel meer. Heel wat historische achtergrond, politieke commentaar op best actuele situaties en ook doodlopende achtervolgingen vulden het boek aan. Ik zeg vulden, omdat ik het vaak ook opvulling vond en daardoor eigenlijk niet zo aandachtig las. Best wel jammer, want je merkt dat de auteur veel kennis van zaken heeft en een zeer goeie pen. Het haalt er alleen, voor mij dan althans, de vaart uit. Ik hou van actie, eerst schieten en dan vragen!
Ga ik dan geen boek van de Gabriel Allon serie meer lezen? Natuurlijk wel, want het hoofdpersonage en zijn (persoonlijke) leven trekken mij wel aan. De manier waarop de personages met elkaar omgaan, vaak ook met wat humor, zorgen voor interessante dialogen die je vasthouden en meeslepen. Een mooi tegenwicht dus dat er voor zorgt dat dit boek mij toch aanzet om nog een keertje een Daniel Silva vast te nemen.