De bekendste geliefden uit de literaire geschiedenis zijn ongetwijfeld de onfortuinlijke Romeo en Julia. Uiteengedreven door de vete tussen hun families, verbonden door hun liefde en dodelijke slachtoffers van het noodlot. Zelfs de grootste cultuurbarbaar kent de namen en de historie van deze verdoemde geliefden die ontsproten zijn aan het brein van de legendarische toneeldichter William Shakespeare.
In De strijd om Verona focust Melinda Taub zich op de invloed die hun overlijden heeft op de families en hun onderlinge strijd. Hoewel ze hebben gezworen de wapens voorgoed neer te leggen en voortaan in vrede met elkaar te leven, speelt de onenigheid langzaam maar zeker weer op. Uit vrees voor een nieuwe uitbarsting oppert prins Escalus een verenigend huwelijk tussen Rosalina Capuletti, de zeventienjarige nicht van Julia en Benvolio Montecchi, de beste vriend van Romeo. Rosalina is vastbesloten om aan het huwelijk te ontsnappen door het vinden van een alternatieve oplossing voor de toenemende concurrentiestrijd tussen beide families. Maar dat laatste is makkelijker gezegd dan gedaan.
Taub bewaart de hoogdravende stijl van Shakespeare zonder in oubolligheid weg te zinken. Haar taal is rijk, beeldend en in zekere mate hypnotiserend. De overgang van de 21ste eeuw naar het oude Verona gebeurt in een vingerknip. Taub bezit een grondige kennis van het bronverhaal en dat laat zich voelen in de opbouw van de wereld, de sfeer, de verwerking Ã©n herinterpretatie van verhaalelementen uit Romeo en Julia.
Het verhaal zelf is luchtig zonder oppervlakkig te zijn en dat is te danken aan de gelaagde personages waarvan hoofdpersonage Rosalina het meest bijblijft. De jonge vrouw heeft een sterke wil en weet haar mannetje te staan in een wereld vol opvliegende vechtersbazen en machtsbeluste heren. Net zoals iedereen heeft ze haar zwaktes en durft in haar drang naar zelfstandigheid de belangen van anderen over het hoofd te zien, maar als puntje bij paaltje komt is ze een volbloed voorvechter van het goede.
Het moet wel gezegd dat De strijd om Verona minder in de smaak zal vallen bij zij die geen al te grote fan zijn van romantische omwentelingen. De toenemende dreiging tussen de twee rivaliserende families mag dan wel de insteek zijn, het is uiteindelijk de amoureuze driehoeksverhouding die het meest in de aandacht staat en bij momenten op onvervalst gezwijmel uit is. Vooral de meer ervaren lezer heeft deze liefdespaden al vaker bewandeld en zal af en toe met een bedenkelijke zucht uit het verhaal stappen.
De strijd om Verona is een charmante ode aan Shakespeare, gebracht in een sfeervol en onderhoudend verhaal dat net iets te veel teert op romantiek.