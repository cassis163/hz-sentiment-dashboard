Enkele dronken tieners vinden aan de oever van een rivier het lichaam van een zestienjarig meisje. Niemand weet wie ze is. Een bekende verslaggeefster wordt in de koffer van haar eigen auto gevonden, meer dood dan levend, maar ze kan de speurders toch nuttige informatie geven. Het wordt snel duidelijk dat de rode draad doorheen het hele verhaal een uitgebreid netwerk van kinderporno is waarbij wel eens belangrijke personen zouden kunnen betrokken zijn. Dan wordt therapeute Leonie Kepler vermoord en heeft politieagente Pia het plots heel moeilijk om haar tienerdochter in de hand te houden.
Nele Neuhaus heeft met 'Boze Wolf' een zeer complexe thriller geschreven, waarbij je, zeker in het begin, je heel goed je hoofd erbij moet houden. Veel personages passeren de revue, maar al snel went dat en kan je volledig in het verhaal opgaan. Dit boek loopt niet over van spanning, maar de broeierigheid van het onderwerp voel je doorheen het hele verhaal. Alle verhaallijnen komen mooi samen op het einde. Er is geen enkel los draadje. 'Boze Wolf' heeft me een aantal uurtjes in zijn ban gehouden. Misschien één negatief puntje: er zitten een aantal storende drukfouten (spellingfouten?) in de tekst en op sommige momenten begint de interpunctie een eigen leven te leiden.