Ik kan mij heel goed voorstellen dat de cover van het boek niet uitnodigt tot lezen, toch is het alleszins de moeite waard deze detective te lezen, jazeker, want het betreft hier een (plattelands-) detective en geen psychologische thriller.
Het boek leest vlot en kent vele (verrassende maar soms ook overdadige) wendingen.
Dit zorgt er wel voor dat het boek tot het laatste moment blijft boeien, pas in het allerlaatste stadium wordt precies duidelijk wat er zich heeft voltrokken.

Vele personages worden ten tonele gevoerd, dat is niet verwarrend maar hier en daar zouden die personages wat verder uitgediept kunnen worden.

Er wordt een jonge vrouw dood aangetroffen op een begraafplaats, waarom juist daar op die plek en wie is deze jonge vrouw met de opmerkelijke tatoeage.

Ontrouw, sinistere gebeurtenissen uit het verleden, niet uitgesproken wrok en een aaneenschakeling van reacties hierop leiden tot een verhaal dat meerdere slachtoffers kent.

Een zoektocht naar de dader(-s) waarbij verdachten halve waarheden vertellen en de ontkluwing van de waarheid pas in een laat stadium plaatsvindt.