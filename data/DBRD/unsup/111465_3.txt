‘Wie jaagt, weet ook precies waar de prooi te vinden is. En jij, Elena, bent mijn prooi.’

Elena haar vader is onverwacht overleden. Ongeveer een jaar na het overlijden van haar vader leert haar moeder een andere man kennen, Pieter. Al snel trekt Pieter bij hun in, maar het klikt totaal niet tussen Pieter en Elena en haar zusje. Pieter heeft geen werk meer en het vinden van een andere baan is niet zo gemakkelijk. Dit zorgt voor spanning en frustraties en regelmatig zijn er ruzies in huis. Elena voelt zich eenzaam en onbegrepen. Dan krijgt ze via Facebook een vriendschapsverzoek van Tim de Waal. Met hem kan ze over alles praten en ze voelt zich op zijn gemak bij hem. Ze wordt verliefd op hem en wil hem graag in het echt ontmoeten. Maar dan is Elena plots spoorloos verdwenen.

'Vijftien' begint met een proloog met het vermissingsbericht van Elena. Een oproep op Facebook met het verzoek naar haar uit te kijken en het bericht zoveel mogelijk te delen. 'Vijftien' omvat twee delen met meerdere verhaallijnen. Al deze lijnen worden verteld vanuit de eerste persoon. Het verhaal van Elena lezende doet al snel meeleven en begrijpen. Begrijpen waardoor ze toch die ene fout maakt waar zoveel voor gewaarschuwd. We maken kennis met Job, de zoon van Mark. Job heeft twee jaar geleden iets verschrikkelijks meegemaakt, waardoor hij even de weg is kwijtgeraakt. Hij probeerde zijn troost in drank en drugs te vinden, maar gelukkig gaat het nu een stuk beter. Alleen heeft hij veel moeite met zijn dominante vader en zijn moeder is altijd aan het werk. Job zal een grotere rol in Elena’s verdwijning hebben dan hij ooit had kunnen vermoeden.

Tijdens het lezen van 'Vijftien' en vooral bij Elena’s verhaal heb je steeds de neiging om achter haar aan te gaan en haar te waarschuwen. Zeker als je er achter komt waartoe Tim in staat is en waar hij allemaal mee bezig is. Het verhaal en de fascinerende verteltrant van Marlies Slegers zorgen ervoor dat je vanaf de eerste bladzijde vastgepakt wordt. Er is een constante onderhuidse spanning aanwezig en in gedachten hoop je erge dingen te kunnen voorkomen. Over grooming wordt steeds meer geschreven maar het unieke in dit verhaal is de rol van Job. Kan hier verder weinig over vertellen want dan zou ik teveel weggeven, maar hier is sprake van meer volledigheid en achtergrond.

'Vijftien' geeft een goed inzicht over grooming en geeft ook een duidelijke waarschuwing af naar de lezers. Een onderwerp dat voor deze doelgroep niet genoeg behandeld kan worden. Het verhaal op zich is duidelijk en overtuigend geschreven tot dat we het einde naderen. We krijgen te maken met een climax en dan ineens is het klaar. Een goed geschreven verhaal met zo’n belangrijk onderwerp verdient een mooiere en soepele afsluiting. De verwachting van een kleine afronding bleef in dit geval uit en er bleef bij mij een kleine teleurstelling achter.