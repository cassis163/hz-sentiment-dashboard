Vastgoedhandelaar Bob Pals roept de hulp in van rechercheur Van Opperdoes. Pals heeft een tip gekregen dat hij vermoord gaat worden. Daarmee begint voor Van Opperdoes en zijn jongere collega Jacob de speurtocht naar de tipgever. Eenmaal gevonden, komen er vooralsnog meer vragen dan antwoorden en stuit Van Opperdoes op enkele ongure types, zoals een wapenhandelaar en huurmoordenaars. Pals weet meer dan hij aanvankelijk laat blijken. Wanneer Pals dochter Kim in elkaar geslagen wordt, wordt het pas echt nijpend.

Zonder pretenties
Behalve dat het boek natuurlijk leunt op de succesreeks van Baantjers “De Cock” en de vele verhalen en scenario’s die De Waal schreef, is ‘Een tip van de sluier’ een boek zonder pretenties. Zonder hoge verwachtingen begin je aan het verhaal, wat al snel aangenaam weet te verrassen. Het is met oog voor detail geschreven, er zit vaart in het verhaal, de hoofdkarakters zijn goed uitgediept en het verhaal verveelt op geen enkel moment. Hoewel het niet heel erg spannend is, weet het je toch te raken en wil je het verhaal in één ruk uitlezen.

Atypische rechercheur
Het karakter Van Opperdoes staat zeer sterk en is een atypische rechercheur. Geen norse man die alleen maar leeft voor zijn politiewerk, maar een warm mens die dialogen voert met zijn overleden vrouw. Behandelt zijn jongere collega Jacob niet als sloof en laat zich graag bijstaan door collega’s die gebruik maken van moderne opsporingsmethoden. Jacob en Van Opperdoes zijn nieuwe creaties, maar de vergelijking met De Cock en Vledder laat zich gemakkelijk maken.

Conclusie
Voor wie geen hoogstaande literatuur of spannend thrillerverhaal verwacht is ‘Een tip van de sluier’ een heerlijk boek. Lekker ontspannend lezen en genieten van een goed opgezet verhaal luidt het devies.