Chris Houtman heeft met 'Het negende gebod' een reli-thriller geschreven, die draait rondom de vondst van een tot nu toe onbekende codex met brieven van Plinius de Jongere. Als deze brieven in de openbaarheid zouden komen, zou de inhoud ervan de Katholieke kerk op haar grondvesten kunnen doen schudden. Het is dus belangrijk dat de inhoud niet naar buiten komt - en hier begint de thriller pas echt, als de eerste moord wordt gepleegd.

De hoofdrol in dit verhaal is weggelegd voor scenarioschrijfster Esther van Baerle, die door twee mysterieuze vrouwen gevraagd wordt een filmscenario rondom deze Plinius-codex te schrijven. Zij willen hiermee een internationale vrouwenbeweging op gang brengen, en alles wat eeuwenlang door de kerk verzwegen en onderdrukt is, alsnog de ruimte geven.

Het boek leest fijn, het deed me - net als veel anderen ook al schrijven - sterk denken aan de boeken van Dan Brown, vooral door de nadruk op religie en religieuze complotten en geheimen. Chris Houtman heeft echter een echt Nederlands boek geschreven - er komen Nederlandse dorpen en steden voorbij, (bekende) Nederlanders spelen de hoofdrollen.

Ik vond het echter tegen het eind saaier worden :het begon te kabbelen, de spanning was weg, er gebeurde nog weinig nieuws, er werden erg grote tijdsprongen gemaakt. Ik vind ook het gebruiken van 'echte' acteurs (Meryl Streep o.a.) die dialogen voeren op het randje van geloofwaardig. De personages blijven redelijk oppervlakkig, waardoor sterke emoties (verdriet, liefde) ietwat uit de lucht komen vallen.

Het einde viel mij ronduit tegen (vooral de quotes uit het journaal waren too much), al biedt het wel de mogelijkheid voor een vervolgboek. Er zijn nog onopgeloste vragen en de zoektocht lijkt mij nog niet voorbij.

Eindconclusie: Ik vond het een plezierig boek om in de zomer te lezen, omdat het makkelijk leest en niet al te diepgravend is. Het was superleuk om weer te buzzen voor #hebbanbuzz en ik heb kennis gemaakt met een boek dat ik anders wellicht voorbij was gelopen in de boekhandel.
En, het maakt me zeker nieuwsgierig naar Chris Houtman's eerste thriller (Akte van Berouw)!