Tommy Wieringa situeert dit boek in de streek van zijn jeugd. Het draait om Paul Krüzen, die zijn leven lang in het “kleine” milieu blijft steken.
Zijn vader vindt op een dag in een maïsveld een neergestorte Russische piloot. Hij redt de man en neemt hem mee naar huis, waardoor een aantal levens volledig overhoop wordt gegooid.
Paul weet zich nooit aan de streek te ontworstelen, ondanks zijn succesvolle internationale handel in militaria, zijn bezoeken aan een Duits bordeel en zijn sextrips naar Thailand, samen met zijn levenslange jeugdvriend -en net als hij eeuwige vrijgezel- Hedwiges Bakker. Wanneer deze laatste zich laat ontvallen dat hij miljonair is, roept hij het noodlot over zich af, wat ook sterk zijn weerslag heeft op Paul, die tenslotte overal zijn vijanden ziet.
De beschrijvingen van het bekrompen dorpsleven zijn sterk en beklemmend. Langzaam maar zeker ziet men de dorpswereld afbrokkelen, totdat zelfs de Chinees het dorp verlaat.
De liefhebbers van Wieringa komen volledig aan hun trekken, ook door zijn sterke taalgebruik.