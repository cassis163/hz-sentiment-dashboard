Spuitende slagaders en overstromende oceanen. Wat je zelf kunt doen bij kleine en grote rampen.
Prinses Margriet, erevoorzitter van het Nederlandse Rode Kruis, heeft het voorwoord van dit boek geschreven. Ze schrijft onder meer dat het verstandig is na te denken over wat je moet doen als er een ramp of een ongeluk gebeurt. “Dit is eigenlijk best spannend. Het doet een beroep op je kennis, je mogelijkheden en je eigen ideeën om zelf in actie te komen.“
Natuurlijk wil niemand graag een ongeluk of een ramp meemaken. Maar het kan iedereen overkomen. Dan is dit boek een geweldig goede en handige handleiding. Door middel van dit naslagwerk kun je je goed voorbereiden en weet je wat je moet doen als er toch iets vreselijks gebeurt. In dit boek, geschreven voor jongens en meisjes, staan een heleboel tips. Tips over rampen in en om het huis, tips over grote en kleine rampen, rampenbestrijding en EHBO.
Want weet jij hoe je moet omgaan met brandwonden? Hoe je moet handelen bij verslikking? Bij een lawine of overstroming? Bij brand of bij een auto-ongeluk? Op al deze vragen krijg je antwoord in dit boek. Een boek dat bovendien is voorzien van prachtige illustraties, die het tot een beeldend en vrolijk geheel maken.
Een boek dat door jong en oud met plezier doorgebladerd kan worden. En bovendien ook heel leerzaam is. Een aanrader voor iedereen die graag anderen wil helpen!