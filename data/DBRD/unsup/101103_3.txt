Michael is een gamer. En dan niet gewoon op de computer, maar ingenesteld in een nervebox (“grafkist”) met LiquiGgels, Airpuffs en NerveWire (snoertjes) voor de echte beleving, verdwijnen in de “Slaap”. Gamebeleving tot the max.

In het spel Lifeblood heeft hij twee vrienden: Sarah en Bryson. Ze spelen voor hun plezier, tot Michael wordt "gedwongen" door de spel security om in het spel op zoek te gaan naar Kaine. Een hacker die het spel en mensen manipuleert, zover dat ze in het werkelijke leven in coma raken.
Michael heeft geen keus en samen met zijn vrienden gaat hij een gevaarlijk avontuur aan binnen het virtuele spel. Komen ze er ooit nog levend uit?

Geestesoog is het eerste deel van de Mortality Trilogie van James Dashner, de schrijver van oa de Mazerunner verhalen. Het is een YA boek, en dat is aan de schrijfstijl ook te merken, het is spannend, maar af en toe wat eenvoudig geschreven, hoewel de belevenissen van de hoofdrolspelers best pittig zijn en bloed niet wordt geschuwd.

- “die avond was Michael zo dom om naar NewsBops te kijken”.
- “Op dat moment gebeurde er iets”.

James Dashner introduceert nieuwe begrippen als Tangent, en KillSims, wat het een verhaal maakt dat zich werkelijk afspeelt in een nieuwe virtuele wereld. Het is niet moeilijk om voor te stellen hoe alles in elkaar steekt, hoewel een beetje fantasie wel helpt.

De boekindeling is prettig. Elk deel van het boek heeft een naam “de grafkist”, “het voorstel”, En elk deel in verdeeld in korte genummerde hoofdstukjes. Het maakt het lezen snel en geeft de mogelijkheid om het even weg te leggen.

Naarmate het verhaal verder gaat, wordt het boeiender en moeilijker om te stoppen met lezen. Ook de zinsopbouw die in het begin soms eenvoudig overkomen, is later niet meer zo duidelijk aanwezig en gaat op in het verhaal. Het is spannend en vernieuwend, de beschrijvingen van de levels zijn goed uitgevoerd.
En dan op het einde weet Dashner nog een verrassing te brengen die alles wat je als lezer dacht te snappen, even totaal op z'n kop zet. Het boek eindigt, maar het verhaal niet. Op naar deel twee.