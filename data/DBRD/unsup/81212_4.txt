met een zwarte kant,Het gaat te ver om te stellen dat Thunderball heeft geleid tot de vroegtijdige dood van Ian Fleming, maar een minimale bijdrage hieraan is zeker. Dit negende Bond-boek verscheen in 1961, maar heeft een geschiedenis die jaren teruggaat. Fleming droomde aan het eind van de jaren 50 van een filmcarrière voor zijn creatie James Bond. Samen met de jonge schrijver en regisseur Kevin McClory werkte hij aan het scenario voor de eerste Bond-film 'James Bond of the Secret Service'. Deze film kwam er nooit, maar Fleming gebruikte het script wel als basis voor Thunderball, zonder ook maar een woord van dank - laat staan een vergoeding - aan McClory. Een jarenlang juridisch gevecht volgde. Het eindigde in 1964 met een schikking en, kort hierna, de dood van Fleming.
De details van de bijdrage van McClory aan het boek zijn niet bekend. Als de geruchten waar zijn dat hij de bedenker is van misdaadorganisatie SPECTRE moeten we hem schatplichtig zijn. In drie boeken en vele films spelen SPECTRE-leider Ernst Stavro Blofeld en zijn mannen een hoofdrol. In Thunderball proberen ze de Westerse mogendheden veel geld af te troggelen door eerst twee kernbommen te stelen en hen er vervolgens mee te bedreigen. Als bekend wordt dat Emilio Largo en zijn superschip Disco Volante ermee te maken zouden kunnen hebben, gaan Bond en zijn CIA-collega Leiter op onderzoek uit.
Hoewel de strijd op en rond de Disco Volante zeer spannend is, zijn de eerste acht hoofdstukken - die nauwelijks iets te maken hebben met het SPECTRE-spektakel - het meest memorabel. Op pagina 1 wordt James Bond wakker met een kater - uiterst verwonderlijk, want het past absoluut niet bij zijn status van onbreekbare superheld - en kort hierna stuurt zijn baas M hem in een heerlijk dialogenspel naar kuuroord Shrublands om fit te worden. Een sombere Bond baalt vele pagina's lang, en het is overduidelijk dat alcoholist en kettingroker Fleming hier zijn eigen ervaringen en gemoedstoestand heeft laten blijken.
Thunderball is een op-en-top Fleming. Het bevat alle ingrediënten die James Bond tot een ongekend fenomeen hebben gemaakt. Blofeld is de grootste schurk ooit en Largo is een goede tweede. De uiterlijke en innerlijke pracht van het meisje-van-dienst, Domino Vitali, is onmiskenbaar en de onderwaterwereld van de Bahama's is prachtig beschreven. Een Fleming uit zijn topjaren!