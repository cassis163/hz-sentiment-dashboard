Een langzaam voortkabbelend verhaal met (soms iets tè) uitgebreide beschrijvingen en veel details. Maar hierdoor wordt wel het leven uit de dertiger jaren erg goed zichtbaar. Een tijd waarin ‘vrouwen wisten dat mannen de wereld leidden, de macht hadden’ terwijl vrouwen ‘alleen waren opgevoed voor het huwelijk, maar zelfs die carrière, de enige die mannen voegzaam vonden, betekende dat ze afhankelijk waren van een man die hen zou kunnen kiezen’. Om rillingen van te krijgen toch?
De welgestelde familie Cazalet hecht erg aan traditie en etiquette. Het is een typisch Engelse familie waarin mensen vaak niet zeggen wat ze denken en om lastige kwesties heendraaien. En lastige kwesties zijn er volop! Onder de kalme oppervlakte borrelt van alles. Verliefdheden, affaires, kinderen die ongelukkig zijn en een onrustige politieke situatie bovendien.
De auteur is een kei in het neerzetten van de diverse (vele) personages, vooral hoe je in de hoofden van de talrijke kinderen kunt kijken is knap. Er wordt voortdurend geswitcht van perspectief, van de keukenmeid via de jongste schoondochter naar het hoofd van de familie. Van de oudste zoon via kleinzoon weer naar de tuinman. En zo gaat dat het hele verhaal door.
Ben benieuwd naar het volgende deel. Dan gaat er vast meer gebeuren want aan het eind van deel 1 denkt de familie nog dat De Situatie (bezetting van Tsjecho-Slowakije door Hitler en de rol van Engeland hierbij) is opgelost. Wij weten dat kort erna de Tweede Wereldoorlog zal uitbreken.
Nog een klein minpuntje, wellicht te wijten aan de vertaling. Vond soms het taalgebruik wat vreemd. Natuurlijk heeft het soms met de taal uit die tijd te maken maar er werd bijvoorbeeld gesproken over een stil koekje….. Geen idee wat ik me daarbij moet voorstellen.