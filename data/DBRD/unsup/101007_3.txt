Als Rebecca Hoeylaert op haar werk is, wordt ze opgebeld dat haar dochtertje ziek is en moet worden opgehaald van het kinderdagverblijf. Bij haar aankomst wordt ze op de parkeerplaats met één schot tussen haar ogen gedood. Het team van rechercheur Patricia Rodiers staat voor een compleet raadsel. Zeker als er nog meerdere moorden volgen met dezelfde modus operandi.

Restafval is het tweede boek in de serie rond Patricia Rodiers en Marnix Veldkamp. In 2016 verscheen al Levend Aas. Eerder schreef Katrien van Effelterre reeds het stand-alone boek Vossenspoor. Restafval is ook prima te lezen als je Levend Aas nog niet gelezen hebt.

Met Patricia Rodiers heeft Katrien van Effelterre een interessant karakter geschapen. doortastend in haar werk. Ze geeft nooit op, maar ook een vrouw die in de wereld staat en een leven naast haar werk heeft. Ze wordt sterk neergezet en je kan je als lezer echt een beeld bij haar vormen. Het thema in Restafval is heftig, zonder erover uit te wijden, en achteraf kan je ook wel enig begrip opbrengen voor de dader.

Het plot in Restafval is heftig en complex. Zoals een rechte lijn een onderdeel van het plot is, is de weg er naartoe dat zeker niet. De samenhang tussen de verschillende moorden is inventief en doordacht. Als lezer wordt je haast een collega van Patricia in het leggen van de puzzel en het analyseren van de verbanden. Heel gedoseerd worden er langzaam meer details vrijgegeven.

De schrijfstijl van Katrien van Effelterre is duidelijk, vlot en boeiend. Ze verspilt geen woorden aan onnodige details en is sterk in haar omschrijvingen van personen en situaties. De drie verschillende verhaallijnen smelten langzaam samen. Het enige minpuntje is de hoeveelheid expliciete scenes tussen Patricia en Marnix. Het is goed een deel van het privé leven te verwerken in het boek, maar op deze manier is het niet nodig en doet het afbreuk aan de sterke thriller. De problemen van Marnix met zijn ex-vrouw en kinderen dragen wel bij aan de verhaallijn.