Martine Bijl is bij het grote publiek bekend als theatermaakster en actrice, met name van de comedy “het zonnetje in huis” op televisie en uiteraard als presentatrice van “Heel Holland bakt”. Martine Bijl schrijft echter al jaren: teksten voor theatersolo’s, liedjes, vertalingen van musicals, columns in het tijdschrift Zin, sprookjes en teksten voor het bovengenoemde “Heel Holland bakt”.

In de verhalenbundel “Hindergroen”schrijft ze over haar leven, over haar vader, die huisarts was in Amsterdam-West, over het verslavende van tuinieren en het hindergroen (ander woord voor onkruid) in haar tuin, over haar hekel aan design, over haar liefde voor taal en over haar moeder, het doktersvrouwtje. Zo laat de achterflap ons weten.

Naast de columns die al eerder gepubliceerd waren heeft ze een aantal hoofdstukjes er bij geschreven. De verhalen spelen van voor haar hersenbloeding die zij kreeg in 2015. De inleiding en uitleiding gaan over het langzame proces van haar herstel na deze hersenbloeding. Die benoemt wordt als een onverwachte explosie als hindergroen.

Ik was niet bekend van de schrijfsels van Martine Bijl. Ik herinner mij nog het sprookjesboek van de Efteling met teksten van haar hand en een boek over poppen maken maar dat is toch heel wat anders. Ik ken haar voornamelijk van haar theatershows en televisiepersoonlijkheid. De reden waarom ik naar “ Heel Holland bakt” keek was ook puur om Martine Bijl en haar leuke commentaar met een af en toe sarcastisch ondertoontje. Ik vind het gewoon een heerlijk mens om te zien en te horen.

Bij het lezen van haar verhalenbundel was het net alsof ze naast mij op de bank zat en voorlas.Ik hoorde haar als ware de verhalen vertellen met de nodige zelfspot, humor en Hollandse nuchterheid. Makkelijke en toegankelijke verhaaltjes die je met een glimlach op de bank leest. Lekker voor wat ontspannen leesplezier.