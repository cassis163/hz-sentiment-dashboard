Ondanks dat het verhaal begint in de kerstsfeer van Leipzig en via een sneeuwstorm en de nodige problemen eindigt in Berlijn hoef je geen kerstverhaal te verwachten. Anna die eigenlijk liever in het buitenland zit met de kerst omdat ze al sinds haar elfde een bloedhekel aan kerst heeft gaat nu toch maar naar haar moeder, stiefvader en broertje toe. Dit wordt een reis die ze niet snel zal vergeten.

De auteur heeft een makkelijke schrijfstijl waardoor je redelijk snel door het boek heen gaat. Onderweg gaat eigenlijk alles wat fout kan gaan ook echt fout. In plaats van in Berlijn te eindigen komt Anna ruim 200 km van Berlijn terecht in een zo goed als ingesneeuwd zeestadje Binz, met geen enkele mogelijkheid om met de trein weer naar Berlijn te komen. Via via komt ze steeds een stukje dichterbij haar eindbestemming en iedere keer gaat er weer iets fout. En de personen die ze via deze weg ontmoet vertellen haar allemaal stuk voor stuk een eigen stukje van hun fijnste kerst. Hierdoor gaat Anna steeds meer nadenken waarom ze nou eigenlijk een hekel heeft aan de tijd rond kerstmis. En die dromen van haar die brengen soms meer verwarring dan duidelijkheid, of toch niet? Al met al een heerlijk boek dat makkelijk wegleest en die ondanks dat de kerst voorbij is toch wel het kerstgevoel geeft. Of je nu wel of niet van de kerst houd.