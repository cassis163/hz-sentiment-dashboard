"Mensen zonder uitstraling, die zijn nog erger dan lelijke mensen." De moeder van de hoofdpersoon is een kleurrijke actrice met een grondige hekel aan mensen zonder uitstraling. Ze vindt dat mensen, en in het bijzonder haar dochter, zichzelf moeten uitdrukken in de wereld. Haar dochter is echter liever kleurloos en onzichtbaar. Als haar moeder overlijdt, blijft ze achter met haar vader.

In het verhaal wordt de hoofdpersoon gevolgd in haar zoektocht naar zichzelf, haar relatie met haar familie en de relatie met de wereld om zich heen. Volledig bewust van het feit dat zij niet zo'n kleurrijk persoon is als haar moeder, denkt ze zinnen als: "Ik besta niet...Ik ben een verzinsel van anderen."

Ondanks de wat zwaardere ondertoon, is het boek licht en humoristisch geschreven. Een prachtig, veelbelovend debuut vol rake zinnen, die nog lang nadat het boek uit is blijven hangen in het hoofd van de lezer.