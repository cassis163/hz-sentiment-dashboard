De zoete geur van de dood is een titel die je aan het denken zet. Hoe kan de dood nu een zoete geur verspreiden? Meestal is de dood gerelateerd aan de geur van ontbinding, stank, verderf.
De titel geeft je dan ook de vrijheid om daar zelf een draai aan te geven.
Het verhaal speelt zich af in en rond een klein Mexicaans dorp. Op een ochtend vindt Ramon het lijk van Adela. Hij kent haar nauwelijks, maar door de dorpsbewoners wordt aangenomen , dat hij de vriend van Adela was. Ramon krijgt niet de kans om deze geruchtenstroom te ontzenuwen. De dorpelingen hitsen elkaar op en het verhaal wordt door de dorpelingen geschreven.
In het verhaal van de dorpelingen komt ook de zigeuner voor. Zijn levensloop loopt als een rode draad door het boek en wordt steeds verweven met het verhaal van de dood van Adela.
Zo ziet Ramon zich ook min of meer gedwongen om de moordenaar van Adela te wreken. Ook de moordenaar is door de dorpelingen "gekozen". Er zijn maar een paar mensen die weten hoe het echte verhaal is, maar zij verschuilen zich achter het dorpsgeheim.
Op Ramons schouders rust een zware last en ondanks de hulp van de dorpelingen zal hij het toch zelf moeten doen. Het dorp wacht en wacht en de dorpelingen verschuilen zich wederom achter het dorpsgeheim.
De dorpelingen hebben gekozen en verzonnen. Zij zijn klaar en nu alleen maar afwachten......