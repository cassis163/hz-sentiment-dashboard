Max van Olden [1973], advocaat van beroep, debuteerde met Lieve edelachtbare en kreeg daarvoor de Schaduwprijs 2016.
De juiste man is zijn tweede thriller die zich afspeelt in de wereld van de advocatuur met twee advocaten op leeftijd als hoofdpersonen.
Vroeger waren ze collega's en partners, maar na een drama dat zich 20 jaar geleden afspeelde is Oscar Alexander als vijand gaan zien, hebben hun wegen zich gescheiden, maar is Oscar altijd op wraak blijven zinnen.
Daar het wettelijk niet lukt - binnen de tijd waarop het 'misdrijf' zal gaan verjaren - om Alexander gestraft te krijgen voor zijn laffe daad [volgens Oscar, want tot bij de laatste pagina's blijft de lezer in het ongewisse over de schuldvraag] zoekt Oscar andere wegen om Alexander te laten bekennen en alsnog gestraft te worden.
Of dit hem zal lukken en of Alexander inderdaad 'de juiste man' is blijft maar de vraag.


Dat het boek aangeprezen wordt als een thriller die zich afspeelt binnen de advocatuur klopt naar mijn mening niet helemaal. Het is wel zo dat beide hoofdpersonen advocaten zijn, maar het konden voor het verloop van het verhaal evengoed twee bankdirecteuren geweest zijn. Het is een boek dat gaat over onverwerkt verdriet en over wraak. WÃ¡t er moet gewroken worden maakt de auteur duidelijk door gebruik te maken van flashbacks naar de gebeurtenissen die zich 20 jaar geleden hebben afgespeeld, waarbij Oscar zijn zoon is verloren en waarvan hij meent te weten wie dit op zijn geweten heeft.

De juiste man is een vlot geschreven spannende pageturner. De wegen die Oscar bewandelt om zijn wraak te bewerkstelligen zijn echter af en toe wel een beetje al te ver gezocht naar mijn smaak. Iets te veel samenvallende toevalligheden maken het geheel voor mij af en toe erg ongeloofwaardig.

Spannend blijft het verhaal echter wel de hele tijd en de uiteindelijke clou komt toch nog als een grote verrassing. Het boek heeft voor mij dus zowel plus- als minpunten, wat niet wegneemt dat ik het met plezier gelezen heb en dat ik het moeilijk kon wegleggen voor ik de laatste pagina gelezen heb.

Ondanks alles vind ik De juiste man geen boek dat 'eruit springt' en daarom geef ik drie sterren.