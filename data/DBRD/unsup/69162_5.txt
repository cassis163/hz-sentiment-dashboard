Achter gesloten deuren is de vertaling van het debuut van de Engelse auteur BA Paris. Het boek gaat over Grace die eindelijk de man van haar dromen tegenkomt. Jack is galant, romantisch en hij heeft geen bezwaar tegen Millie, het zusje van Grace met het downsyndroom. Omdat alle vorige relaties die Grace had stukliepen omdat ze Millie niet in huis wouden nemen en Jack hier duidelijk geen problemen mee heeft is hij voor Grace de ideale partner. Al snel besluiten ze te trouwen en kan Grace beginnen aan haar perfecte huwelijk met Jack. Spijtig genoeg voor Grace komt Jack zijn ware aard tijdens hun huwelijksreis naar boven. Zo ontdek je als lezer dat schijn bedriegt.
BA Paris is er zeer goed in geslaagd om een mooie schets van de personages te maken, je krijgt als lezer al snel een connectie met het hoofdpersonage Grace, mede ook omdat het verhaal vanuit haar standpunt is beschreven. Maar ook van Jack kom je beetje bij beetje meer te weten en je begint te begrijpen hoe hij denkt en leeft.
Andere personages worden eerder naar de achtergrond geplaatst maar dit geeft een extra dimensie aan het verhaal want het hoofdpersonage Grace kan amper in contact komen met de buitenwereld waardoor ze iemand nooit echt goed zal leren kennen. Wij als lezer kunnen hierdoor ook niet elk personage doorgronden.
Maar je hebt wel een mooi beeld om het verhaal verder te kunnen volgen.
Het onderwerp van het boek is huiselijk geweld en dit is toch een onderwerp dat je aan het denken zet, hoeveel gezinnen leven met angst voor hun partner zonder enige uitweg?
Niemand kon verwachten dat Jack, die als advocaat vrouwen verdedigd die mishandeld werden, zelf niet te vertrouwen was. Dit is een van de vele details die de auteur in het verhaal verwerkt. Grace is slachtoffer op alle vlakken en kon er niet aan ontkomen.
Het verhaal heeft afwisselend hoofdstukken van het heden en het verleden die, naarmate het boek vordert, samenvallen. Dit helpt om tijdens het verhaal de spanning op te bouwen en maakt van elk einde van een hoofdstuk een page turner. Je wilt weten wat er gaat gebeuren, hoe het gaat gebeuren en vooral hoe het zal aflopen.
Het boek is goed geschreven, aangenaam om in verder te lezen en neemt je helemaal mee in het verhaal waardoor het moeilijk is het boek aan de kant te leggen. Hierdoor lees je het verhaal snel uit wat het nog beter maakt omdat je dan verschillende details beter kan onthouden waardoor het geheel nog spannender wordt.
Uiteindelijk valt alles samen, het einde vond ik onverwacht. Sommigen zouden het einde misschien wel hebben zien aankomen, maar dan nog doet het geen afbreuk aan het slot waarbij alle touwtjes aan elkaar geknoopt worden.
Tijdens het lezen van het boek heb ik er enorm hard van genoten, de spanning bouwde zich op, je kreeg een band met de personages en het einde was verrassend. Het boek was een bestseller in Engeland en volgens mij gaat de Nederlandse versie ook die kant op.