Seksuele frustraties, obsessies en de terreur van het jeugdig uiterlijk, dat zijn de pijlers waarop Gary Braver zijn nieuwste thriller Onderhuids heeft gebouwd. Een zenuwslopende thriller waarin een seriemoordenaar in Boston tal van mooie vrouwen vermoordt. Zij eindigen hun leven met een dure nylon kous om hun fraaie hals. Wie kan de psychopaat stoppen? De gefrustreerde, eenzame en verslaafde politie-inspecteur Steve Makarian?
Gary Braver, de auteur van Onderhuids, heeft in Amerika al een zevental boeken op zijn naam staan waaronder de thrillers Flashback, Gray Matter en Elixer. Veel geprezen boeken waarin gruwelijke medische experimenten (ook wel wetenschap genaamd) de levens van vele mensen bedreigen.
Ook in Onderhuids (Skin Deep) speelt de medische wetenschap een grote rol. Mooie, jonge vrouwen die hun onvervulde dromen najagen willen nog mooier en jonger zijn, dan hun spiegelbeeld hen vertelt. Zij zoeken daarom hun toevlucht tot cosmetische chirurgie om te merken dat hun innerlijk niet verandert, hoeveel ingrepen zij ook ondergaan.
Onvervulde verlangens ook bij een moordenaar en bij de hoofdpersoon van dit boek, inspecteur Steve Makarian, die verslaafd is aan drank en kalmerende middelen en die zijn vrouw die bij hem weggelopen is, niet kan terugkrijgen. Onvervulde verlangens ook bij een stripper en bij nog veel meer personages in dit boek., de lijst houdt niet op. Het aantal mensen met obsessies en frustraties is ontelbaar en dat levert veel drama en spanning op. Nog afgezien van het feit dat de gefrustreerde inspecteur moet zien een seriemoordenaar in te rekenen.
Het verhaal speelt zich af in Boston, maar Gary Braver is uiterst karig met zijn beschrijvingen van de stad. De sfeer en couleur locale is bij hem wel degelijk aanwezig, maar concentreert zich rond de beschrijving van striptenten, dure herenhuizen aan zee, smoezelige politiebureaus, chique universiteiten en kamers van jonge vrouwen. Zijn aanpak blijkt uiterst effectief. Braver heeft alle franje geschrapt en heeft zijn pen gescherpt om zoveel mogelijk spanning op te roepen. Dat lukt hem perfect, mede door zijn geraffineerde perspectiefwisselingen. Het verhaal wordt gezien door de ogen van de inspecteur, de moordenaar en de slachtoffers. Alle verhaallijnen op een kunstige manier met elkaar verweven. De lezer ziet constant de dood in de ogen. En dat is een zenuwslopende bezigheid.
Een seriemoordenaar die het op mooie jonge vrouwen heeft voorzien is natuurlijk geen nieuw gegeven. Maar Gary Braver heeft een plot bedacht dat zo fors afwijkt van alle clichés, dat zelfs het oude gegeven een nieuwe glans krijgt. Braver is een meester in het opwekken van spanning. Het broeit en het brandt, het sist en het suist op elke pagina. De onderhuidse spanningen bij de karakters veroorzaken al snel kippenvel bij de lezers. Braver manipuleert en verrast. Niet één keer maar talloze malen. Zelfs het verkeerde been waar we op staan blijkt verkeerd. Yes. Zo hoort een thriller geschreven te worden. Een staande applaus voor Braver. Wat een schrijver!