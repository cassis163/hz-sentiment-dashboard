Bloedbroeders is een boek dat gaat over familierelaties, culturele banden, erkenning en criminaliteit. Er wordt een verhaal verteld over Ayaan en Reza, twee neven. Ayaan woont in Nederland, Reza komt uit Pakistan naar Nederland en wil graag de erkenning van zijn grote neef. Reza heeft daar een grote culturele hindernis te nemen. Ayaan maakt daar gebruik van door hem in te zetten in zijn criminele zaakjes tot het ineens flink mis gaat en ze in aanraking komen met de politie en recherche.

Ook vanuit het oogpunt van de recherche is het verhaal duidelijk beschreven. De schrijfster van het boek (Helen Vreeswijk) heeft daar jaren voor gewerkt, wat mede de verhaallijn van de nodige diepgang heeft voorzien. De spanning in het boek wordt heel geleidelijk opgebouwd, wat het lastig maakt het boek weg te leggen. Ook wordt vrij snel een gevoel van empathie en antipathie ontwikkeld voor de verschillende personages.

Na wat rondspeuren op internet bleek de misdaad, zoals beschreven in het boek, waargebeurd te zijn. Het verhaal eromheen is aan fantasie ontsproten. De mannen in het verhaal krijgen in het verhaal echter wel duidelijk meer aandacht dan de vrouwen in het verhaal (de zus Elena en vriendin van Reza, Fleur). Dat is jammer, omdat daarin ook mooie verhaallijnen kunnen liggen.

Het verhaal eindigt met een tijdsprong, waardoor het een en ander duidelijk wordt, maar andere vragen opkomen. Zo wordt in ieder geval duidelijk hoe het afloopt tussen Reza en Fleur, maar niet hoe het Ayaan, Elena en de rest van de familie vergaat.

Concluderend geeft het boek een cultureel kijkje in het criminele circuit, erkenning en familiebanden, afgewisseld door het politieonderzoek. Dit boek is zeker een 7 waard.