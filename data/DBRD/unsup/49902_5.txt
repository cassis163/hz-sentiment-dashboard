De Engelsen zijn een bijzonder volk. Zodra je in Engeland aankomt, realiseer je je dat je een andere cultuur binnenstapt. Door de Brexit staan de Engelsen meer in de belangstelling dan ooit. Het boek Stiff Upper Lips van de Belgen Flip Feyten (journalist) en Harry De Paepe (leraar geschiedenis en redacteur) beschrijft op een luchtige en humorische manier de Britse gewoontes en tradities. En tradities koesteren de Engelsen als geen ander volk. Binnen de oudere arbeidersklasse moet men niets hebben van gewoontes die van het vasteland komen. Binnen die groep treft men de echte ouderwetse Engelsen die vasthouden aan de soms eeuwenoude rituelen en gedragscodes. Zij hebben ook massaal 'ja' gestemd voor de Brexit omdat ze denken dat ze het prima zullen redden zonder Europa.

Het boek bevat de hoofdstukken Tradities, Stiff Upper Lip, Politiek, Monarchie en Splendid Isolation. We leren de Engelsen en hun tradities een stuk beter kennen. We zien bijvoorbeeld op televisie dat bij de jaarlijkse officiÃ«le opening van het parlement de Lord Chancellor nogal bijzonder gekleed is. Zijden kousen en een geborduurde robe en vaak ook nog een lange grijze pruik. De koningin zit op een gouden troon en krijgt een stoffen handtas aangereikt met daarin de toespraak van haar premier. Maar wie weet er nu dat toespraak nog altijd op een geitenvel geschreven wordt en dat in 2017 de opening een aantal dagen is uitgesteld omdat de inkt niet goed wilde drogen.

Engeland en de Engelsen zijn onlosmakelijk verbonden met zaken als prachtige tuinen die nauwgezet onderhouden worden. Met 'a cuppa' waarmee men doelt op de thee die als onmisbaar wordt gezien. Thee met melk uiteraard waarover dan nog de discussie gevoerd wordt of je eerst de melk in het kopje doet en dan de thee (de mifs - milk in first) of andersom (de tifs - tea in first). Engelsen zijn enorme dierenliefhebbers. Honden, paarden of katten; alle dieren mogen zich verheugen in de aandacht en zorg die aan ze besteed wordt. Er zijn zelfs Engelsen die hun huisdier een kaart sturen vanaf hun vakantieadres.

En hoe bijzonder is niet de Engelse humor? Komische series op televisie worden eindeloos herhaald omdat de droge humor en gevatte woordenwisselingen waarmee ze anderen maar ook zichzelf op de hak nemen nooit gaan vervelen. De Engelsen zijn alles behalve uitbundig. Ze zijn en blijven stijve harken die zeker in het openbaar zijn ze zich altijd bewust zijn van hun omgeving. Wie herinnert zich niet de kus die Charles zijn kersverse bruid Diana gaf? Charles gaf toe aan de wens van het volk maar helemaal van harte ging het niet. De dood van Diana heeft wezenlijk iets veranderd. Op de begrafenis was er geen sprake van ingetogen zijn. Het volk rouwde massaal en uitbundig en iedereen liet zijn emoties zien. Behalve de koningin en dat werd haar zeer kwalijk genomen.

Het koningshuis is een bolwerk van tradities en gewoontes die wellicht doorbroken zullen gaan worden door de zonen van Diana en Charles. William en Harry zijn de nieuwe generatie die zich meer en meer inzetten voor een open samenleving. Maar heel veel tradities zullen blijven. Met name in de kleine steden en dorpen worden feesten gevierd volgens regels zoals die al eeuwenlang vastliggen en die niemand goed kan verklaren. Stiff Upper Lips is een genot om te lezen. We zullen ons nog lang verwonderen over de Engelsen maar je kunt niet anders dan van ze houden.