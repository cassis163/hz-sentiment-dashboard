Emma is bijna vijftig als ze huilbuien krijgt en hulp zoekt bij een psycholoog. De diagnose die volgt verrast haar. In Sprakeloos schetst Herma de Beer het leven van een vrouw met autisme. Het is een ontroerend verhaal, met humor verteld, over verwarring, angst en boosheid. Terugkijkend begint Emma te begrijpen hoezeer haar leven bepaald is door haar autisme. Het gevoel er niet helemaal bij te horen was er altijd en zal niet meer verdwijnen. Moet ze het haar omgeving vertellen?

Zo wordt het boek op de cover kort samengevat, maar dit boek is zoveel meer dan enkel een boek over autisme.

Emma haar verhaal in Sprakeloos begint zoals het verhaal van vele vrouwen begint als ze hun vleugels beginnen open te slaan, het leren kennen en ontmoeten van hun toekomstige man. Ze volgt de regels die door de maatschappij opgelegd zijn. Ze volgt alle regeltjes stap voor stap, want regeltjes zijn nodig, zij heeft regeltjes nodig, anders raakt ze helemaal van slag. Naargelang ze meer en meer in de maatschappij probeert te functioneren, raakt ze meer en meer van slag. Ze buigt en wringt zichzelf in hoe ze denkt dat ze moet zijn, maar dit neemt haar energie weg, maakt haar prikkelbaar, maar ze ondergaat.

Het lijkt alsof anderen hier geen last van hebben en haar gevoel van een andere planeet te komen groeit tot ze niet meer kan, de ene na de andere huilbui opkomt en ze hulp en antwoorden gaat zoeken. Ze krijgt de diagnose ASS (Autisme Spectrum Stoornis). Puzzelstukjes vallen in elkaar, maar wat nu? Hoe nu verder? Moet ze het iedereen gaan vertellen? Hoe vertel je dit aan iemand?

De titel doet het boek alle eer aan, want na het lezen ben ik Sprakeloos en ook tijdens het lezen ben ik het meerdere keren geweest. Het brengt je in het hoofd van iemand met autisme, maar op zo een luchtige en vlotte manier dat het leuk lezen is en zelfs te herlezen. Een duidelijke must read en niet alleen voor mensen met autisme of ermee te maken hebben, maar ook voor mensen met HSP en eigenlijk voor elke volwassene die zich anders voelt, op zoek is naar zichzelf, het gevoel heeft van de maatschappij te moeten ondergaan en ondertussen probeert recht te blijven staan.

En om af te sluiten even een prachtzin uit het boek waar velen zich in zullen herkennen: “Ik ben anders, maar wil het er niet over hebben. Ik ben anders en wil me ook anders kunnen gedragen. Ik wil niet opvallen, maar wil wel anders mogen zijn.”

Auteur: Herma de BEER
ISBN: 9789078905783
Publicatiedatum: 28 augustus 2014
Uitgever: Uitgeverij De Brouwerij

https://www.facebook.com/groups/boekenrecensie/