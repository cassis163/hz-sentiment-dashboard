Op een dag besluit Harriet (Hetty) Deveraux het oorspronkelijke huis van haar overleden oma te bezoeken. Dit huis, Bhalla House, staat op een van de buiteneilanden van de Schotse Hebriden en is al geruime tijd in het bezit van haar familie. Het huis, waar een eeuw geleden de beroemde schilder Theodore Blake en zijn vrouw Beatrice hebben gewoond, bevindt zich in zeer slechte staat. Hetty weet nog niet of ze het gaat verkopen of laat opknappen om haar plannen om er een hotel van te maken te verwezenlijken. Onder een van de vloeren worden menselijke botten gevonden. Maar van wie zijn deze menselijke resten? Als Hetty later oude dagboeken en brieven vindt, wordt steeds duidelijker wat zich destijds in Bhalla House heeft afgespeeld, maar ook van wie de gevonden botten zijn.

Sarah Maine is een Engelse schrijfster die in Canada is opgegroeid, maar tegenwoordig weer in Engeland woont. Als romanschrijfster is Maine niet bekend, maar ze heeft wel een aantal non-fictie publicaties op haar naam staan. Huis van eb en vloed, dat in Engeland eerder onder de naam Bhalla House is uitgegeven, is haar eerste roman.

Huis van eb en vloed is een roman die zich in verschillende periodes afspeelt en heeft daardoor twee verhaallijnen. In het verhaal van 1910 gaat de schilder Theodor Blake met zijn nieuwe vrouw Beatrice naar Bhalla House. Daar blijkt het stel meer en meer uit elkaar te groeien en wordt de relatie die beiden met de zoon van de rentmeester hebben steeds complexer. De tweede lijn speelt zich honderd jaar later af. In dat verhaal probeert Hetty boven water te krijgen wat er in 1910 op het eiland gebeurd is en wil ze een belangrijke beslissing nemen over de toekomst van Bhalla House, maar ook hoe ze haar eigen toekomst ziet.

Vanaf het begin van het verhaal is de sfeer van de Hebriden en de schoonheid van deze eilandengroep te proeven. Sarah Maine heeft dit zo beeldend beschreven dat je jezelf tijdens het lezen bij Bhalla House waant. Of dat nu in de huidige tijd of in 1910 is, maakt daarvoor niet uit. Daarnaast geeft het boek ook een goed beeld over de problematiek rond de landhervormingen en de jacht op vogels. Een probleem dat zich vooral in het begin van de twintigste eeuw afspeelde, maar feitelijk nog steeds actueel is.

De personages die het meest belangrijk zijn, zijn stuk voor stuk goed uitgewerkt. Naarmate het verhaal vordert kom je steeds meer over hen te weten en leer je ze daardoor ook beter kennen. Je krijgt zelfs de indruk dat Beatrice en Cameron Forbes (de zoon van de rentmeester) een sterke overeenkomsten hebben met Hetty en James Cameron (de huisbewaarder).

Hoewel het boek wel degelijk een roman is, heeft het begin van het verhaal veel weg van een thriller. Op zich niet zo vreemd, want het boek heeft een zekere spanning die in sommige boeken binnen dat genre niet zou misstaan. Het verhaal heeft tevens een aantal verrassingen, maar er komen ook wel voorspelbare momenten in voor. Dat je sommige situaties ziet aankomen, heeft geen enkele invloed op de beleving van het verhaal. Want die blijft, vooral dankzij de schrijfwijze van Maine, onveranderd goed.

Huis van eb en vloed is een bijzonder leesbare roman die op geen enkel moment de indruk wekt dat dit een debuutroman is. Sarah Maine heeft de liefhebbers van spanning, romantiek, geschiedenis, natuur en mysterie op hun wenken bediend. Want het boek heeft al deze kenmerken in zich. En na het lezen kun je je zelfs nog afvragen of de Engelse schilder Theodore Blake Wirgman inspirator was voor het schrijven van dit boek.