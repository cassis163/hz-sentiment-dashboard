Lydia van Houten (1972) startte haar freelance carrière in 2003, als illustratrice voor andere auteurs. Begin 2005 debuteerde ze met haar jeugdserie Teken van Drie, uitgegeven door Uitgeverij Ellessy. Er volgden (internationale) freelance opdrachten, vooral voor prentenboeken. De serie Goedenacht kleine Maan uitgegeven door Yoyo Books, verscheen wereldwijd. Vanaf 2014 concentreert Lydia zich op het schrijven van thrillers. Het science fiction verhaal Black-out belandde op de longlist van de Paul Harland Awards in 2014. Haar debuut Doodstil verscheen in 2015 en kreeg lovende recensies. Doodstil werd zelfs Boek van de Maand. Het Vervloekte Huis (2016) is haar tweede thriller. Het is een literaire thriller met een bovennatuurlijke mystieke ondertoon. In juni 2017 verschijnt haar derde thriller Prooi bij Kabook uitgevers.

De Nederlandse studente Evelyn (Evy) Meyer woont samen met een groep excentrieke jongeren in Londen. Ze huurt een kamer in het huis van Joy McAllen. Evy hoopte haar nachtmerries en hallucinaties achter zich te kunnen laten en een nieuwe start te maken in Londen, maar helaas is dat niet gelukt. Nog steeds wordt ze hier door geplaagd. Lily-Rose, haar medestudente en acteursdochter, vangt Evy op. Wanneer ze haar baan kwijt raakt en in geldnood komt stelt Lily-Rose Evy voor aan regisseur Martin Dumont. Hij biedt haar een baan als hostess aan op zijn plezierjacht. Alles lijkt goed te komen totdat er een gruwelijke moord gepleegd wordt. Evy is getuige en zit onder het bloed. Ze kan zich echter niks meer herinneren…

‘Prooi’ begint met een mooie pakkende quote van Friedrich Nietzsche:

‘Wie vecht tegen monsters, moet ervoor zorgen dat hij in het proces niet zelf een monster wordt.’

Gaandeweg het verhaal wordt duidelijk waarom juist deze quote gekozen is.
Aansluitend volgt er een spannende proloog waardoor we op het puntje van onze stoel zitten en meteen door willen lezen. Prooi bestaat uit twee delen. Het eerste deel: Donker. En het tweede deel: Licht. In ‘Donker’ maken we kennis met Evy en haar huisgenoten. Het verhaal begint rustig en wordt vertelt vanuit het perspectief van Evy. Evy komt over als een naïef ondoordacht meisje. Pas wanneer ze de baan aanneemt op het plezierjacht van Martin Dumont komt er meer vaart in het boek en begint de nachtmerrie. Ze is getuige van een gruwelijke moord maar kan zich daarvan niks herinneren. In ‘Licht’ is Evy ineens veranderd in een sterke meid die weet wat ze wil en zich uit haar benarde positie wil redden. Ze ondergaat een ware metamorfose! Vanaf dit moment vliegen we door het verhaal en houden onze adem in.
Lydia van Houten heeft een aangename schrijfstijl, vlot en met korte zinnen. Een verhaal dat rustig begint maar vervolgens in sneltreinvaart verder gaat. Prooi is wederom een thriller met een flinke dosis onderhuidse spanning.

Een adembenemend, verrassend en sterk plot!

Ik waardeer deze thriller met 4,5 sterren.