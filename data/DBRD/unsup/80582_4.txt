Na de dood van de 20-jarige Pieter probeert Jaap contact met hem te krijgen via een Ouija bord. Vrijwel direct gebeuren er vreemde dingen en verandert Jaap zijn gedrag radicaal. Hij trekt zich terug en wil het liefst niets meer met de overige leden van de vriendengroep te maken hebben. Als er uiteindelijk met en bij hen thuis ook vreemde dingen gebeuren worden ze tegen wil en dank meegezogen in angstaanjagende gebeurtenissen. Jaap moet geholpen worden maar kunnen ze het tij nog keren?
Kwade Geest van Mark van Dijk, ook wel bekend van meer spannende boeken zoals: Bloeddorst, Gerechtigheid en Het mysterie van de poldergruwel, gaat in volle vaart van start. De proloog, die later in het boek wordt uitgelegd, is kort en krachtig en blijkt een goede opmaat naar de rest van het verhaal. De lezer is meteen nieuwsgierig en is het bijna onmogelijk het boek weg te leggen. De schrijfstijl is prettig en duidelijk gericht op de jongere generatie door de joviale interactie tussen de hoofdpersonen en gebruik van woorden die duidelijk bij deze tijd horen. Geen volzinnen maar kort en 'to the point' taalgebruik. De interactie tussen de hoofdpersonen is bij tijd en wijle erg komisch maar de overdaad aan bijdehante oneliners is te veel van het goede. Kwade Geest is te vergelijken een Amerikaanse tienerslasher film maar dan in boekvorm. Is dat erg? Nee, helemaal niet maar het had iets minder overdreven gemogen. De horrorclichés vliegen je om de oren en feitelijk heeft het boek niet heel veel diepgang. Bij een goed griezel verhaal is dat ook niet nodig. Het draait daar tenslotte om goor en gruwelijk.
Overigens zal voor de doorgewinterde fanaat dit verhaal enigszins voorspelbaar zijn maar voor iemand die nieuw is in dit genre zal op het puntje van zijn stoel zitten. De teergevoelige lezers doen er beter aan dit boek niet voor het slapen gaan uit te lezen. De kans is dan groot dat het relaas van deze vijf vrienden 's nachts de revue nog eens passeert met jezelf in de hoofdrol.
De hoofdpersonen in Kwade Geest proberen in eerste instantie de vreemde gebeurtenissen weg te redeneren met logische verklaringen maar komen er gaande weg achter dat er meer is tussen hemel en aarde. Soms zijn dingen niet wat ze lijken. Ze worden met hun neus op de feiten gedrukt met moeten accepteren dat er vreemde dingen gaande zijn. In deze vreemde situatie leren ze elkaar beter kennen. Voor sommige hoofdpersonen pakt dit goed uit, voor andere wat minder. Moraal van het verhaal: Niets is vanzelfsprekend en vrienden zijn belangrijk.
Kwade Geest is een zeer vermakelijk boek en de schrijver deinst er niet voor terug om rigoureuze beslissingen te nemen. Dat kun je als lezer alleen maar waarderen. Het eind is erg karakteristiek voor het genre en dus semi open wat alle ruimte openlaat voor een tweede deel. Alles bij elkaar opgeteld is dit een grappig, eng en spannend verhaal waar Dick Maas zijn hand niet voor om zou draaien. Een première met Halloween dus, waarom niet!