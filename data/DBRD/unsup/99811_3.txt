De Vlaamse auteur Kaat De Kock is bekend van haar YA-romans en van de verhalen die zij schrijft voor de Belgische Flair. Met Het is ingewikkeld levert ze haar eerste feelgoodroman voor volwassenen af. En feelgood is het zeker, hoewel het leven van hoofdpersoon Esther helemaal niet zo feelgood is. Sterker nog, ze zit in een diep dal omdat de nieuwe vriendin van haar ex Dieter zwanger is. En dat terwijl zij juist een eind aan hun relatie had gemaakt omdat hij geen kinderen wilde en zij wel! Nu zit zij in een piepklein flatje met een saaie baan en is ze op zoek naar de toekomstige vader van haar kinderen. Ook haar gedroomde journalistieke carrière wil nog niet erg van de grond komen. Als ze dan het aanbod krijgt om een artikel te schrijven voor haar favoriete weekblad grijpt ze die kans met beide handen aan. Misschien slaat ze dan twee vliegen in een klap: een journalistieke baan en de prins op het witte paard. Voor het artikel moet ze een maand ‘ja’ zeggen tegen elke date en verslag doen van haar belevenissen. Gelukkig wordt ze hierbij vergezeld door fotograaf Wout, want je weet maar nooit wat voor vlees je in de kuip hebt als je een date met een volslagen onbekende hebt.

Je wordt vanaf pagina 1 door de levendige en beeldende schrijfstijl van De Kock direct het leven van Esther ingetrokken.
Natuurlijk leef je mee, maar tegelijkertijd kan je ook een glimlach niet onderdrukken. Want ja, na een huilbui zie je er ook gewoon niet uit. Omdat het verhaal wordt verteld vanuit ik-persoon Esther krijg je alle perikelen mee vanuit haar perspectief, vol zelfspot maar niet helemaal objectief. Vooral de nieuwe vriendin van Dieter, Sjoertje (door Esther onveranderlijk aangeduid als Sloerietje) moet het nogal ontgelden.

De schrijfstijl is vlot, gemakkelijk leesbaar en vooral humoristisch. Hoewel de roman luchtig is, is er ook aandacht voor wat zwaardere thema’s als jaloezie, eenzaamheid bij ouderen en de problemen waar je als je serieus op zoek bent naar een partner tegenaan kan lopen. De vriendschap die ze ontwikkelt met de eenzame Marianne, die door haar carrière beluste kinderen wordt verwaarloosd, is hartverwarmend.

De insteek van de (verplichte) dates is leuk bedacht, maar is slechts een van de verhaallijnen. De dates zijn eerder een kapstok voor de persoonlijke ontwikkeling van Esther en de kans om eindelijk haar journalistieke carrière een boost te geven. Van de bijna gefrustreerde, jaloerse vrouw met een laag zelfbeeld, overigens zeer humoristisch beschreven door De Kock, groeit ze uit naar een vrouw die prima in haar velletje zit en oog heeft voor de mensen om haar heen. Om zover te komen neemt ze weleens niet al te slimme beslissingen, zoals door drank beneveld met een van haar dates het bed in te duiken of seks tijdens een bedrijfsfeestje met een volslagen onbekende. Dat laatste zorgt trouwens nog voor een bijzondere, wel heel toevallige twist in het verhaal. Maar van je fouten moet je tenslotte leren. De nuchtere opmerkingen van Marianne, die haar vaak weer even met beiden benen op de grond zetten, spelen in die ontwikkeling ook een grote rol.
Met Het is ingewikkeld heeft Kaat De Kock bewezen dat ze ook als auteur voor volwassen feelgood haar plaats in het genre verdient. Toch ook nog een paar kritiekpuntjes. Sommige verhaallijnen komen wel heel erg toevallig en een klein beetje ongeloofwaardig bij elkaar. Ook wie uiteindelijk de liefde van haar leven wordt, heb je al vrij snel in het verhaal door waardoor de spanningsopbouw naar het onvermijdelijke ‘happy end’ wat te wensen overlaat. Dat maakt het leesplezier er niet minder om, want uiteindelijk is het, zoals een echte feelgood betaamt ‘eind goed, al goed’ en sla je boek toch met een tevreden gevoel dicht.