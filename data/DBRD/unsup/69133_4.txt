Het verhaal:
Blind van jaloezie en ontreddering slaat Sabine op de vlucht als haar man haar voor een andere vrouw heeft verlaten. Tijdens een knetterende onweersbui strandt ze in de heuvels van Zuid-Limburg bij een eeuwenoude hoeve. Als bemiddelaar in het verhuren van monumentaal erfgoed gaat haar hart direct sneller kloppen. In de hoeve wonen twee raadselachtige meisjes, Madeleine en Livia, samen met hun vader en hun stokoude grootmoeder. Al krijgt Sabine meteen een rol in dit huishouden toebedeeld, ze wordt óók bekropen door het gevoel dat daar iets helemaal niet klopt. Intussen wordt ook haar eigen leven er niet zekerder op. Reddende engel gaat over de vraag in hoeverre naastenliefde uiteindelijk het eigenbelang dient. Het is een spannende psychologische roman in de traditie van Dorresteins geliefde gothic novel.
Het speelt zich af op een afgelegen plek, een oud gebouw, zonder mobiel bereik, waar zich onduidelijke dingen hebben afgespeeld.

Mijn mening
Renate Dorrestein is mijn ‘Reddende Engel’. Was al een tijdje op zoek naar een boek die mij eindelijk weer eens zou verrassen. En dat heeft Renate zeker gedaan met dit meesterwerk met de door haar zo bekende prachtige volzinnen. Er zijn er maar weinige die zo uitgesproken, zo fascinerend en zo beeldend kunnen schrijven op zo’n manier dat het tegelijkertijd doorspekt is met haar eigen visie op en vragen over het leven.
‘Reddende Engel’ is een spannend, beklemmend en prachtig gelaagd boek, de relatie die net door de uit de Randstad afkomstige Sabine’s ex-man is beëindigd, haar dramatische reacties daarop en de dramatische reacties binnen het boerengezin Gilissen. Fascinerend met fraaie psychologische doorkijkjes in de zielen van vele personages.
Het boek staat ook bol van de symboliek; zo hebben alle vrouwelijke personages, heiligennamen; Sabine, (O)livia, Adelheid en… Alicia wat een variant is van Adelheid.
Het zal dan ook niet raar uit mijn mond komen als ik zeg dat ik het boek letterlijk in één ruk uitgelezen heb.

De titel Reddende Engel is eerder onheilspellend dan voorspelbaar ondubbelzinnig en als lezer word je voortdurend op het verkeerde been gezet. Wie is er nu eigenlijk de Reddende Engel en wie is er nu uiteindelijk de werkelijke dader van de moord op Alicia? We zullen het nooit weten ben ik bang!

En dit is nu ook dé kracht van een echte ‘Dorrenstein’.

Reddende Engel krijgt van mij 4 sterren!