Hans Hagen is een meer dan verdienstelijke kinderboekenschrijver. Talloze pareltjes heeft deze auteur reeds op zijn naam staan, waarvan het ondernemende meisje Jubelientje waarschijnlijk de bekendste is. Met Yuna’s maan slaat Hagen een geheel andere weg in. Niet de dartelende ondeugd slaat dit keer de toon maar een veel zwaardere kost van de vertellingen van weleer kenmerken dit bijzondere kinderboek. Slaat Hagen de plank mis met zijn boek vol beeldspraak en archaïsch taalgebruik of blaast hij nieuw leven in de aloude gewoonte van een verhaaltje bij de volle maan?  

Yuna’s oma is de verhalenvertelster van het eiland, maar nu haar man samen met een aantal andere vissers op zee wordt vermist, heeft ze niet de puf om een verhaal te verzinnen. Ze maakt zich te veel zorgen.  

Het is al een eeuwenoud gebruik dat er bij volle maan een verhaal wordt verteld. De nacht dat de maan helemaal rond is nadert, maar opa en de andere mannen zijn nog niet teruggekeerd. Oma kan gewoonweg geen verhaal vertellen. Dan verschijnt er een geheimzinnige man op het eiland. Zijn naam is Arp. Niet alleen vertelt Arp het verhaal bij de eerstkomende volle maan, hij leert Yuna hoe zij de volgende verhalenvertelster van het eiland kan worden.  

Hagen heeft zijn taal aangepast aan het sfeervolle vissersbestaan vol spanning, tragiek en noeste arbeid. Woorden die kinderen niet snel zullen gebruiken, passeren in veelvoud de revue. We leren veel over het vissersbestaan, wonen in gedachten bij Yuna in haar dorp en laten onze fantasie de vrije loop.  

Geschiedenis begint te leven in deze mythische setting vol sfeer en spanning. Dit boek is een ware sensatie doordat er verhalen in het verhaal worden verteld. Als lezer/luisteraar droom je van wereld naar wereld in een verhaal dat net zo realistisch als surrealistisch is. En hiermee voel je je weer kind, want alleen in onze jeugd is droom en werkelijkheid zo natuurlijk met elkaar verweven. Kortom: een knap staaltje kinderliteratuur.  

Dit boek, dat geleverd wordt inclusief luisterboek-cd, kan het best als luisterboek genuttigd worden. Floor Minnaert, die de muziek verzorgt, weet als geen ander hoe je een boek tot leven moet brengen. De levendige vertelstem van Hans Hagen wordt afgewisseld met prachtige muziek en heerlijke liedjes. Perfect voor op de achterbank naar uw verre zonnige zomerbestemming.  

Wat het boek echter compleet maakt zijn de duizelingwekkend mooie illustraties van Martijn van der Linden. Veel illustratoren hebben na een aantal jaren een soort signatuur ontwikkeld, zo niet Van der Linden. Doordat hij verschillende technieken tot in de perfectie beheerst, weet hij iedere keer weer opnieuw te verrassen. Ieder plaatje is een zoektocht en hiermee onderstreept hij de geheimzinnige geladen sfeer van het verhaal bijzonder goed.  

Een Trias Poëtica is dit bijzondere boek geworden. Drie kunstenaars versterken elkaar. Ouderwets ontroerend, nieuwerwets genieten.