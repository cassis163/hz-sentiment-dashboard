‘Overmeesterd’ is het eerste deel uit de hartstocht-trilogie van Maya Banks. In dit eerste deel maken we kennis met Evangeline en Drake.
Evangeline is een meisje uit Mississippi die naar New York is gekomen om geld te verdienen voor haar ouders. Haar vader heeft een ongeluk gehad en kan daardoor niet meer werken. Haar moeder kan niet werken omdat zij voor haar vader moet zorgen. De ouders van Evangeline hebben het daardoor niet breed en daarom stuurt Evangeline het meeste geld van haar ‘zuurverdiende’ loon naar haar ouders. Evangeline is een meisje die niet zo snel de aandacht van mannen aanneemt. Zij is hierin nogal naïef en vindt zichzelf ook helemaal niet mooi. Toch blijkt dat mannen hier anders over denken. Wanneer Eddie haar zover krijgt om met hem naar bed te gaan gaat het mis. Eddie heeft haar gebruikt en hierdoor wordt Evangeline nog onzekerder. Haar vriendinnen vinden dat zij wraak moet nemen op Eddie en sturen haar naar één van de chicste club in New York, Impulse.
Als Evangeline eenmaal besluit om te gaan voelt zij zich heel onzeker. Dit komt ook door de mensen die haar vanuit de wachtrij aan staat te staren en door de uitsmijter die haar in eerste instantie niet binnen wil laten. Ze voelt zich weer een buitenbeentje. Toch staat ze haar mannetje, laat haar VIP-pas zien en gaat naar binnen. Als ze daar Eddie tegen het lijf loopt begint het avontuur….
Ze ontmoet Drake, de eigenaar van Impulse, een indrukwekkende, imponerende en zelfverzekerde man. Drake is onder de indruk van Evangeline, meer dan dat hij ooit geweest is van een andere vrouw. Hij moet en zal deze vrouw hebben. Deze vrouw doet iets met hem, maar ook met zijn mannelijke personeel.
p.104 ‘Ze gaf hem een glimlach die hem even de adem benam en het werd hem steeds duidelijker waarom Drake zo weg was van deze vrouw. Ze was helemaal echt. Iets dat zeldzaam was in hun wereldje’.
Ondanks dat Evangeline het allemaal nogal intimiderend vindt, voelt ze wel dat ze Drake kan vertrouwen. De vraag is alleen… Is Drake de prins op het witte paard of valt het sprookje uiteen in duizend stukjes?
Maya Banks heeft weer een mooi begin gemaakt aan een hopelijk nog mooiere trilogie. Na het lezen van het eerste deel is het met ingehouden adem wachten op deel twee. De seks, de spanning, de wendingen en de sensatie zorgen ervoor dat de volgende twee delen ook gelezen moeten worden!