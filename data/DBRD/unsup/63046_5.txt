Het boek Spuitende Slagaders en Overstromende Oceanen is een handleiding voor 34 grote en kleine rampen en opent met een voorwoord van de erevoorzitter van het Nederlandse Rode Kruis; H.K.H. Prinses Margriet der Nederlanden. Bij de kleine rampen staat telkens een opmerkelijke gebeurtenis vermeld en bij de grote rampen staat de ergste variant beschreven (bijvoorbeeld de ergste orkaan). Bij elke ramp staan leuke, grappige of griezelige feitjes beschreven en wat je precies moet doen als je een ramp meemaakt. Het hele boek is één grote kleurexplosie. De kleurrijke tekeningen die door het hele boek staan spatten van de bladzijden af. Dit maakt het gelijk ook een heel aantrekkelijk boek voor kinderen en ze leren er ook nog wat van! Tussen alle beschreven rampen staan er ook nog tips beschreven hoe je een survivalkit of noodpakket samenstelt. Mijn kinderen pakten gelijk dit boek erbij toen ze op het nieuws zagen dat er ergens een natuurbrand was of toen het ging onweren. Ze lazen aandachtig de tips door wat je in zo’n geval moet doen. Al met al een zeer leuk en leerzaam boek die je meer dan eens uit de boekenkast pakt. Is het niet voor de handige tips dan wel voor de prachtige illustraties!