Scorpio is de vierde thriller van Hilde Vandermeeren. Ze draait al langer mee in het vak als kinder- en jeugdboekenschrijfster. In 2013 verscheen haar thrillerdebuut Als alles duister wordt, waarmee ze de Hercule Poirot Publieksprijs won. Sindsdien verschijnt er elk jaar een thriller van haar hand en het mag gezegd worden dat de auteur zich in dit genre steeds beter thuis voelt. Vandermeeren koos ook voor deze thriller voor een internationale setting, wat het verhaal een zekere status geeft.

Als Gaelle en haar zoon Lukas op een middag thuiskomen, worden ze in hun eigen keuken overvallen door twee mannen. Ze proberen Gaelle en haar zoon te vermoorden en dit op een familiedrama te laten lijken. Wanneer Gaelle bijkomt in een psychiatrisch ziekenhuis, weet ze zich in eerste instantie niets meer te herinneren. Waar is haar zoon Lukas? Waarom komt haar man Bernd niet op bezoek? Als ze erachter komt dat zijzelf wordt verdacht van de poging tot moord op haar zoon, ontsnapt ze en gaat ze op onderzoek uit met de hete adem van haar achtervolgers in de nek.

Al snel kruist haar pad dat van huurmoordenaar Michael. Hij is in dienst van een huurmoordenaarssyndicaat genaamd Scorpio. Wat zijn zijn bedoelingen met Gaelle? Hoort hij bij de bad guys of de good guys? En wat is er in zijn jeugd gebeurd? Wat volgt is een zoektocht naar de waarheid, waarbij niets of niemand ontzien wordt. Tegelijkertijd moeten ze uit handen van Scorpio zien te blijven.

Scorpio is een razendsnelle thriller. Je maakt vlot kennis met de personages en dan zit je meteen in het verhaal. Vandermeeren moet het niet hebben van ellenlange zinnen, maar hanteert een prettige, proza√Øsche schrijfstijl. Het verhaal vraagt hier ook om, het draagt bij aan de vaart in het verhaal. De korte hoofdstukken, waarbij de verhaallijnen van Gaelle, Michael en de moordenaars van Scorpio worden afgewisseld, versterken dit effect nog eens. Met name Michaels personage krijgt een mooie vorm van bagage mee in de verhaallijn over zijn jeugdtrauma in Polen, welke direct gekoppeld kan worden aan zijn motivatie om Gaelle en Lukas te helpen. De achtergrond van Gaelle blijft oppervlakkiger.

Moord op bestelling is een griezelig verschijnsel. Als je de juiste contacten hebt, kan iedereen opdracht geven voor een moord. Ook voor de moord op een huismoeder en haar zoon, zo blijkt uit dit boek. Maar waarom eigenlijk? Wat hebben ze misdaan? Pas op driekwart van het boek komt hierop een antwoord. Ondertussen leef je mee met de zoektocht van Gaelle en Michael en de spannende situaties waaruit ze zich telkens ternauwernood weten te redden. 

Zijn er geen kanttekeningen te plaatsen bij dit boek? Ja, toch wel. Gaelles transformatie van rustige moeder naar een voortvluchtige die een moord pleegt en de gemakkelijke toevalligheid van bepaalde gebeurtenissen tegen het einde, komen ietwat ongeloofwaardig over. Een goede afloop van het verhaal is dan ook geen moment in het geding. Het is Vandermeeren vergeven, want Scorpio is een spannende thriller en een vermakelijk verhaal waarin je wilt blijven lezen tot het uit is.