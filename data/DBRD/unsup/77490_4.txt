Van tevoren was ik heel benieuwd.. Een Nele Neuhaus, veelbejubelde sensatie in het buitenland, en nu is haar 2e boek vertaald in het Nederlands. Zou het de verwachtingen waar maken?

Het boek begint en gelijk moet je je koppie erbij houden. Zo veel personages.. Het is een uitdaging om iedereen te onthouden (zeker met een snotterig hoofd) maar het is de moeite waard. Al snel ontwikkelen zich vele verhaallijnen en daardoor kan het verhaal alle kanten op. De grote vraag blijft gedurende het hele boek: 'Wie heeft het gedaan?' Zo veel plausibele verdachten..!

Ook heel leuk is dat je gaandeweg steeds meer te weten komt over de personages privé. Pia Kirchhoff en Oliver von Bodenstein zijn rechercheurs én mens tegelijkertijd. Een beleving die in strijd is met mijn volgende constatering:

Waar ik aan moest wennen, is de Duitse formaliteit. Men spreekt elkaar aan met 'u' ongeacht de relatie die ze met elkaar hebben. Kirchhoff en Von Bodenstein zijn al járen collega maar je en jij? Ho maar! Het doet onpersoonlijk aan maar is niet echt storend. Eerder opmerkelijk. Het wordt echter stuitend als halverwege het boek een tweede schokkende gebeurtenis plaatsvindt. Hoe daar over gecommuniceerd wordt.. het stuitte mij (bijna) tegen de borst. Daar moest ik zeker aan wennen.

Het zal me echter niet weerhouden van de andere boeken van Nele Neuhaus. Als ze in haar tweede boek al tot zo'n mooi verhaal met verrassend plot kan komen.. belooft dat wat voor haar verdere boeken!
Als thrillerliefhebster kan ik genieten van de vele opties die je als lezer geboden worden om iemand te verdenken en ik houd ervan als ik er naast blijk te zitten en het toch een plausibele uitkomst heeft ;-)

´Moordvrienden´ is het eerste boek wat ik van deze auteur heb gelezen, maar zeker niet de laatste!