‘De oversteek’ is het eerste deel in een trilogie, geschreven door de Amerikaan Justin Cronin. Hoewel de auteur met deze reeks niet aan zijn proefstuk toe is en al meerdere prijzen in de wacht wist te slepen, lijkt het wel of ‘De oversteek’ hem pas echt op de kaart gezet heeft. De boeken lijken dan ook alles te hebben om een groot publiek aan te trekken, apocalyptische toestanden, een klein meisje dat de wereld moet redden, je zou voor minder nieuwsgierig worden.

Eigenlijk begint alles met een medisch experiment dat volledig fout loopt. Twaalf proefkonijnen veranderen in kwaadaardige wezens die weten te ontsnappen. Al snel wordt de wereld geteisterd door zogenaamde viralen, die schijnbaar moeiteloos het grootste deel van de wereldbevolking weten uit te roeien. De zesjarige Amy, in de steek gelaten door haar moeder, maakt ook deel uit van het experiment, maar zij lijkt een andere verandering door te maken.

En dan zijn we plots een honderdtal jaren verder en maken we kennis met een kolonie van overlevenden die stand proberen te houden. Het enige wat hen tegen de viralen beschermt is een hoge muur en kunstlicht ’s nachts. Wanneer de accu’s het dreigen te begeven, stelt zich de vraag of er buiten de muur toch ergens kans op redding bestaat. En dan begint een spannende tocht …

Leuk om dit boek pas in december 2016 te lezen, want dat wil zeggen dat het vervolg ‘De twaalf’ meteen beschikbaar is en dat je niet te lang moet wachten op het derde en afsluitende deel ‘De stad van spiegels’ dat begin januari 2017 in de winkels zal liggen.

Een originele insteek, personages die goed uit de verf komen en een prettige, boeiende manier van schrijven, dat is ‘De oversteek’ in een notendop. Afgezien van een paar mindere momenten, is het boek absoluut geslaagd te noemen, een aanrader voor iedereen die van spanning houdt en niet heel hard wegloopt wanneer één en ander niet helemaal realistisch meer is.