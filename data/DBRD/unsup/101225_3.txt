Het is altijd afwachten of de auteur van een geschenkboekje erin slaagt in minder dan 100 bladzijden een goede thriller af te leveren. Een verhaal dat niet te simpel is, waarin personages een eigen gezicht krijgen en naar een spannende ontknoping toegewerkt wordt. Boris Dittrich is het vrij goed gelukt: hij schetst een moordzaak en langzaam komen drie mogelijke pistes in zicht die naar de moordenaar moeten leiden. Een originele vondst om een talentenjacht en een moordzaak met elkaar te verweven. Moordzaken en rechercheurs zien we vaak, maar tv-shows op zoek naar nieuwe sterren (waar we toch allemaal dol op zijn), die zijn niet vaak het onderwerp van een thriller. Echt spannend wordt het niet, de meeste lezers zullen vrij snel doorhebben waar de schuldige gezocht moet worden.