De auteur Oyinkan Braithwaite, Nigeriaanse van geboorte en opgegroeid in Engeland, schrijft in zeer korte hoofdstukken en met een vlotte schrijfwijze het verhaal van twee zussen met een problematische jeugd, waarin de ouders een dubieuze rol hebben gespeeld, waaruit de oudste heeft geleerd haar jongere zusje door dik en dun te steunen en te beschermen. De jongste trekt door haar schoonheid mannen aan, waar zij een korte relatie mee krijgt, er gauw genoeg van heeft en een eind aan de relatie maakt door haar “vriendjes” te vermoorden. Het is echter nooit haar schuld, maar altijd een ongelukje, veroorzaakt door anderen. Haar schoonheid vergoed alles en zij kan in de ogen van anderen nooit iets verkeerd doen. De oudste, beduidend minder mooi, voelt zich tot in het oneindige verplicht om de rommel van haar jongste zusje op te ruimen.
Het verhaal heeft veel van een thriller, maar vanaf het eerste hoofdstuk is duidelijk wie wat doet. Echt spannend is het niet, maar de schrijfstijl (vlot, gekoelde humor) is zodanig dat je elke keer weer nieuwsgierig bent naar het vervolg in de volgende hoofdstukken om de vraag beantwoord te krijgen van het waarom.