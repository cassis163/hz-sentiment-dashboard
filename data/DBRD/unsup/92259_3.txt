‘ Een plek waar mensen kunnen schuilen.’

In de huidige wereld, waar het leven nogal hectisch en stressvol kan zijn, bestaan er gelukkig ook nog vele plekken waar mensen tot rust kunnen komen, zich ontspannen en als het ware even kunnen schuilen.
In Londen, in de wijk Brixton, is een van die plekken het buitenzwembad.
Als het zwembad met sluiting wordt bedreigd, komt Rosemary, vaste bezoekster van het bad, in actie.
Haar verwoede pogingen om het bad te redden, beginnen klein, maar met behulp van de jonge journaliste Kate, weet Rosemary zelfs het lokale dagblad te halen.
Rosemary en Kate ontmoeten elkaar op een moment in hun leven dat zij beiden een eenzame periode doormaken. Het is niet alleen het behoud van het zwembad waar zij samen voor vechten, maar zij strijden ook allebei om uit hun isolement te breken.
Hoe dit alles verloopt en of zij succes boeken, dat wordt door de schrijfster Libby Page mooi beschreven, met een aantal terugblikken op het leven van de jonge Rosemary en een geregeld inkijkje in het persoonlijke leven van Kate.
Het zwembad is de eerste roman van Libby Page en is het perfecte zomerboek, om te lezen aan de rand van een zwembad. Je kunt het boek natuurlijk ook lekker in een luie stoel lezen, waar die dan ook mag staan, maar dat je na het lezen van het boek direkt wil gaan zwemmen, dat is een ding dat zeker is.