In het nieuwste boek van Conny Regard Ik ook met jou! maakt de lezer kennis met Angelina ‘Angel’ Di Marco, een warmbloedig Rotterdams meisje met Italiaans bloed, een heuse ‘laarzentic’ en een voorkeur voor lekker eten, ravissante interieurs en mooie kleding. Angel is niet bepaald een engeltje, maar ondanks alle escapades, aanbidders en een teveel aan wijn, bier en cocktails – en dat terwijl ze er opmerkelijk slecht tegen kan - toch een bijzonder onschuldig meisje dat zich totaal niet bewust is van haar eigen schoonheid en van de desastreuze uitwerking die haar vrijpostige en ongeremde gedrag op het mannelijk geslacht heeft.

Op een feestje en in een ietwat gênante positie - haar voluptueuze lichaam verstopt achter een qua omvang niet toereikende plant - ontmoet Angel de vriend van haar broer Tony, de bijzonder aantrekkelijke vrouwenverslinder Lucas. Vanaf het eerste ogenblik is de aantrekkingskracht tussen beiden onmiskenbaar aanwezig, maar misverstanden, wederzijdse koppigheid, onjuist ingeschatte situaties en verkeerd geïnterpreteerde daden zorgen ervoor dat het een hele tijd duurt voordat deze twee voor elkaar bestemde mensen elkaar ook daadwerkelijk gaan vinden.

350 pagina’s lang volgt de lezer Angel en Lucas in hun tot mislukken gedoemde pogingen om de echte liefde tussen hen om te buigen naar een vriendschap en het is een wonder dat het verhaal niet slaapverwekkend saai wordt. Dankzij het humoristische verteltalent van Conny Regard en haar volbloedige warme manier van schrijven ontstaat er een vermakelijk, eigentijds verhaal. Hier en daar misschien niet helemaal geloofwaardig, maar de romantiek druipt er vanaf en de personages zijn begerenswaardig, levendig en energiek. Hilarisch is de scène waarin de niet al te handige Angel haar haren vastzet tussen de rits van haar nieuwe jurk:

‘Haar haren zaten tussen de rits en ze kon haar hoofd bijna niet meer bewegen. Hoe ze het ook probeerde en hoeveel Italiaanse vloeken ze er ook tegenaan gooide, er was geen beweging in de rits te krijgen… Haar nek begon zeer te doen door de onnatuurlijke houding. Misschien dat het beter ging als ze de jurk weer uittrok. Angel gaf een boze gil toen ze alleen haar linkerarm eruit kon krijgen en kwam er, met de jurk half over haar schouders, achter dat er een flinke pluk haar zowat vanaf de wortels tussen de rits zat. Ze was nu zo gefrustreerd dat de tranen in haar ogen sprongen. Bovendien kreeg ze het bloedheet met die wollen jurk over haar hoofd. Nog even en ze zou van haar stokje gaan.'

Eten, drinken, mooie kleren, seks, veel humor en grappige, onweerstaanbare scènes met op de achtergrond het herkenbare Rotterdam en het Zuidplein, zorgen voor vaart en trekken de lezer met zich mee in de wereld van Angel Di Marco, waar levensgenieten een verplichte bezigheid is.

Conny Regard wordt vergeleken met Rachel Gibson en Jill Mansell, mogelijk is zij meer een kuisere versie van Jackie Collins. Zij schept in haar boek dezelfde weldadige sfeer die de lezer doet grijpen naar een schaal vol lekkers, een gezinsverpakking ijs of een grote bel chardonnay om zich dan, behaaglijk opgekruld op de bank, volledig onder te dompelen in de warme visioenen van liefde en hartstocht. Een aanrader, voor, tijdens of na de vakantie, voor een groot dosis geluksgevoel!