Zes vrouwen, een hechte vriendengroep. Ze deelden alles met elkaar en elk jaar gingen ze samen op wintersportvakantie. Ze noemden zichzelf ‘De Sneeuwengelen.’ Zes meiden met een goede carrière alleen in de liefde wilde het niet zo goed lukken. Alles ging prima totdat een van de vrouwen kwam te overlijden. Verslagen en verdrietig door de dood van Daphne beloven ze dat ze altijd voor elkaar zullen klaarstaan en niets zal hun band kunnen verstoren. Maar dan is er dat noodlottige ongeluk.
Alleen, is het wel een ongeluk? En als dat het niet was, waarom dan? En wie is er dan verantwoordelijk?

Als eerste lees je in Sneeuwengelen de afscheidsbrief van Daphne. Daarna maken we een sprong in de tijd en zijn we vijf jaar verder. Het verhaal bestaat uit vier delen wat aangegeven wordt door Romeinse cijfers. De vrouwen hebben de dood van Daphne redelijk verwerkt en zijn verder gegaan met hun leven. Maar het blijkt dat in de levens van de vrouwen genoeg gaande is. Allemaal worstelen ze met een dilemma of hebben een probleem en ondanks de belofte die ze gedaan hebben, zijn ze niet van elkaars problemen op de hoogte. Als er weer een van de vrouwen ernstig ziek wordt en overlijdt neigen de andere vrouwen ernaar de wintersportvakantie te annuleren.
Maar toch besluiten ze te gaan. Een vakantie die voor vele verrassingen zal zorgen.

‘Tanja vloog als door een wesp gestoken overeind. Haar handen graaien wild naar het lampje op haar nachtkastje. Pas toen ze het gevonden had en het licht de kamer vulde, kon ze een beetje ontspannen en de zoveelste nachtmerrie van zich afschudden.’

Op de cover van het boek ligt een vrouw in de sneeuw. In de sneeuw is een afdruk van een engel te zien, hoe toepasselijk kan het zijn. Een mooie cover die mij aan de winter liet denken.
Sneeuwengelen leest gemakkelijk en snel. Geschreven met souplesse en bij aanvang is er al gelijk een lichte spanning aanwezig. De vier vrouwen zijn afwisselend aan het woord in de derde persoon. Al naar gelang hun rol in het verhaal wordt er afdoende verteld en is er geen noodzaak de personages verder uit te diepen. Vier vrouwen die allemaal wat te verbergen hebben. Als er dingen gebeuren die niet meer toevallig kunnen zijn is het niet meer mogelijk alles verborgen te blijven houden.
De spanning wordt steeds meer opgevoerd en dit samen met de vele ontwikkelingen maken het gemakkelijk om gefocust te blijven. Een verhaal dat blijft verrassen tot aan de ontknoping.

‘Vroeger deelden we veel met elkaar en wisten we precies wat er in iedereen omging. Wanneer is daar de klad in gekomen?’

Misschien klinkt het vreemd uit de mond van een veellezer, maar ik heb tot nu toe weinig boeken van deze auteur gelezen. En nu ik dan dit boek heb gelezen, begrijp ik eigenlijk niet waarom. Ik heb in ieder geval een aantal boeken van deze auteur op de nog te lezen lijst gezet.

Sneeuwengelen leest vlot, ontspannend en heeft een goede dosis spanning in zich. Een heerlijk boek om in de vakantie te lezen of gewoon op die ene vrije middag.