Eigenlijk gebeurt er weinig in Momento Mori, Het hele verhaal spitst zich primair toe op die ene gebeurtenis, namelijk de dood van Bram Zeegers, alias Mark Leenders. Secundair spelen er nog enkele andere afrekeningen in het criminele circuit, zoals die van Willem Endstra, alias Evert Woudstra. Jolka geeft de personages een eigen karakter. Ook al klopt die niet één op één met de werkelijkheid, werkt dat niet storend. Jolka houdt zich goed bij het onderwerp en bewandelt nauwelijks zijpaden, zonder dat het boek saai wordt. Dat komt voornamelijk door het wisselend teruggrijpen naar het verleden, waardoor je langzaam inzicht krijgt waarom alles is gegaan zoals het is gegaan. Wat mij trof was de bijna aandoenlijke trouw van Mark jegens zijn grote liefde Hannah, die helemaal niet zo’n koele bitch blijkt te zijn zoals je in eerste instantie denkt. De karakters worden nauwkeurig uitgewerkt en ook aan de condition humaine is ruimschoots voldaan. Jolka heeft zich niet verloren in het uitgebreid beschrijven van de financiële transacties die in werkelijkheid de oorzaak van de afrekeningen zijn, en daar heeft ze goed aan gedaan. Schrijf waar je verstand van hebt of wat je hebt onderzocht. Ik ben zelf schrijver, en hanteer datzelfde principe.
Over de originaliteit van het onderwerp kun je twisten. Als je dan toch je nek uitsteekt om over een uitgekauwd onderwerp te schrijven, telt de dosering van de fictieve elementen en de manier waarop je die incorporeert in het verhaal, dubbel zo hard. En daar is Jolka zeker in geslaagd. Daardoor is het geen saai feitenrelaas geworden, maar een levendig, vlot geschreven verhaal. Daarom waardeer ik Memento Mori en Jolka de Jong met vijf sterren *****.