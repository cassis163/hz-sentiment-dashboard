Dit is alweer het negende boek in de serie rond de eigenzinnige detective Bernie Gunther in Nazi-Duitsland. Ongelooflijk! Enige tijd geleden merkte ik in een recensie gekscherend op dat Kerr de tien nog eens zou gaan halen, maar inmiddels weten we al dat hij dit reeds overtroffen heeft!

Kerr weet ook in dit boek zijn hoge niveau vast te houden. De vaste ingrediënten zijn dus weer aanwezig: Een Gunther bijvoorbeeld die lekker tegendraads bezig is tussen de hooggeplaatste nazi’s, waar hij meestal niet veel van op heeft. Dit keer komt hij bijvoorbeeld in contact met Joseph Goebbels, veldmaarschalk Von Kluge en tal van andere historische personen (ja, Kerr heeft zich weer uitstekend gedocumenteerd). De plot draait rond de vondst in 1943 van een massagraf vol Poolse legerofficieren in Katyn bij Smolensk, maar Kerr weet dit gegeven fraai in te bedden in wederom een goed in elkaar geknutselde intrige. Zelfs een mislukte complot om Hitler te vermoorden tijdens een bezoek van hem aan Smolensk komt bijvoorbeeld langs.

Zo is dit weer een uitstekende loot aan de stam. Wel wederom een flinke leesinspanning met 500-plus pagina’s maar toch zonder meer de moeite waard!