Korte inhoud:

Daniel Sempere wordt door zijn vader meegenomen naar het Kerkhof der Vergeten Boeken, waar hij het boek 'De schaduw van de wind' van Julián Carax vindt. Daniel raakt zo gefascineerd door het boek dat hij er alles over wil weten alsook over de schrijver. Daniel raakt zo verstrikt in een web van intriges.

Mijn mening:

De schaduw van de wind is een zeer spannend boek, waar je het verhaal van Julián Carax beetje bij beetje leert kennen. Iedereen heeft zo zijn eigen deel over zijn leven te vertellen aan Daniel Sempere. Alles begint met de komst van Laín Coubert die per se het exemplaar van het boek 'De schaduw van de wind' wil van Daniel Sempere. Daniel vraagt zich af wat een personage uit het boek wil met zijn exemplaar en gaat uit op onderzoek samen met zijn sidekick Fermín Romero de Torres. Alles begint uit een onschuldige nieuwsgierigheid, maar hoe meer Daniel in het web verstrikt raakt, hoe meer het verhaal zijn onschuld verliest als blijkt dat ook de uitvoerende macht ermee te maken heeft.

De schaduw van de wind is een verhaal vol spanning en intriges. Je wilt constant verder lezen om het verhaal achter het persoon van Julián Carax te leren kennen. Ik raad wel aan om het boek niet te lang te laten liggen tijdens het lezen, want er zijn zodanig veel intriges en personages dat je wel eens de draad zou kunnen verliezen. Het verhaal speelt zich af tegen de achtergrond van een Barcelona tijdens het Francoregime. Hiernaar wordt af en toe verwezen, maar er hadden meer geschiedkundige verwijzingen in mogen zitten. Toch wordt de stad weergegeven als een kille, donkere stad, die gebukt gaat onder de leiding van Franco.

Dit boek is een echte aanrader, niet alleen omwille van het verhaal, maar ook omwille van de prachtige taal die Carlos Ruiz Zafón hanteert!