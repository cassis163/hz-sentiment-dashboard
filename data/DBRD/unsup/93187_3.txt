Pittsburgh  vertelt het verhaal van Jake en Rosaly. Jake lost het dodelijke schot op de Amerikaanse president John F. Kennedy. Rosaly werkt bij een krant en wil koste wat kost de waarheid over de moordaanslag boven water krijgen. Als Jake en Rosaly een relatie krijgen, verzwijgt Jake zijn verleden en liegt over zijn huidige werk. Hij helpt Rosaly zelfs in haar zoektocht naar de waarheid. Pittsburgh is een reconstructie van de moord op Kennedy en de maanden daarna en leunt daarbij sterk op feiten, maar evenzeer op de fantasie van de auteur.

Pittsburgh  is een compacte thriller van net iets meer dan 200 pagina's. Dat is jammer, Lex Pieffers doet hiermee het verhaal tekort. In korte tijd weet hij zeer veel gedetailleerde informatie te geven, zoals over de verschillende locaties. Kennelijk is hij ter plaatse goed bekend. Daarnaast staat het verhaal bol van feitjes over de moord op Kennedy. Maar waarom dit alles niet wat verder uitdiepen? Al deze kennis leent zich er prima voor om het verhaal de diepgang mee te geven die het verdient. Want aan het verhaal, de spanningsopbouw en de verrassende plotwendingen ligt het niet. Pieffers heeft een prima thriller bedacht, maar een zorgvuldige uitwerking ontbreekt.

De vraag of het hoofdpersonage Jake goed is uitgewerkt, is lastig te beantwoorden. Na het lezen van Pittsburgh  heb je niet echt het idee dat je hem goed hebt leren kennen. Je komt wel iets te weten over hem, en over zijn verleden, maar het is minimaal. Misschien past dit juist wel bij het karakter zoals Pieffers dit heeft willen neerzetten: een man met een duister en vooral geheim verleden. Jake wil in het verhaal tegenover andere karakters niks kwijt over zichzelf, dus waarom dit wel delen met de lezer?

Pittsburgh, het thrillerdebuut van Pieffers, is enerzijds een mix van vele feiten en fantasie. Daarmee doet dit boek denken aan de vele verhalen van Tomas Ross, de ongekende meester van de faction. Anderzijds zijn er veel overeenkomsten met de thrillers van David Baldacci: vlotte schrijfstijl, complottheorieën en meer actie dan diepgang. Met beide vergelijkingen mag Pieffers zich een gelukkig auteur voelen, waar wel bij opgemerkt moet worden dat Pieffers de light-versie is van beide auteurs. Dit zegt iets over zijn huidige niveau, maar zeker ook over de potentie van Pieffers.

Pieffers levert een goed verhaal met veel detail. Pittsburgh  smaakt naar meer. Het heeft alle ingrediënten voor een goede thriller, maar mist het juiste recept. Een betere uitwerking van verhaal, personages en details had het verhaal zeker ten goede gekomen.