OVER DE INHOUD:

Hol niet achter iets aan, maar omarm de dingen die naar je toekomen.
Ramses Shaffy

Voor de columnbundel Ik hengel maar wat is een selectie gemaakt uit de columns, die van Spanje schreef voor Banger Sisters.

Bij de inhoud wordt vermeld welke columns er in het boek staan en op welke bladzijde. Handig voor als je een column wilt herlezen.

Op de eerste bladzijden legt van Spanje uit wat een columnist is.

De auteur houdt van een flinke dosis zelfspot. Relativeren, optimisme, respect en fatsoen zijn belangrijk voor hem. Zijn ‘stukjes’ worden vaak opgeleukt met flauwekul en humor. Bewust beledigen en kwetsen doet de auteur niet. Af en toe een speldenprik. Alleen bij bekrompen onzin wordt hij wat feller en kan hij dwarsliggen, maar ook dat heeft zijn charmes.

Zonder dwarsliggers kunnen treinen niet rijden.

De auteur schrijft doorgaans vanuit de werkelijkheid. Non-fictie dus. Soms vindt hij een leugentje of fantasie wel handig. Mag hij als columnist heerlijk overdrijven.

Zekere mensen lezen als stofzuigers: uit alles halen ze vuil.
Johan Daisne (Vlaams dichter/schrijver)

Zelf leest de auteur graag en regelmatig een boek. Hij wil zich breder oriënteren op boekengebied. Recensies zijn dan ook welkom en om diezelfde reden is hij lid van diverse groepen op Facebook.

MIJN MENING:
In iedere column merk je, dat de auteur vanuit zijn diepste gevoel schrijft. Hij durft zich kwetsbaar op te stellen en gaat geen enkel onderwerp uit de weg. Hij vertelt een eerlijk en open verhaal, genuanceerd en relativerend, maar altijd met een glimlach.

Van Spanje verstaat de kunst om lezers op een vlotte begrijpelijke manier aan het denken te zetten en soms een discussie uit te lokken. Doordat zijn columns doorspekt zijn met humor weet hij de lezer menigmaal aan het lachen te krijgen. Zijn serieuzere columns beroeren. Alle emoties komen afwisselend aan bod.

Dit alles in combinatie met de gevarieerde onderwerpen zorgen ervoor, dat deze columnbundel niet saai is of gaat vervelen. Een aantal columns zijn boeiend. Dit maakt dat je wilt blijven doorlezen.

Jammer is, dat er geen nieuwe columns zijn opgenomen in deze bundel. Misschien een idee voor een volgende bundel? Desondanks is het een prachtige bundel met anekdotes, diepzinnige, humoristische en eerlijke stukjes geworden.

De columns zijn geschreven door een “gewone” man, die altijd zichzelf blijft, voor de “gewone” mensen. Weten we meteen wat Rutte bedoelt met “de normale gewone burgers.” Of is er een verschil tussen “gewone mensen” en “normale gewone burgers?”

Als je wilt weten wie de virtuele vriend van de auteur is, waarom hij nooit bondscoach is geworden of waarom de Tom Tom is uitgevonden, moet je deze columnbundel zeker lezen.

Je kunt voor geld een hele mooie hond kopen, maar niet het kwispelen van zijn staart.
Josh Billings. (Zijn echte naam is Henry Wheeler Shaw.

Een deel van de opbrengst van de boeken gaat naar de kinderkankerbestrijding. Een mooi en goed doel.