‘Boek voor mijn dochters’ van Rowan Coleman vertelt het verhaal over Claire een moeder van twee dochters, Caitlin (20) en Esther (3). Claire heeft een heel mooi en druk leven achter de rug als alleenstaande moeder heeft ze Caitlin grootgebracht en is ze later met haar grote liefde Greg getrouwd waarmee ze haar tweede dochtertje Esther kreeg. Alles verloopt goed tot blijkt dat Claire Alzheimer heeft. Het leven van Claire wordt overhoopgehaald en ze begint steeds meer te vergeten. Al snel besluit ze een herinneringenboek te schrijven, een soort van brieven aan haar dochters voor als ze er later niet meer is. En dan heeft Caitlin ook haar eigen geheimen.
Boek voor mijn dochters is een zeer aangrijpend boek. Er wordt afgewisseld tussen het standpunt van Claire, van Caitlin en de herinneringen die in het boek worden geschreven. Je leeft echt mee met Claire als je haar hoofdstukken leest en voelt je ook in de war en opgesloten door de ziekte. Daarnaast kan de auteur zeer mooi beschrijven hoe het voelt voor de familie om te proberen in contact te blijven met Claire, die steeds verder weggaat.
Het is een boek met een zwaar thema, maar toch is het mooi en ontroerend. Het is triest maar dat is het leven, er komt op een dag een einde aan. Rowan Coleman is erin geslaagd om mij enkele belangrijke levenslessen bij te brengen. Die zullen voor elke lezer anders zijn of anders worden opgevat, maar iedereen zal het mooie aan het boek kunnen terugvinden.
Op een realistische manier wordt de ziekte en de gedragingen van iemand met Alzheimer aangebracht. Toch zonder daarin te overdrijven. Het boek gaat ook over veel meer dan Alzheimer alleen. Het gaat over liefde, vriendschap, familie, het leven en gelukkig zijn. Een boek dat meer is dan een verhaal het is een levensles.
Ook de schrijfstijl van Coleman kan ik sterk appreciëren de pagina’s lazen vlot door en ik had veel moeite om het boek naast me neer te leggen. De verhaallijnen van Claire en Caitlin lopen door elkaar met elk hun problemen en geheimen. Op die manier creëert Coleman spanning om verder te willen lezen tot je aan de ontknoping komt.
Dit boek is zeker een aanrader, boek voor mijn dochters raakte me tot de laatste pagina! Zeker vijf sterren waard.