IJs & Steen sluit perfect aan op Water & Vuur: waar deel 1 eindigde, gaat deel 2 verder. Samen vormen ze een verslag van de Zwavelloop uit het oogpunt van Deelnemer Tella.

Wederom is dit boek een opeenvolging van gebeurtenissen en lees je gedurende 300 pagina’s over de volgende twee ecosystemen. Zo bijzonder vind ik dat eigenlijk niet. IJs & Steen heeft ook niet eens van die spannende wendingen, of creatieve, verrassende plottwist zoals andere boeken in dit genre. Victoria Scott had van mij meer gewaagde dingen mogen laten gebeuren; de échte actie mist.

In dit vervolg gebeurt wel meer dan in Water & Vuur. Haast elk hoofdstuk gebeurt er iets met een personage, het spel of een Pandorra, wat de aandacht erbij houdt. Die dingen zijn goed uitgedacht en ontwikkelen zich voortdurend, ook met wat verrassende onthullingen.

Al met al blijft het gewoontjes, maar de vele gebeurtenissen houden de vaart erin. De Zwavelloop blijft boeiend en als lezer ontdek je er meer over, net als over de personages en Pandorra’s, allemaal goed uitgewerkte aspecten. Eigenlijk is het boek qua concept niet zo origineel en ook kan ik al voorspellen wat in het volgende deel zal gebeuren. Hoewel het verhaal geen spectaculaire wendingen heeft en alles wat op het brave pad blijft, is het een erg vermakelijk boek dat zeker de moeite waard is om te lezen!

----
Lees mijn volledige recensie hier: https://femkel33st.wordpress.com/2015/07/14/ijs-steen-victoria-scott/