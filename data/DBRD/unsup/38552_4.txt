Dit is al het achste boek van Janet Evanovich (In het Engels zitten alle volgnummers verwerkt in de titel, in het Nederlands is het slechts aan een paar te zien en ze zijn niet allemaal in vertaling verschenen).

Het is mijn eerste kennismaking met Evanovich en haar vaste hoofdpersoon Stephanie Plum. Ik moet zeggen; dat is erg goed bevallen! Stephanie Plum is absoluut niet de typische hoofdpersoon; ze is vrouw, premiejager, van Italiaans-Hongaarse afkomst, eet graag bevroren koekjesdeeg waardoor haar spijkerbroek te strak zit en is eigenlijk super onhandig. Het meeste van wat ze doet loopt mis, en ze heeft daardoor de hulp van haar aan/uit minnaar Morelli, de aantrekkelijke collega-premiejager Ranger en haar ietwat vreemde familie hard nodig.

Het verhaal is niet superingewikkeld of heel erg spannend, maar wel onderhoudend en erg grappig geschreven. De vaart, de humor en de excentrieke hoofdpersoon maken dit boek erg leuk om te lezen, en als je een beetje doorleest heb je het in 1 dag uit.