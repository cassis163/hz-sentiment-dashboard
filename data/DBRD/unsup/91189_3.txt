In de zomer verscheen 21 zomers en andere verhalen van Chantal van Gastel. Het was voor haar al heel snel duidelijk: de bundel werd enthousiast ontvangen, dus het stond als een paal boven water dat er ook een winterverhalenbundel zou komen. De verhalen in Winter in New York en andere verhalen zijn eerder verschenen in tijdschrift Yes en VROUW van de Telegraaf. Alleen ‘Love Shack’ is nieuw.  

Het boek begint met het verhaal ‘Winter in New York’, dat een zelfstandig te lezen vervolg op ‘21 zomers’ is. Lois’ relatie zit in een dip en ze besluit om een tijdje naar New York te gaan, waar haar beste vriendin Lucy woont. Lucy is gek op de stad en Lois kan dat in eerste instantie niet begrijpen. Dit verhaal is op momenten zeer voorspelbaar, maar geeft vooral het gevoel helemaal in het winterse New York te zijn. Het verhaal biedt meer diepgang dat de andere verhalen, omdat het zo’n 110 pagina’s lang is. Dat maakt dat de personages beter tot hun recht komen, je leert ze immers kennen. Opvallend zijn wel sommige gemakkelijke keuzes die de hoofdpersoon maakt. Bij een vreemde man slapen in New York? Waarom ook niet? Maar kiezen of je voor je huwelijk wil vechten, dat is wat lastiger.  

De andere verhalen zijn een stuk korter. Het is duidelijk dat de verhalen met meer pagina’s ook meteen meer diepgang hebben, en daardoor meer bieden. Zo is ‘Love Shack’ een van de favorieten na ‘Winter in New York’. Het verhaal is gebaseerd op het concept van All you need is love. Zelfs als je misschien niet van het tv-programma houdt, kun je genieten van het verhaal. De wisseling in tijd en de plotwisseling werken goed en maken dit het leukste korte verhaal uit de bundel.  

De andere verhalen zijn vooral kort. Ze bieden weinig diepgang en zullen daardoor helaas niet lang blijven hangen. Je leest de verhalen binnen een paar uur uit, maar ze geven daarentegen wel een geweldig winters gevoel af. Hoe cliché ook, dit boek hoor je te lezen met een deken en een flinke pot met thee of een lekker warme chocomelk. Je zou het namelijk zomaar koud kunnen krijgen van de setting waarin de verhalen zich afspelen. De verhalen laten je genieten van het koudste seizoen van het jaar en de personages van ‘Winter in New York’ en ‘Love Shack’ zijn enorm herkenbaar. Of eigenlijk: de emoties zijn herkenbaar.  

En dat is wel iets dat ieder verhaal gemeen heeft. Of het nou gaat om het verlies van een dierbare, het gevoel dat je het roer helemaal om moet gooien of de twijfel of je door moet gaan met je relatie. Je kunt je heel gemakkelijk identificeren met de hoofdpersonen uit de verhalen. En dat, dat is een groot voordeel.  

Enig kritiekpuntje: de titel geeft al snel het idee dat de hele bundel zich in New York afspeelt. Het hoofdverhaal doet dat ook duidelijk. In de andere verhalen voert New York niet meer de boventoon. Ben je dus op zoek naar verhalen die zich in New York afspelen, dan kun je bedrogen uitkomen.