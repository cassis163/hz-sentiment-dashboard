Eigenlijk is Garth Gallaghan geen schrijver. Hij werd beroemd door zijn korte boodschappen op servetjes, die hij op Facebook plaatst onder de naam Napkin Notes. Steeds meer mensen valt het op hoe deze man, die ongeneeslijk ziek is, hoop haalt uit de positieve teksten die hij voor zijn dochter schrijft. Deze man vertelt zijn verhaal in Voor mijn dochter.

Garth Gallaghan weet niet hoe lang hij nog te leven heeft. Om zijn tijd met zijn dochter volledig te benutten begint hij boodschappen op servetjes te schrijven. Deze servetjes doet hij elke dag in haar broodtrommel. Hij doet dit vanaf het moment dat Emma kan lezen tot het moment dat ze slaagt voor de middelbare school. Hij wil niet alleen een band met haar opbouwen, maar ook dingen vertellen, inzichten geven, troost bieden, aanmoedigen, plezieren en liefde geven.

En dat doet hij. Garth is een vader om van te houden. Het gebaar dat hij naar zijn dochter maakt is prachtig. Door het hele boek heen vind je spreuken als: ‘Als je iets niet zint, verander het dan. Als dat niet kan, verander dan je denkwijze’ en ‘Normaal is een stand op de wasmachine, wees bijzonder’ en ‘Neem risico’s of blijf je hele leven dromen.’

Deze quotes vormen de leidraad van het boek. Om de citaten heen vertelt Gallaghan een ontroerend verhaal van zijn strijd tegen de ziekte kanker. Tot drie keer toe wordt hij ziek. Behandeling na behandeling volgt en die lijken de ziekte te bestrijden. Maar helaas. Het komt steeds weer terug. Dit deel ontroert, maar tegelijkertijd inspireert het boek. Het laat zien hoe een positieve zienswijze je op de been kan houden. En hoe simpel je een band met je kind kunt opbouwen.

Naast de quotes en het verhaal bevat het boek ook veel tips. Tips die hij aan zijn dochter geeft. ‘Volg een basiscursus autotechniek’, ‘Lees de aanbevolen literatuur’, ‘Eet alleen ijs in je favoriete smaak’ en ‘Duik niet met Jan en Alleman het bed in’ zijn een aantal voorbeelden. Maar ook voor de ouder die ook briefjes wil schrijven, staat het boekje achterin vol tips. Want Gallaghan wil mensen inspireren met zijn verhaal. Dit maakt het boekje passend in het feelgood-genre.

Voor mijn dochter is het ontroerende, maar zeker ook positieve verhaal van een vader die enorm veel van zijn dochter houdt. Een man die wil strijden tegen een vreselijke ziekte. Een verhaal dat je tranen in je ogen bezorgt, maar tevens een lach op je gezicht brengt. En een verhaal dat inspireert. Dit boekje zou iedere ouder moeten hebben. Het zou een mooie trend zijn als alle ouders Gallaghans gebaar zouden overnemen.