Lees mijn recensie ook op: www.deboekentrommel.nl
Achterflap

De zestienjarige Leia woont al sinds haar tiende in het landhuis en leidt daar een geïsoleerd leven, samen met de rest van de jongeren. Diep van binnen is ze altijd nieuwsgierig geweest naar wat er schuilt achter de Muur die het eiland in tweeën deelt.

Wanneer ze op een avond wegrent van Sol, hun wrede leider, ontmoet ze Walt, een van de Dwazen van achter de Muur. Hij vertelt een heel andere waarheid dan waarmee ze is opgegroeid. Wat blijft er nog over van haar wereld als de Muur uiteenvalt?

Het Boek van Voorheen zet de lezers aan het denken over hun cultuur, de wereld waarin ze leven en de plek die ze innemen. Hoeveel van die wereld neem je aan zonder het in twijfel te trekken?

Auteur

Jen Minkman is geboren in Alphen aan den Rijn. Tegenwoordig woont zij in Den Haag. Zij studeerde aan de Haagse Hogeschool en werd lerares Engels op een school in Voorburg. Inmiddels heeft zij ook al een aantal Young Adult boeken geschreven, waaronder Het Laatste Licht.

Mijn mening

Het eerste boek dat ik las van Jen Minkman was Het Laatste Licht. En deze beviel mij zo goed, dat ik op 15 april 2016 naar de Young Adult avond ben gegaan in Alphen aan den Rijn, waar Jen haar nieuwe boek presenteerde; Het Boek van Voorheen. Nadat zij enkele stukken had voorgedragen, besloot ik het boek direct aan te schaffen.

Ik hoop maar dat Sol geen wachtposten op het strand heeft neergezet die ons zonder pardon met lansen doorboren als we aankomen, maar dat zal wel niet. Ongelovigen verwachten tenslotte niemand van de Overkant - vrienden noch vijanden.

Zodra ik begon in het boek werd ik geconfronteerd met diverse personages die je meevoeren in hun verhaal. De gebeurtenissen lijken zich snel op te volgen waardoor de lezer zich direct midden in het boek waant. Het verhaal lijkt nogal vaag en open geschreven, waardoor het lijkt alsof je veel mist in het verhaal. Maar, ik beloof je, dit wordt gedurende het boek meer dan goed gemaakt. Naarmate het verhaal vordert, vallen de puzzelstukjes op hun plaats en vormt het verhaal en geheel.

Door de emotie die wordt beschreven vanuit Leia, voel je met haar mee. Kun je het je voorstellen, op je tiende het huis uit moeten, op eigen benen staan, weg van papa en mama?

En dan is er Walt. Een Dwaas, welke gelooft dat ze zijn voorbestemd om opgehaald te worden door een godin. Een dappere en zorgzame jongen die veel lasten meedraagt op zijn schouders. En wat als blijkt dat niet alles is zoals het lijkt?

Jen weet haar lezers geboeid te houden door dit vraagstuk en laat ze nadenken over waar je in gelooft en hoe we de wereld zien. Een hersenkraker onder de Young Adults.

Het Boek van Voorheen

ISBN: 9879492098139. Uitgever: Storm publishers. Aantal pagina's: 279