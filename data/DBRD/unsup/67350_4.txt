Ondanks een respectabele carrière als schrijver en minstens vijftien uitgaven op zijn naam, is Ongewenste terugkeer mijn eerste kennismaking met het werk van Robert Goddard. Centraal hoofdpersoon is Harry Barnett die in twee eerdere thrillers van Goddard ook een rol speelde.

Als Barnett in Engeland is om het huis van zijn overleden moeder te ontruimen, staan er plotseling twee oude dienstmakkers voor de deur. Het blijkt dat hij en veertien anderen uitgenodigd zijn voor een reünie op Kilveen Castle in Schotland. Met gemengde gevoelens gaat Barnett met de trein naar het noorden. Onderweg verongelukt één van zijn dienstmakkers. Is het zelfmoord? Of werd hij geduwd?

Goddard is er moeiteloos in geslaagd een mysterieus verhaal op te bouwen. Gaandeweg voert hij de spanning op en wordt het duidelijk dat de militaire operatie waar Barnett vijftig jaar eerder aan meedeed, een rookgordijn was voor iets anders. Met elke bladzijde die je in het verhaal vordert, neemt je leestempo toe om de afloop maar te weten te komen. Daarbij zet Goddard levensechte personen neer die vijftig jaar na hun militaire dienst een hoogst onwaarschijnlijk gezelschap vormen. Interessant is met name de manier waarop de verhouding tussen Barnett en zijn vroegere zakenpartner Barry Chipchase zich ontwikkelt.
Goddard is een schrijver die de tijd neemt voor elke setting. Hij beschrijft personen en locaties uitvoerig. Dit wordt echter nooit hinderlijk. Wel is het jammer dat hij op het eind de dader zoveel laat uitleggen. Het meeste wat deze persoon zegt, had de oplettende lezer wel kunnen bevroeden. Dat neemt niet weg dat het lezen van Ongewenste terugkeer een plezierig tijdverdrijf bleek te zijn. Ik ga meer van Goddard lezen!