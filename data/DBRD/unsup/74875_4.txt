Er zijn heel weinig boeken geschreven over NSB-kinderen en al helemaal niet geschreven op basis van gesprekken met mensen die in WW2 NSB-kind waren. Dat maakt dit boek van Willem Andrée heel bijzonder. Frank, een oom van Andrée, vertelt hem 70 jaar na WO2 over wat hij noodgedwongen heeft meegemaakt. Met zijn jongere broertje en een ander NSB-kind werden ze aan het eind van de oorlog naar Duitsland gestuurd, omdat hun NSB-vader bang was voor vergelding van de Nederlanders. Net als het boek Zo Vader van Marcel Rözer over zijn SS-familie, een eyeopener was, vertelt ook Als je boven ligt een bijzonder, voor veel mensen, onbekend verhaal uit onze geschiedenis.
Terugkijkend naar wat ik allemaal heb gelezen afgelopen jaar, waaronder een aantal boeken van de relatief nieuwe uitgever Das Mag, vind ik dit boek van Andreé een typisch Das Mag-boek; een veelbelovend debutant met een geheel eigen stijl van schrijven. Het boek van Willem Andreé heeft prachtige korte zinnen, die af en toe heel hard kunnen binnenkomen. Dat is de kracht van de stijl van schrijven van Andreé. puntig, stylistisch en direct. In het begin is dat even wennen, maar later wil je meer. Meer weten over Frank en meer verhalen van Andreé.