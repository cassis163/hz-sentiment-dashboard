Op een van zijn buitenlandse reizen ontmoet Mike in Dakar de charmante Michelle. Tijdens een van de volgende afspraken wordt Michelle op een gruwelijke wijze vermoord. Bij Mike verschijnt deze bloedstollende moord elke nacht op zijn netvlies. De verantwoordelijke dader (kolonel Faustin Yesula) van deze misdaad blijkt een van de gevaarlijkste mannen in Afrika te zijn.
Wanneer Mike enige tijd later in Rwanda door de Franse en Israëlische geheime dienst wordt benaderd om deel te nemen aan een internationale geheime missie zegt Mike geen nee. Het doel van de missie, dat wordt geleid door de Franse en Israëlische geheime dienst, is namelijk het uitschakelen van deze gevaarlijke kolonel Faustin Yesula. De kolonel heeft contacten met de terreurorganisatie Al-Qaida en is van plan ergens in Afrika voor deze terreurbeweging een opleidingskamp in te richten. Het getrainde team van Mike krijgt de geheime opdracht om het vliegtuig waarmee de kolonel reist neer te halen. Het team voert de opdracht uit en schiet het vliegtuig neer. Al snel wordt bekend dat de kolonel zich niet aan boord van het vliegtuig bevond maar de president van Rwanda en de president van Burundi. Hierdoor laait de stammenstrijd tussen de Hutu’s en de Tutsi’s enorm op! Door dit incident breekt er onrust uit in Mike zijn team. Wie kan Mike nog vertrouwen?

Wat een thrillerdebuut van Ronnie Rokebrand!
Ronnie Rokebrand schrijft op een boeiende en geloofwaardige manier over de gebeurtenissen die de Nederlandse journalist Mike allemaal voor zijn kiezen krijgt. Dat Ronnie veel reist lees je terug in de beschreven gedetailleerde omschrijvingen en gebeurtenissen. Ronnie weet mij zo te boeien dat ik dagen na het uitlezen van het spannende en bloedstollende verhaal zit te fantaseren hoe het vervolg er uit zou kunnen zien. Het vervolg mag wat mij betreft zo spoedig mogelijk verschijnen.

Dit boek krijgt van mij 4,5 ster