Meesterverteller Pierre Lemaitre heeft in Nederland naamsbekendheid verworven dankzij zijn thrillertrilogie 'Irene', 'Alex' en 'Camille'. Eerder konden we echter al genieten van 'Bruidsjurk' (2010, onlangs opnieuw verschenen onder de titel 'Vals leven'), een pracht van een psychologische thriller, en 'Rollenspel', een unieke thriller over dubieuze managementpraktijken. Verder staan nog de mini-thriller 'Rosy' (2015, weliswaar met commandant Camille Verhoeven, maar los van de I-A-C-trilogie) en de roman 'Tot ziens daarboven' (2014, met de Eerste Wereldoorlog als thema) in Lemaitres bibliografie.

'Drie dagen en levenslang' is een intense psychologische ROMAN. Er komen thrillerelementen in voor, maar die beperken zich tot de dood van de zesjarige Rémi Desmedt en de spanningen die dit teweegbrengt bij diens 'moordenaar' Antoine Courtin. Als toeschouwers - want de auteur is de verteller - volgen we het leven van Antoine, zijn moeder en hun dorpsgenoten. Antoines moeder heet consequent mevrouw Courtin, de buurvrouw heet Bernadette (of mevrouw Desmedt); wat de beweegredenen van de auteur zijn om dit op deze manier te doen is onbekend, maar het maakt hoe dan ook het karakter van mevrouw Courtin extra interessant.

1999 - Antoine ziet gebeuren dat de hond van de buren, zijn maatje, wordt vermoord. Hij ontsteekt in woede en reageert zich af op buurjongen Rémi, met de dood van Rémi tot gevolg.

-----
"Hij is volledig uit het veld geslagen door de omvang van de ramp. In een paar tellen heeft zijn leven een andere richting gekregen. Voortaan is hij een moordenaar.
Die twee dingen gingen niet samen, je kon niet én twaalf zijn én een moordenaar ..."
-----

In zijn paniek wist Antoine de sporen van het misdrijf. Maar voor hoelang? Zal men Rémi vinden? Zo ja, wijzen er bewijzen naar Antoine? Drie dagen lang is Antoine ziek, zwak en misselijk van angst. Door natuurgeweld krijgt het dorp Beauval andere prioriteiten dan de vermissing van Rémi. Antoine kan opgelucht ademhalen. Of niet?
Sprongetje naar 2011. Antoine studeert, heeft verkering en brengt zo weinig mogelijk bezoekjes aan zijn moeder, omdat hij zich niet prettig voelt in Beauval, waar zij nog steeds woont. Hij begaat een domme actie, die gevolgen heeft voor de rest van zijn leven. De laatste pagina's van de vertelling spelen zich af in 2015. Compleet met verrassende wending!

'Drie dagen en levenslang' is een boek om in één leessessie uit te lezen. Het is alles tegelijk: ontroerend en aangrijpend (ondanks de afstandelijkheid die de auteur betracht), schokkend, duister, somber. Vrolijke momenten zijn een zeldzaamheid in het leven van Antoine.
Ga er goed voor zitten, zorg ervoor dat je niet afgeleid kunt worden. Stort je in de gedachtespinsels van de jongen die op twaalfjarige leeftijd een moordenaar werd.

Dit is typisch zo'n boek waarover de meningen verdeeld zullen zijn, zoals ook uit tot nu toe verschenen merendeels Franse reviews blijkt. Dat heeft o.a. te maken met verwachtingen, dus: verwacht géén thriller!
Voor mij lijdt geen twijfel dat Pierre Lemaitre met dit intrigerende boek een tien met een griffel verdient. En een zoen van de juffrouw.