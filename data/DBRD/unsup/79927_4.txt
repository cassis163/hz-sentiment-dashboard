Om maar meteen met de deur in huis te vallen: 'Persona' is een thrillerdebuut waar menig ervaren auteur een puntje aan kan zuigen. Wil dit zeggen dat het boek voor mij perfect is? Nee, dat niet. Wel beangstigend goed voor een eersteling. Vrij origineel, goed doordacht en niet te eenvoudig van opzet. Hoewel het verhaal niet bovenmatig spannend is, ben je voor je het beseft bij het eind van het boek aangekomen. Enorm goed geschreven ook, in een zorgvuldige taal en met vloeiende overgangen tussen beschrijvende gedeelten en dialogen.

Een heel bijzonder hoofdpersonage in de figuur van Elvira Selas. Zij komt goed tot leven, net als een aantal andere personages dat doen. 'Persona' speelt zich deels af in de onderwereld, de wereld van drugstrafiek. Hoewel dit niet meteen een thema is dat mijn voorkeur geniet, heb ik het boek met veel plezier gelezen. Soraya Vink heeft haar verhaal zo ineengestoken dat het donkere van die wereld nooit de overhand krijgt, als is het bij momenten natuurlijk wel gewelddadig.

Wisselende perspectieven en locaties, alles is aanwezig om de lezer bij de les te houden. Als ik dan toch een minpunt mag noemen: de manier waarop Elvira de dader op het spoor komt, blijft voor mij een beetje onderbelicht. Dat mag de pret echter niet drukken, 'Persona' is een klassedebuut!