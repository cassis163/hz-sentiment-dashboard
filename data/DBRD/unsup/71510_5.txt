Wij waren hier eerst door Joukje Akveld met tekeningen van Piet Grobler

Wij waren hier eerst gaat over de botsingen tussen mensen en dieren én omgekeerd. Figuurlijke botsingen maar ook letterlijke. Het is een boek voor kinderen maar zéker ook voor volwassenen. Het is vlot en met humor geschreven maar ook met verstand van zaken.

Joukje trok door Zuid-Afrika en bezocht daar een 20 wildparken en 20 opvangplekken voor wilde dieren. Want sinds de mens zijn intrede maakte in Zuid-Afrika, en vooral de Europeaan gingen de dieren er op achteruit. Niet enkel qua aantal maar ook qua ruimte. Vandaar dat er tegenwoordig veel wilde dieren achter hekken leven. Dieren die met uitsterven bedreigd zijn worden daarom op sommige plaatsen geruimd omdat ze daar weer met te veel zijn. Heel tegenstrijdige situaties. Aukje laat verzorgers, rangers, vrijwilligers en bazen van die parken aan het woord. Zij vertellen op een boeiende manier over hun werk en de dieren. Het boek staat vol foto’s, sommige ontroerend mooi, anderen pijnlijk triest. Maar allemaal doen ze wat het boek ook doet: ons een vollediger beeld geven, een kijkje achter de schermen, een blik op hoe het er echt aan toe gaat. De grappige, lieve, vrolijke tekeningen van Grobler maken het af.

Geen boek voor doetjes, wegens het gebruik van ‘vieze woorden’ (genoeg) en ‘bloederig foto’s’(soms). Maar het overgrote deel van dit boek is gewoon enorm mooi en boeiend. Voor mensen die van dieren houden. Let op: “als de mens jouw favoriete diersoort is, is dit geen boek voor jou.”