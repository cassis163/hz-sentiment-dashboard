Voor mijn Hebban Reading Challenge was ik al enkele weken op zoek naar een boek voor de categorie 'een boek dat je favoriet was in je jeugd'. Er waren zoveel favorieten. Van Alleen op de wereld naar Goud-Elsje maar ook briefgeheim en koning van Katoren stonden hoog op mijn lijstje. Toen ik in mijn boekenkast op zoek was naar een boek zag ik plots Pjotr staan en mijn hart sloeg een slag over. Dat boek! Dat was mijn grote favoriet, gek dat ik het even vergeten was. Een spannend boek met interessante informatie over Rusland.

Natuurlijk heeft Jan Terlouw, een gelauwerd schrijver, vele jeugdboeken op zijn naam staan. Onlangs las ik ook het boek Oorlogswinter van zijn hand. Mede omdat dit bij de boekhandels voor €1,- verkrijgbaar was en mijn zoon grote interesse had in dit boek nadat hij Koning van Katoren gelezen had. Ik had juist Oorlogswinter nog niet gelezen en was bij het lezen weer getroffen door de heldere schrijfstijl, spannende opbouw en ook nog morele dilemma's. Prachtig en actueel. En nu kwam Pjotr weer in mijn vizier. Ik weet nog dat mijn leerkracht op de basisschool het boek had afgeraden. Het was meer iets voor jongens en nog niet helemaal geschikt voor mijn leeftijd. Gelukkig heb ik me daardoor toen niet laten weerhouden. Ik heb er van genoten en het is jaren lang mijn favoriet geweest. Ik had me zelfs voorgenomen om mijn zoon, als ik later kinderen kreeg, Pjotr te noemen. Zo had dit boek mijn geraakt.

Nu las ik het opnieuw voor de challenge en met hoge verwachtingen. Bij herlezing moest ik natuurlijk wel ook met kinderogen lezen. Toch wist Terlouw me weer te raken.
Het verhaal gaat over een arme Russische jongen die opgroeit met zijn vader. Zijn moeder is op jonge leeftijd overleden. Door een naar incident moet zijn vader naar de gevangenis en hij wordt naar Siberië gestuurd. Pjotr gaat zijn vader achterna en gaat op weg naar Siberië, een zware tocht, waarbij allerlei avonturen beleefd. Hij ontwikkeld zich van 14 jarige tot jongvolwassene gedurende deze barre en lange tocht.
De opbouw van de spanning, morele dilemma's en ook het bespreken van ontluikende verliefdheid. Daarbij gebruikt hij ook enkele Russische woorden en benoemd vele steden die een gemotiveerde lezer uitdaagt om meer te leren en bijvoorbeeld de route die Pjotr aflegt gedurende het verhaal eens op te zoeken. Ook zorgt Terlouw voor uitdaging bij het lezen doordat hij het verhaal niet geheel chronologisch laat verlopen en twee verhaallijnen naast elkaar laat lopen.

Een mooi geschreven boek met uitdagingen voor adolescenten. Een enkele keer vraag je je af hoe Pjotr het voor elkaar krijgt om telkens tegen nieuwe avonturen aan te lopen en hier ook telkens op een slimme manier het hoofd aan weet te bieden. Hij doet niet onder voor de uitdagingen die Harry Potter voor zijn kiezen krijgt en weet deze, zonder gebruik te maken van toverkracht, goed te doorstaan. Go Pjotr!

Ik las dit boek voor de Hebban Reading Challenge
Categorie: een boek dat je favoriet was in je jeugd
14-05-2016