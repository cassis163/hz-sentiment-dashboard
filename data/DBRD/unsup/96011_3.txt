Mangelvrouw – Marion van de Coolwijk
Over de auteur:
Marion van de Coolwijk is geboren op 7 mei 1959 in Amsterdam-Noord als Marion Verkaik. Van de Coolwijk debuteert in 1988 als kinderboekenschrijver en schrijft vervolgens meer dan 200 boeken, waarvan er ruim 3 miljoen over de toonbank gaan De ‘Mangelvrouw’ is haar eerste thriller voor volwassenen.

Daarnaast is zij directeur van Instituut Kind in Beeld, een landelijke onderwijsorganisatie die zich inzet voor kinderen die moeite hebben met het talige leren op grond van hun visuele denkvoorkeur (beelddenken).
Achterflap:
Bette van Maanen ziet haar comfortabele leven in duigen vallen als haar man Lucas na een ongeluk in het ziekenhuis belandt. Als door een wonder overleeft hij de verschrikkelijke klap die hij met zijn auto tegen een muur maakte. De revalidatie zal lang duren en een zware weg worden.

Zijn verpleegster Monica blijkt een oude bekende van Bette, die haar nog kent uit haar schooltijd. Daar was Monica vanwege haar postuur het doelwit van de gemene pesterijen van Bette en haar vriendinnen. Monica lijkt dit echter allemaal vergeven te hebben en biedt Bette een luisterend oor en sterke schouder. In haar verwarring en verdriet komt Bette veel dichter bij de lesbische Monica dan ze ooit had kunnen denken. Bette en Monica krijgen steeds diepere gevoelens voor elkaar, die de veeleisende en dwingende Lucas dreigt te verstoren als hij weer thuiskomt uit het ziekenhuis.

Vanuit het bed waaraan hij gekluisterd is, beveelt hij Bette om hem in alles te gehoorzamen en behandelt hij haar als een soort slavin. Maar Bette heeft hele andere plannen dan zich door haar man te laten gebruiken als huishoudster. Samen met Monica die de verpleging van Lucas op zich neemt maakt Bette een plan om zich onafhankelijk te maken van haar wrede en emotioneel afstandelijke man. Maar kan zij dit doen zonder dat de gewiekste zakenman achter haar plannen komt? En is Monica wel echt zo verliefd op haar als ze beweert te zijn?

Mijn mening:
Mangelvrouw is een titel waar ik lang over nagedacht heb. Het woord mangelvrouw is geen bestaand woord dus je geeft er een eigen invulling aan. Wat mij betreft is het door de mangel halen van een vrouw de meest passende uitleg. Het boek begint met een proloog die in mijn ogen nogal veel informatie bevat waardoor je tijdens het lezen eigenlijk weet welke richting het verhaal op gaat. De spanning is daardoor niet echt aanwezig, wel had ik behoefte aan doorlezen, dit kwam puur uit nieuwsgierigheid. Ik vroeg me af hoe de relatie tussen Bette en Monica zich verder zou ontwikkelen en hoe ze het voor elkaar zouden krijgen het perfecte leven te kunnen gaan leiden wat ze samen voor ogen hadden.
Al die jaren had ze vrijwillig in een cocon gezeten, zich gedragen als een volvretend rupsle-nooit-genoeg, terwijl ze zichzelf verbood om die vlinder te zijn.
Het boek is wat mij betreft meer een roman met een spannend tintje dan een thriller, het merendeel van het boek gaat over liefde, trouw, ontrouw en vooral macht. Het is bizar te lezen hoe ver mensen willen gaan om hun doel te bereiken. Liefde maakt blind en eerlijkheid duurt het langst zijn uitdrukkingen die zeer op dit boek van toepassing zijn.
Het plot heeft mij wel verrast en toen ik er nog eens goed over nadacht bleek het boek ook een duidelijke boodschap te bevatten. Wraakgevoelens nemen in dit boek extreme vormen aan en komen op een sublieme manier tot een ontknoping.
Schrijfstijl: 4
Originaliteit: 3
Psychologie: 4
Spanning: 1
Plot: 3

Mangelvrouw krijgt van mij als spannende roman 3 sterren.