Verloren in de liefde
Jess is op de vlucht, maar waar moet je naar toe als je geen familie of vrienden hebt die van je houden? Hierop weet ook zij geen antwoord en uiteindelijk komt ze uit bij een verlaten huis. Ondanks haar schuldgevoelens besluit ze toch naar binnen te gaan zodat ze tenminste een slaapplek heeft, maar al snel geeft dit huis haar niet alleen een slaapplek maar ook een doel in haar leven. Wie is toch Dan die verschillende brieven naar het huis heeft gestuurd en nog belangrijker wie is Stella, de vrouw waarvan al snel blijkt dat Dan er onfortuinlijk veel van houdt. Jess besluit dat ze koste wat het kost er voor moet zorgen dat Dan zijn Stella nog eenmaal ontmoet voordat hij sterft.

Een verloren liefde van Iona Grey is een boek dat je pakt en blijft vasthouden. Het is het debuut van de schrijfster die zelf woonachtig is in Londen samen met haar man en dochters.

De schrijfstijl is erg prettig en de overgangen tussen verleden en heden zijn heel geleidelijk, waardoor dit er voor zorgt dat het verhaal spannend blijft. Deze overgangen worden gemaakt door gebruik te maken van de brieven die Jess vind en die haar helpen bij haar zoektocht naar Stella. Ondertussen gaat Will op onderzoek uit wie toch het mysterieuze meisje is dat blijkbaar overnacht in het verlaten huis en wil hij weten wie de erfgenamen zijn van de vrouw die officieel in het huis woonde. Al snel kruizen hun paden en in het boek ontstaan er twee liefdes. Het mooie van het boek is dat de liefde van Jess en Will heel erg lijkt op de liefde tussen Stella en Dan, maar door de tijden waarin ze leven toch totaal anders is. Heel duidelijk komt naar voren dat de Tweede Wereldoorlog een tijd was waarin geen plaats is voor minnaars en zeker niet wanneer deze minnaar van hetzelfde geslacht is. Stella blijft dus trouw aan Charles ook al weten beide diep van binnen dat hun liefde enkel schijn is voor de buitenwereld. De verschillende personages in het boek worstelen allemaal op hun eigen manier met hun gevoelens en geen van allen kan echt de liefde omarmen. Dit zorgt ervoor dat er verschillende verloren liefdes ontstaan, zoals de titel van het boek al aangeeft.

De zinnen en woorden die de schrijfster gebruikt, zijn goed gekozen en geven heel duidelijk de emoties in het verhaal weer. In het begin wordt er nog heel duidelijk met behulp van jaartallen aangegeven in welke tijd die scene zich afspeelt, maar dit wordt steeds minder naarmate het verhaal vordert. Dit is zeker niet storend en de schrijfstijl is zo prettig dat de verwijzing na het jaar nog niet eens mist wanneer dit in het begin ook niet wordt aangegeven.

De verwachting van dit boek waren groot en dat is volkomen terecht. Dit is een boek dat je weer even met beide benen op de grond zet en duidelijk maakt dat we blij mogen zijn dat we leven in een vrij land in een tijd dat iedere vorm van liefde geoorloofd is. Het zorgt ervoor dat je liefde koestert, maar ook vrij durft te zijn om je gevoelens te uiten ondanks dat deze gevoelens zijn voor iemand anders dan degene waarvoor in eerste instantie gekozen is.