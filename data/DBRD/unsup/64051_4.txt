Een merkwaardige inbraak is het uitgangspunt waarop dit boek gebaseerd is.

Kirk Wallace Johnson zoemt in op de mysterieuze inbraak van Edwin Rist in het Natural History Museum, Tring, United Kingdom. Dit is de start van een fascinerende reis waarin uitgebreid kennis wordt gemaakt met de verwerking van prachtige vogelveren. Hiermee geeft de auteur Kirk Wallace Johnson de lezer een inkijk in de interessante wereld van de vliegbinders. Ook al is het eerste deel nogal informatief en zelfs technisch geschreven toch zal het iedereen boeien.

Het boek is ingedeeld in twee grote delen. Het eerste deel wordt onderverdeeld in 6 hoofdstukken en gaat over de pogingen van natuuronderzoeker Alfred Russel Wallace om zo veel mogelijk exemplaren te verzamelen. Onverstoorbaar gaat deze onderzoeker door, zelfs nadat hij zijn volledige verzameling verliest in een brand. Alfred Russel Wallace plaatst zichzelf hiermee op gelijke hoogte van Darwin.

Het tweede deel van het boek zoemt in op de buit van Edwin Rist. Vloeiend komt de lezer terecht in het wereldje van de vliegbinders. Verzamelaars van veren over de hele wereld oefenen deze hobby uit.

Geschiedenis en een inbraak zijn de ingrediënten van een uitstekende cocktail. Zonder meer kan dit boek een detective van een heel andere orde genoemd worden. In het midden van het boek kan de lezer een serie prachtige kleurenfoto’s vinden die zeker een meerwaarde bieden.

Een boek om niet snel te vergeten.