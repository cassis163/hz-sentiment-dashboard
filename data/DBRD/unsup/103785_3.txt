'Koorddansen in het zand' was één van de genomineerden voor de Hercules Poirotprijs 2014.
Een echt Vlaams boek van Gert Erauw, vlot geschreven maar wel wat langdradig.
De cover is heel sober gehouden net als het verhaal...er gebeurt in principe maar weinig.

De hoofdpersoon is een veertiger met een midlife crises. Een verveeld figuur die geen werk heeft en gescheiden is. Hij wordt hals over kop verliefd op de beeldschone Anne-Sophie en reist haar achterna om samen met haar, haar broer en hun moeder het familiehotel weer op poten te zetten.
Onze hoofdpersoon wordt gevraagd om met zijn beroepservaring een lening los te krijgen bij de bank en een plan van aanpak te maken omdat er weinig geld meer voorhanden is.
Er wordt gespeculeerd dat er een loterijbriefje in het pak van 'Fifi', de overleden echtgenoot van Anne-Sophie's moeder, zit omdat hij altijd aan de loterij meedeed, maar de geldprijs tot op heden nog niet is opgeëist.
De spanning tussen Anne-Sophie en haar moeder is om te snijden, en het drukt een stempel op het jonge paar.
Als de lening voor de renovatie van het hotel niet rond komt en Anne-Sophie zich ook nog tegen hem keert besluit onze hoofdpersoon de kist van 'Fifi' op te graven om het verloren geraakte loterijbriefje te zoeken.

Het boek is niet onder het kopje 'thriller' te scharen. Het is meer een spannende roman te noemen.
De twee verhaallijnen in het boek zijn mooi gecombineerd, fijn om wat meer over het verleden te lezen en waarom sommige dingen zo zijn als ze zijn.
De personages zijn mooi uitgewerkt en het einde is verrassend.
De mooie citaten boven elk hoofdstuk geeft net dat stukje extra.
Al met al geen hoogvlieger maar wel een leuk boek om 'tussendoor' te lezen.