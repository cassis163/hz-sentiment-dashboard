De opbouwende spanning trekt je steeds dieper in het verhaal. Omdat vanaf het allereerste begin het verhaal zo geschreven is dat je steeds nieuwsgieriger wordt naar het plot kun je het boek steeds moeilijker opzij leggen. In het begin kom je vooral met vragen te zitten, wat is er allemaal gaande en wat is de rol van de diverse personages? Naarmate je verder bent in het boek komen de verhaallijnen steeds dichter bij elkaar. Het is als een legpuzzel die steeds verder vordert. De personages krijgen steeds meer een gezicht, evenals de rol die zij in het geheel spelen.

Er zijn twee verhaallijnen. Het heden met hoofdstukken beleefd door de ogen van Nina en hoofdstukken vanuit de overige personages en/of de gebeurtenissen waar Nina niet direct aan deel neemt. Gebeurtenissen die zich in verleden hebben afgespeeld zijn duidelijk herkenbaar doordat de tekst cursief gedrukt is en er een jaartal boven het hoofdstuk staat. Het geheel loopt vloeiend en op natuurlijke wijze in elkaar over.

Bovenstaande maakt al duidelijk dat de schrijfstijl erg prettig is. Het boek leest makkelijk en soepel weg. De hoofdstukken zijn niet al te lang en in begrijpelijke taal geschreven. Alles wordt beeldend beschreven; zowel het uiterlijk van de personages als de omgeving waarin alles zich afspeelt. Hierdoor kun je je makkelijk inleven in het verhaal.

Het Geschenk is een spannende thriller waarin ook occulte en paranormale elementen een rol spelen. Deze onderdelen zijn zeer geschikt om een flinke portie spanning op te bouwen. De auteur doet dit op dusdanige wijze zonder in het horrorcircuit te belanden. Het blijft dus een thriller.
Het geschenk’ is het derde deel uit de “Kenning-serie”, maar kan prima afzonderlijk gelezen worden.