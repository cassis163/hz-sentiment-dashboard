Drie mensen in drie verhaallijnen die te maken krijgen of hebben met de dictatuur van Noord-Korea. De start van het boek is in het verleden, met de verdwijning van twee tieners, een Amerikaanse en een Zuid-Koreaan op een Zuid-Koreaans strand. Het is eigenlijk de epiloog die het verhaal opent. Daarna ontvouwen de verhaallijnen zich rustig. Die tijd is ook nodig, omdat de hoofdpersoon Jenna zich moet ontwikkelen. Tegelijkertijd zijn er twee andere verhaallijnen, die van mevrouw Moon en meneer Cho, die de verschillende kanten van het regime belichten. Knap hoe op deze wijze de spotlight steeds weer op verschillende manieren op het regime en land Noord-Korea worden gericht.

Ik heb genoten van deze thriller. Je wordt echt in het verhaal gezogen na de aanloop. Ik voelde me al snel verbonden met het lot van deze mensen, kreeg bijna de neiging om ze te helpen, hoewel het een fictief verhaal is. Het einde van het boek gaat ineens snel, maar misschien is dat maar goed ook. Een boek dat je raakt en dat ik niet meer weg kon leggen!