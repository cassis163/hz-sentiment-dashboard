Frank van Zwol, avonturier (te voet, op ski's of per kano in de wildernis van Alaska, Canada of Scandinavië), bergingsduiker, rayoncoördinator bij een waterschap, duikinstructeur, verenigingsinstructeur, fan van allerhande outdoor sporten. En daarnaast ook nog schrijver van artikelen en avonturenthrillers met als basis zijn eigen ervaringen van zijn talloze avonturen en expedities en waargebeurde feiten. Een waar buitenmens deze van Zwol.
Dit verhaal speelt zich af in Spitsbergen, een eilandengroep in de Noordelijke IJszee, 565 km ten noorden van Noorwegen waarvan het sinds 1920 met een apart statuut deel van uitmaakt. Ruig, steile bergen, gletchers en slechts 3000 tot 4000 inwoners. In 1996 crashte een Russische Toepolev tegen de bergwand van de Operafjellet. Er waren effectief onregelmatigheden in het onderzoek en dat was reden genoeg voor van Zwol om er een thriller rond te bouwen.
En het is een zeer spannende actiethriller geworden, zeer filmisch, een Jason Statham of Bruce Willis waardig. Je kan het je zo voorstellen. Goed gecomponeerd ook trouwens, alle plotelementen komen stap voor stap in het vizier en het verhaal stevent af op een knallende finale. Dat de basis van het verhaal echt is, is een grote meerwaarde en doet je grijpen naar wat opzoekwerk. Op de website Wilderness-Effect van Frank van Zwol vind je gegevens en foto's van de setting van het boek alsook van de andere activiteiten van de beroepsavonturier.
Psychologisch gezien is dit boek niet zo sterk. De relatie van Tom met zijn ex-vrouw komt nogal eens aan bod maar was eerder een storend element in het boek. Ook zijn ontmoeting met de mooie vrouwelijke gids Amber is maar zozo en ongeloofwaardig. De auteur viel nogal eens in herhaling wat dit betreft. Van de persoonlijke uitdieping en karakterschetsen moet dit boek het niet hebben.
Niemandsland is een boek dat heel erg goed te lezen is, soms valt er zelfs wat lichte humor te bespeuren. De waargebeurde feiten en de interpretatie ervan, de kennismaking met het vaak onherbergzame landschap en hoe je je hierin best begeeft - ijsberen kunnen je zomaar overvallen - zijn interessante en boeiende dingen om te lezen. En als dit alles dan nog eens gegoten is in een spannend en goed opgebouwd verhaal, kunnen we alleen maar blij zijn. Het doet in ieder geval uitkijken naar meer.