'Nog één keer kijk ik achterom. Ik voel geen paniek meer, geen schaamte. Elke vezel van mijn lichaam wilde dit doen. Het is gelukt. De wereld is vandaag een stukje mooier geworden.'

Sara Beekveld is pas begonnen aan een nieuwe uitdaging, als freelance fotografe bij de krant. Wanneer zij na de bedrijfsborrel, waar zij foto’s mocht maken, wakker wordt in het vreemde bed van haar collega Marcel Grotenbroek, heeft zij in eerste instantie totaal geen idee waar ze is? Sara is totaal de kluts kwijt, schiet in paniek en slaat op de vlucht.

'Mijn hoofd voelde kraakhelder, toch herinnerde ik me niks meer van gisteravond.'

Sara heeft geen enkele herinnering aan de avond en heeft er geen flauw benul van hoe zij in zijn bed terecht is gekomen? Wat deed ze daar? Op haar camera staan allemaal vreemde verdachte foto’s. Is ze gedrogeerd en slachtoffer van een verkrachting of is ze vrijwillig mee gegaan? Hoe kan het dat ze nergens last van heeft?

'Een bekende, knappe fotograaf tegen de nieuwkomer. Wie is geloofwaardiger?'

Sara staat voor een dilemma, ze heeft veel moeite moeten doen om binnen te komen bij de krant. Marcel is een gerespecteerde bekende fotograaf, het is haar woord tegen het zijne, hoe zal haar opdrachtgever reageren wanneer ze het paradepaardje aan de schandpaal nagelt? Toch is ze vastbesloten om de zaak tot op de bodem uit te zoeken.

'Ik heb het echt gedaan. Ik, het kind dat op de basisschool nog geen potlood durfde te jatten, heb iemand vermoord.'

Wanneer niet lang daarna het gehavende lichaam van haar vijfendertigjarige collega Grotenbroek, onder verdachte omstandigheden in de badkamer van de luxe bungalow wordt gevonden. Worden Femke de Vries en Frank van Opdam van Bureau Districtsrecherche te Amsterdam, op de zaak gezet.

'Een man van 35 die out gaat in de douche na een slaappil.'

Wie was Marcel Grotenbroek? Wat is er met hem gebeurd? Was hij slechts een obscure fotograaf die zijn handjes niet thuis kon houden of toch die keurige man, die de wereld over reisde en een teruggetrokken bestaan leidde? Was zijn dood een noodlottig ongeval of was er meer aan de hand?

'Wat als je niet de enige bent.'

Recent las ik het thrillerdebuut Koelcel van Linda Samplonius, een boek wat al een tijdje op mijn NTL stapel lag, het kwam er maar niet van om er in te beginnen. Had ik geweten dat dit boek zo goed zou zijn, dan was ik er al veel eerder aan begonnen.

De cover van Koelcel is mierzoet roze en valt op, maar vergis je niet, het verhaal is alles behalve zoet. Op de cover staat een capsule afgebeeld, welke weer prima bij het verhaal past. De titel vind ik niet in het bijzonder speciaal bij het verhaal passen. De omschrijving op de achterkant van het boek maakte mij erg nieuwsgierig naar de rest van het verhaal.

Koelcel bestaat uit 34 korte hoofdstukken en sluit af met een epiloog. De hoofdstukken zijn geschreven in wisselend perspectief vanuit hoofdpersonages Sara Beekveld, Frank van Opdam en Femke de Vries. Het verhaal speelt zich af in wisselende tijdspanne en de hoofdstukken zijn in andere lettertypes gedrukt.

Linda Samplonius heeft een fijne, vlotte, beschrijvende, huiveringwekkende, gedetailleerde schrijfstijl. Ze schuwt er niet voor om de gruwelijke details tot in de puntjes te beschrijven, een sterke maag is tijdens het lezen gewenst, wat een heerlijkheid. Linda heeft ervoor gezorgd dat het verhaal me vanaf de eerste pagina te pakken had, eenmaal begonnen bleef ik doorlezen, dit resulteerde in het feit dat ik het boek bijna in een ruk uit heb gelezen. Koelcel maakt een vliegende start, daarna zakt het verhaal hier en daar een beetje in en mist het de vaart van het begin, om vervolgens weer in sneltreinvaart verder gegaan en af te sluiten met een spannend einde.

Koelcel heeft meerdere spannende verhaallijnen die uiteindelijk samen komen en blijft spannend tot het einde toe. Het medische aspect vond ik erg boeiend, Linda heeft veel medische kennis. De secties die uitgevoerd worden en de brute gedetailleerde omschrijvingen, je ziet het voor je, zoals bijvoorbeeld de naald in de oogbal, lekker gruwelen. Het stukje humor wat Samplonius in het verhaal verwerkt heeft is ook erg aangenaam. Ze heeft thema’s in het verhaal verwerkt die aan de orde van de dag zijn.

Samplonius heeft herkenbare karakters neergezet. Workaholic Sara Beekveld, freelance fotografe en pas begonnen aan haar nieuwe baan bij de krant, waarvoor ze veel moeite heeft moeten doen om binnen te komen. Wanneer Sara ontwaakt in een vreemd bed, met een vreemde man, heeft ze in eerste instantie geen enkel idee waar ze is. Ze vlucht middenin de nacht naar huis. Ze heeft totaal geen herinneringen aan de avond en hoe zij daar terecht is gekomen. Is ze slachtoffer van een verkrachting of was dit de perfecte rebound? Een half jaar geleden beëindigde Sara namelijk haar vijfjarige relatie met Eric. Eric was haar alles, alleen hielden ze er beide een totaal verschillend toekomstbeeld op na, toch kan ze hem maar niet vergeten. Na deze nacht heeft Sara een flinke deuk opgelopen, ze is haar gevoel voor eigen waarde kwijt en durft geen enkele man meer te vertrouwen.
Femke de Vries en Frank van Opdam van Bureau Districtsrecherche te Amsterdam vormen samen een team en zijn elkaars tegenpolen, beide met hetzelfde doel voor ogen; moordenaars in hun kraag grijpen. Frank is een zwijgzame norse eind veertiger en de jonge ambitieuze Femke, een pittige tante die weet wat ze wil. Frank heeft moeite met Femke’s voorkomen, een rechercheur zou wat hem betreft bescheiden en ingetogen moeten zijn en niet zoals Femke lange benen, strakke spijkerbroek en diep decolleté. Het gaat niet zo lekker bij Frank thuis, de eeuwige zorgen om zijn vrouw en tienerdochter spelen hem parten.
En de reizende fotograaf Marcel Grotenbroek. Wie was hij? Wat is er met hem gebeurd? En waarom? Was hij slechts een obscure fotograaf die zijn handjes niet thuis kon houden? Was zijn dood een noodlottig ongeval of was er meer aan de hand?

Linda Samlonius heeft met Koelcel een verrassend debuut neergezet. Ik kijk uit naar een volgende thriller van haar hand.

Koelcel, verrassend debuut, spannende thriller met gruwelijk gedetailleerde omschrijvingen, aanrader!