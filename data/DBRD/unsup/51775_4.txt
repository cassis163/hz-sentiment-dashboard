Wervelstof – Suzanna Esther
Over de schrijfster:
Suzanna Esther (1966) schrijft vanaf haar tiende jaar. Was dit eerst 'veilig' in dagboeken, sinds drie jaar schrijft zij voor publiek.
Met haar debuut 'Wervelstof' kiest zij heel bewust voor een volgende stap als schrijfster.

Achterflap:
Wat doe je als iemand je, na één dag samen doorbrengen, een open ticket stuurt naar de andere kant van de wereld?
Suzan worstelt met deze vraag. Zekerheid en avontuur strijden om de eerste plaats. Een gevecht dat niet verdwijnt, ook niet aan de andere kant van de wereld.
Is het overwinnen van eenzaamheid haar redding?

Mijn mening:
Wervelstof is een debuut wat mij enorm verrast heeft. De cover zou mij niet uitnodigen tot het lezen van dit boek, maar gelukkig werd mij een recensie exemplaar aangeboden waardoor ik kennis heb magen maken met een schrijfster die mij heeft weten te raken.
In het voorwoord schrijft Suzanna over haar gevoelens die boven komt drijven tijdens het schrijven van dit boek, deze woorden komen recht uit het hart en dat voel je als lezer.
Suzan ontmoet Steve en beiden hebben direct speciale gevoelens voor elkaar, een liefde op het eerste gezicht uit het boekje, de afstand maakt het hebben van een relatie onmogelijk.
Maar liefde overwint alles, dus Suzan en Steve moeten elkaar weer zien, daar is geen twijfel over mogelijk. Dit betekent voor Suzan dat ze impulsief besluit op reis te gaan. Het wordt een reis op zoek naar zichzelf. Gevoelens van verliefdheid, angst, eenzaamheid, verdriet maar ook boosheid komen binnen als een bom. Je leeft mee en vergezelt haar op de reis die ze uitgestippeld heeft.
Het leven bestaat uit het maken van keuzes, soms zijn ze goed en soms heb je spijt, maar liever spijt dan altijd met de vraag blijven zitten, wat als?
Ik heb van Wervelstof genoten, de schrijfstijl was prettig, het verhaal met momenten best nog even spannend maar vooral boeiend.
De plot liet mij even een keer extra slikken, het raakte een gevoelige snaar.
Een ontroerend debuut van een schrijfster waar ik graag meer van wil lezen.

Ik geef Wervelstof 4 sterren.
Bianca