'Vermoord uit wraak' begint relatief rustig als Dallas een verdachte ondervraagt. Maar dan wordt ze gebeld door een anonieme beller en komt de spanning meteen op. Wie is deze beller? Wat heeft hij/zij gedaan? En waarom? Als lezer zit je vanaf dat moment meteen in het verhaal en daar wil je het liefste pas weer uitkomen als je het boek uithebt.

Robb heeft een ontzettend vlotte schrijfstijl. Je hebt de ene moord nog niet verwerkt of de volgende dient zich alweer aan. De ene na de andere gebeurtenis volgt elkaar op, maar het is allemaal prima te volgen. De auteur zorgt ervoor dat je blijft lezen en mee blijft puzzelen, vooral als je ontdekt dat het verleden van Roarke in Ierland een rol speelt. Dankzij ‘Vermoord in wraak’ leer je meer over Roarke en wat hij allemaal in zijn jeugd heeft uitgespookt. Dat maakt dit personage nog boeiender.

De richting waar de auteur je naartoe stuurt, wil je eigenlijk niet geloven. Maar wat als de bewijzen zich opstapelen? Aan de ene kant kun je daar niet omheen en weet je niet wie er anders achter zou moeten zitten, maar aan de andere kant blijf je zoeken naar een andere dader. De ontknoping is uiteindelijk zeer verrassend… én zeer spannend!

Ondanks dat de vertaling hier en daar niet helemaal lekker loopt (vooral door enkele spel- en taalfouten), is ‘Vermoord uit wraak’ een geweldig goed boek om te lezen. Wat mij betreft, is dit het beste Eve Dallas-boek tot nu toe.