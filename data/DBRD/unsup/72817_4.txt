Grand Hotel Europa vertelt het verhaal van Ilja, die verblijft in Grand Hotel Europa na een relatiebreuk. Hij heeft zich teruggetrokken in het in verval geraakte hotel om zich te wijden aan het schrijven van een boek over zijn mislukte relatie met Clio met wie Ilja heeft samengewoond in Venetië.
In Grand Hotel Europa wordt de lezer meegenomen in het verhaal van de opbloeiende liefde, het spel van de geliefden om de ontbrekende Caravaggio te vinden en het uiteindelijke einde van de relatie.

Dit alles speelt zich af op het toneel van Grand Hotel Europa, een fictief hotel dat ergens in Europa gesitueerd is. De sfeer in het hotel wordt prachtig neergezet. Zowel in de personages als ook in de beschrijvingen van steden en kunstwerken.
Pfeijffer schrijft in schitterende soms bijna poëtische volzinnen, maar ook met humor en ironie over de dagelijkse beslommeringen in het hotel en de liefdesrelatie. Het boek zit vol symbolen en subtiele verwijzingen. Daarbij roert Pfeijffer in een aantal verschillende verhaallijnen grote vraagstukken aan zoals massatoerisme en migratie. Vragen als: is toerisme een last of een redding voor een toch al teruglopende economie? Is migratie de oplossing voor vergrijzing of een bedreiging voor onze bevolking worden ter tafel gebracht.
" 'Weten jullie hoeveel vissers er tien jaar geleden nog over waren in Monterosso? Twee. De rest was ermee gestopt. (...) Ze konden zelf niet moderniseren, want het haventje van Monterosso was te klein voor zulke schepen. En het haventje kon niet worden uitgebreid omdat Monterosso nu eenmaal ligt waar het ligt. De stad was ten dode opgeschreven. Het toerisme heeft Monterosso gered.' 'Het toerisme heeft een dode stad vermoord,' zei ik."
De opkomst van nieuwe wereldmachten zoals China wordt afgezet tegen de afnemende rol van Europa. "Wij zijn hier in een afbladderend reservaat, waar we onze langzaam uitdovende cultuur in stand proberen te houden, terwijl de wereld waar de toekomst wordt gemaakt elders woedt." - blz. 169.

Over het algemeen waren de mooie zinnen en gedetailleerde beschrijvingen van toegevoegde waarde, maar op sommige momenten haalde het de vaart uit het verhaal. Met name de uitweidingen over het thema toerisme werden naar mate het boek vorderde wat veel gehamer op hetzelfde aambeeld.

Al snel blijkt Ilja egocentrisch te zijn. Hij voelt zich verheven boven de gemiddelde mens en zwelgt in zelfmedelijden. Dit maakt van hem geen sympathieke hoofdpersoon. Toch maakt dit zijn verhaal niet minder aantrekkelijk.
Ik heb tussendoor veel dingen opgezocht en dus geleerd over de plaatsen waar het verhaal zich afspeelt en de kunstwerken. Het betekent dat Pfeijffer zijn lezers bij het verhaal van Ilja weet te betrekken.

De afloop was verrassend en de verschillende verhaallijnen kwamen aan het einde op een mooie manier samen.

Plot: 4
Leesplezier: 4
Schrijfstijl: 4
Originaliteit: 4
Psychologie: 3

Ik geef ‘Grand Hotel Europa’ van Ilja Leonard Pfeijffer 4 sterren.