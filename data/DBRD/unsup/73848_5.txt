De verloren familie

“De verloren familie”
Jenna Blum
Uitgever: Boekerij
ISBN 9789022580196

De Duits-joodse Peter Rashkin heeft de concentratiekampen van de Tweede Wereldoorlog overleefd, maar verloor er zijn hele familie.

– Hij overleefde de Tweede Wereldoorlog, maar de herinneringen aan zijn verloren familie laten zich niet verdringen.... -

Wat een prachtig verhaal. Heel ontroerend en toch triest op een bepaalde wijze.

Voor in het boek staan gerechten die geserveerd worden in MACHA'S. Gerechten ter nagedachtenis aan de vrouw van Peter Rashkin die is omgekomen in Europa.

Het boek is ingedeeld in 3 gedeeltes.
Deel 1 gaat over Peter en begint in 1965.

De dag dat Peter June voor het eerst ziet in zijn restaurant wordt hij gefascineerd door het uiterlijk van June. Even later is er een stroomstoring wat een gedeelte van New York plat legt. De gasten worden ingelicht over de gang van zaken. Als ze vertrokken zijn, vraagt Peter zich af of hij geen voorzorgsmaatregelen moet treffen. Hij wordt overvallen door flashbacks, die hem herinneren aan de ondergrondse schuilplekken “door de luidsprekers klonk niet langer de opgenomen stem die vertelde wat ze moesten doen, maar een opname van Peter en de wolf”. Daarna wordt Peter afgeleid door een geluid en dan treft hij June ontredderd aan op het toilet. June blijkt een bekende verschijning te zijn in de modewereld. Dit is het begin van een de relatie tussen June Bouquet en Peter Rashkin. Sol en Ruth, een oudoom en – tante van Peter, zijn de enige familieleden die nog over zijn na de oorlog. Sol kan het niet laten om aan te merken dat hij het jammer vindt dat Peter weer valt voor een “sjikse”, geen Joodse vrouw. Wanneer June hem verteld dat ze zwanger is, slaat Peter dicht. Peter wordt weer overvallen door de herinnering aan zijn vorige gezin. June vermoedt dat hij niets meer met haar te maken wil hebben en verdwijnt.

Deel 2 June 1975

Elsbeth is de 5 jarige dochter van June en Peter en de oogappel van Sol en Ruth. June zorgt voor Elsbeth en Peter werkt in zijn restaurant.
June komt er steeds meer achter dat het leven wat ze nu leidt niet is wat ze ooit voor ogen had. Ze heeft het gevoel dat Elsbeth meer met haar vader heeft dan met haar.
Peter werkt hard en veel in zijn restaurant zodat June vaak alleen is.
Als ze aan Peter vertelt dat ze weer graag wil gaan werken, laat hij merken dat hij het er niet mee eens is.
Peter begraaft zich steeds meer in zijn werk. June voelt dat zijn overleden vorige gezin steeds tussen hun in staat en ze voelt zich steeds eenzamer.
Als June een drastisch besluit neemt gebeurt er iets dramatisch en dit heeft grote gevolgen voor de toekomst.

Deel 3 Elsbeth 1985

June is nu makelaar in onroerend goed en gespecialiseerd in het herinrichten van huizen. Elsbeth is een puber van 15 met een eigen wil.
Als ze op een “verplichte”zaterdag bij Elsbeths papa Sol en nana Ruth zijn, ontmoet Elsbeth de fotograaf Julian. Julian noemt haar Charlie, vanwege het luchtje wat ze op heeft. Al pratend komen ze er achter dat ze dezelfde “afwijking” hebben: Synesthesie.Wat betekent dat ze letters en cijfers aan kleuren verbinden.
Als Julian aan Elsbeth vraagt of ze voor hem wil poseren, twijfelt ze maar pakt zijn kaartje aan.
Ze ontdekt wat voor foto's Julian maakt, toch wil ze voor hem poseren.
Ook Elsbeth heeft last van haar vaders trauma en belandt in een situatie waarin ze min of meer om aandacht vraagt op een verkeerde manier.
=============================================

In het hele boek merk je dat het oorlogstrauma van Peter als een rode draad door het verhaal loopt. Onverwerkt verdriet wat door de jaren heen voelbaar is.

--------------- Ja, maar stel nou dat Peter de wolf niet gevangen had. Wat dan, Hè? – Sergej Prokofjev ---------------

Rotterdam, 1 januari 2018
Annemarie van de Kuilen