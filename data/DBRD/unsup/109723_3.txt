Bijwerking is het vierde boek met politierechercheur Britt Franken in de hoofdrol. Het Amsterdamse uitgaansleven wordt opgeschrikt door partydrugs waar toeristen onwel van worden. Daarnaast krijgt Franken te maken met de dood van een mysterieuze jongen. Een week later wordt een jonge man ’s nachts doodgeschopt in de Jordaan. Het is aan de lezer erachter te komen wat deze verhaallijnen met elkaar te maken hebben.

Bijwerking gaat over een actueel thema. Partydrugs zijn zeker in het uitgaansleven aan de orde van de dag. Van der Kemp weet de gedachte van jongeren 'dood zal ik niet gaan van een pilletje' duidelijk in het boek te verwerken. De titel Bijwerking is dan ook goed gekozen. Ook de cover is aantrekkelijk: een mooie kleur geel die opvalt door de rode mond en de pil met het bloemetje erop gedrukt.

Heleen van der Kemp heeft een vlotte schrijfstijl, waarbij je als lezer zonder hobbels de eindstreep haalt. Ook de korte hoofdstukken en de perspectiefwisselingen dragen bij aan de leesbaarheid.
Qua spanning voldoet het verhaal niet optimaal. Voor een deel komt dat door de introductie van veel verschillende personages aan het begin van het boek. Na even doorlezen wordt het verhaal wel boeiend.

Het plot zit goed in elkaar. Het feit dat de jongeren zelf ook de pillen slikken en ondergaan wat het spul met je doet draagt bij aan de geloofwaardigheid van het verhaal, ondanks dat een aantal dealers de grote baas confronteren met de (bij)werking van de pillen, wat redelijk naïef te noemen valt. De verwikkelingen zitten goed verstopt in het verhaal. Een oplettende lezer kan wel de verschillende lijnen bij elkaar brengen en dan is het min of meer voorspelbaar hoe het plot in elkaar steekt. Het eind van het verhaal is creatief bedacht.

Minpuntje is dat de informatie over het verleden van Britt Franken karig gegeven wordt, waardoor Franken voor een politierechercheur een zwak personage wordt. Wat dat betreft is het op volgorde lezen van de boeken aan te raden.