Winter is het vijfde en tevens slotdeel uit The Lunar Chronicles, een serie met hervertellingen van traditionele sprookjes in een science fiction setting. De boeken zijn geschreven door Marissa Meyer en zijn in het Nederlands verschenen (in zowel hardcover als paperback) bij uitgeverij Blossom Books.

Ik ga mijn best doen om niks te verklappen, maar ik ga er niet helemaal omheen kunnen gezien dat het alweer boek vijf is. In deel 1 lazen we over Assepoester, deel 2 over Roodkapje, deel 3 Rapunzel, deel 4 een korte novelle over de kwaadaardige koningin Levana en nu in deel 5 komt Sneeuwwitje aan bod.

Sneeuwwitje, oftewel Winter, speelde al een rol in de vorige boeken, maar we krijgen in dit boek veel meer te weten over haar karakter en relatie tot Levana en de andere Lunars in het paleis waar ze woont. Zo heeft de prinses te kampen met heftige hallucinaties die haar geregeld in verwarring brengen.

Natuurlijk volgen we niet alleen Winter, maar ook alle andere personages die we in The Lunar Chronicles hebben leren kennen. Cinder, Iko, Kai, Scarlet, Wolf, Cress, Thorne en koningin Levana komen allemaal langs en het is daarom ook bijna niet uit te leggen waar Winter precies over gaat. In één zin gaan onze helden de strijd aan met Levana om haar voor eens en altijd van haar troon te stoten.

Zoals ik net al zei, met al die personages gebeurt er ontzettend veel. Een tikkeltje te veel soms? Dat heb ik me tijdens het lezen wel afgevraagd. Vooral in het middenstuk vond ik het hier en daar een beetje lang duren, maar als je eenmaal bij de laatste 200 pagina’s bent belandt lees je het in één adem uit. Marissa Meyer weet heel goed hoe je een verhaal moet opbouwen, een hele serie zelfs, want alle boeken volgen elkaar naadloos op waardoor de climax des te meer knallend is.

Zelfs in het vijfde boek blijven de personages je verrassen en het mooie vind ik persoonlijk dat je ze gedurende de serie ook echt ziet groeien. Je bouwt tijdens het lezen echt een band op met alle bijzondere sprookjesfiguren en het feit dat hun planning niet altijd tot uiting komen zoals ze dat van te voren geplant hadden versterkt dat nog eens. In een sci-fi wereld zijn de personages realistisch neergezet en dat is wat The Lunar Chronicles zo bijzonder maakt.

Hoewel Winter het slotdeel is hoeft de echte fan niet te treuren, er is nog een boek genaamd Alle Sterren dat korte verhalen verteld over je favoriete The Lunar Chronicles personages. Tevens zijn er al twee graphic novels uitgegeven waarin de androïde Iko de hoofdrol speelt.

Uit de gehele serie waren boek 1 (Cinder) en boek 3 (Cress) voor mij toch echt wel de toppers maar alle andere boeken doen zeker niet onder. Een aanrader voor iedereen die van sprookjes, unieke werelden en mooie vertelsels houdt!

Een uitgebreidere (spoilervrije) review van Winter is nu terug te vinden op mijn YouTubekanaal Whatthevalk:
https://www.youtube.com/watch?v=JRWbfpqshTw&