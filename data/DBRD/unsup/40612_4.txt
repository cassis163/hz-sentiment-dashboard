In Verboden tranen krijgen we net als in Virtuele tango (het eerste boek in deze serie) te maken met het rechercheursduo Sanne Philips en Luca Borra. Deze keer worden Sanne en Luca op een moeilijke zaak gezet waarin er lijken gevonden worden in een tuinhuis van een groot landgoed. Het landgoed behoorde toe aan het verongelukt stel Max en Sophie Tildro. Na hun dood is het landgoed overgegaan in handen van hun enige zoon Jack Tildro die al ruim twintig jaar vermist wordt.
Het duo duikt in de vermissingszaak en stuit op een aantal onverklaarbare gebeurtenissen. Als er dan ook nog een andere zaak zich aandient van een vermiste oude vrouw zetten Sanne en Luca alles op alles om het raadsel te ontcijferen.

Vanaf het begin werd ik in het verhaal meegesleurd en zat ik aan mijn stoel gekluisterd. Wat een prachtig verhaal heeft Melissa neer weten te zetten. Spanning ten top!
Ik ben wel blij dat ik eerst het eerste deel van deze serie, Virtuele tango, heb gelezen. Zo kon ik in een ruk doorlezen en begreep ik de personages ook beter die in allebei de boeken voorkomen. Hierdoor vond ik het erg fijn om deze reeks in de juiste volgorde te lezen.
Melissa heeft een vlotte, makkelijk te lezen schrijfstijl. Korte hoofdstukken en geen moeilijke woorden of zinnen. Het boek wordt afwisselend geschreven in het heden en verleden.
Een bijzondere ontknoping maakt het boek tot een prachtige thriller. Tot en met het laatste hoofdstuk blijft het spannend en puzzel je mee met Sanne en Luca.

Ik wacht gespannen op het derde deel in deze reeks en ben heel benieuwd hoe het het rechercheursduo vergaat.
Ga zo door Melissa!