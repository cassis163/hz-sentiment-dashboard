Stof en schitteringen: de titel past mooi bij dit boek en ook de kaft past heel goed. Het verhaal begint met Sirka en het eerste hoofdstuk heeft de titel Geboorterecht. Wat dat geboorterecht inhoudt en wat de Lentagon is, lees je verder in het boek. Dan is het twee jaar later en gaat het over Joy en dat blijft tot het eind toe doorgaan. Bovenaan elk hoofdstuk staat er dan een schuingedrukt gedeelte. Dat zorgde bij mij voor verwarring, want dat gedeelte hoort nu juist weer bij Sirka. Ik kwam daar pas laat achter en ben al die stukjes overnieuw gaan lezen. De wereld wordt mooi omschreven en ook de personages komen goed naar voren. Joy beleeft een erg bizar avontuur met Valeria met wie ze meelift. Kelly van der Laan is heel goed met wendingen in het verhaal die je niet aan ziet komen. (Bijvoorbeeld ook bij het verhaal waarmee ze Fantastels 2013 won: Roze Water). Het laatste stuk van Stof en schitteringen zat dan ook vol verrassingen. Het is een spannend boek dat je grijpt.Ik vond het persoonlijk ook wel een boek waarin veel diepe emoties en persoonlijk leed voorkomt en het zet je aan het denken over terrorisme en politiek, de veiligheidsdienst en het leger. Maar ook over de verhoudingen vader en dochter, vriendin en vriend. Ik vind dit knap. Helaas kwam ik in het Nederlands zinnen tegen die wel erg Engels aandeden en zaten er nogal veel zinnen in het boek waarin een woord ontbrak of waarin er juist, bij de redactie waarschijnlijk, dubbele woorden in zinnen zijn gekomen. Dat haalt je uit het leesproces, hoewel ik me er snel weer overheen gezet heb omdat het verhaal wilde dat ik verder bleef lezen. Ik geef vier sterren vanwege die fouten in de taal en omdat het boek voor mij jammer genoeg niet echt fijn eindigde. Ik hoop dat het tweede deel dat goedmaakt.