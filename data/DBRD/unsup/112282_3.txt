Teddy oftewel Najdan komt na 8 jaar vrij uit de gevangenis en probeert vanaf dan op het rechte pad te blijven. Dan wordt hij benaderd door Emelie van een groot advocatenkantoor die hem vraagt te helpen bij het oplossen van een niet alledaagse en zeer atypische klus voor haar werkgever. Die laatste is nl de advocaat van een bekende rijke Stockholmse familie die de politie niet durft inschakelen als blijkt dat hun zoon gekidnapt is. Dit wordt niet evident als ook oude bekenden van Teddy meer en meer zijn pad raken.

In het eerste deel van het boek is het moeilijk om de introductie van de verschillende karakters bij te houden want het zijn er heel wat! Er lopen van in het begin ook enkele verhaallijnen naast elkaar waarvan je in het begin geen idee hebt hoe deze na verloop van tijd elkaar zullen raken. Na een 200-tal pag komt er wel meer vaart in, worden die verhaallijnen toch wat duidelijker in een boeiend plot en komen ze naar het einde toe toch al meer samen. Verwacht je echter niet aan een volledige oplossing van al de aangeraakte thema's, die komen eerder samen in een toch wel mooie cliffhanger naar het tweede deel toe.

Het verhaal is zeker interessant want Lapidus blijft nog steeds een expert in zijn vakgebied (strafrechtadvocaat). Hij schetst het criminele circuit in Stockholm duidelijk met kennis van zaken. De taal is opgepoetst en meer standaard dan dat uit zijn Snel geld-trilogie waarin hij zich bediende van het straattaaltje waarvan de boeven waarover hij het had, gebruik maken.

Lapidus heeft hier voor mij een degelijke niet alledaagse thriller afgeleverd als proloog van een boeiende trilogie.