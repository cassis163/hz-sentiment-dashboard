Het schrijversduo moeder en dochter Cast hebben een hele schare fans achter zich verzameld met hun reeks Het Huis van de Nacht. En toen ik hoorde dat ze een nieuwe serie op de markt zouden brengen, was ik meteen in de wolken. Zelfs de korte inhoud van het nieuwe boek sprak me meteen aan en ik koesterde dan ook torenhoge verwachtingen. Om maar meteen met de deur in huis te vallen, kan ik stellen dat die hoge verwachtingen niet (helemaal) werden ingelost. Het concept van het boek zit alvast vol goede bedoelingen : tussen de verhaallijn door, wordt je als lezer op regelmatige momenten getrakteerd op een graphic novel-afbeelding die het verhaal moet ondersteunen. Helaas halen deze tekeningen meer dan eens het verhaaltempo onderuit en vond ik het vooral frustrerend om te merken dat mijn fictieve voorstelling van de personages helemaal niet strookte met de grafische weergave. Ze zorgden dan wel voor bladvulling maar een meerwaarde voor het verhaal was het zeker niet. De algemene structuur van het plot zit goed, de schrijvers zijn hoegenaamd geen beginnelingen meer en weten dan ook perfect welke typische verhaaleigenschappen ze aan een young adult publiek moeten voorschotelen. Maar doorheen het verhaal kreeg ik meer dan eens het gevoel dat het auteursduo niet alles vertelde wat ze samen hadden bedacht vooraleer ze hun tekst hebben neergepend. Af en toe worden gebeurtenissen naar voor geschoven die voor de lezers niet logisch lijken, alsof er een stuk van het verhaal ontbreekt. Bepaalde acties worden niet van een verklaring voorzien, zoals het "kristalzuigen", en er wordt bij momenten voorbij gegaan aan het natuurlijk menselijk wantrouwen (dan denk ik vooral aan wat de climax van het verhaal zou moeten zijn). Men kan zelfs debatteren over het nut van een transgenderpersonage in het verhaal, zonder enige achtergrond of gevoelsmatige diepgang. De schrijfsters hanteren een vlotte pen, dat wisten we al uit hun vorige reeks en dat bevestigen ze hier nog eens opnieuw, en de insteek van het geheel is zeker origineel te noemen. Helaas heeft dit eindproduct teveel minpunten.