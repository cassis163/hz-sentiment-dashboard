Samenvatting van het verhaal
Joost van der Voort is een wetenschapper, kunsthistoricus, schrijver en archeoloog. Hij woont in een fantastisch huis aan de Herengracht in Amsterdam samen met Kiki en Gijs. Hij heeft een baan in het Rijksmuseum en geeft colleges aan de Universiteit van Amsterdam. En daarbovenop heeft hij nog tijd om een boek te schrijven.
Na tien jaar gaat hij weer naar Rome om verdere research te doen voor zijn boek over Keizer Augustus. Hij ontmoet daar terug zijn oude hoogleraar Donato Lippi die hij heel erg gemist heeft. De oude man vult zijn tijd met het oplossen van symbolen en tekens voor een gerenommeerde Amerikaan die gespecialiseerd is in deze dingen. Joost mag van een vriend in diens woning verblijven zolang hij die nodig heeft. Hij ontmoet daar de jonge Camilla met haar dochtertje Noemi. Zijn leven gaat er de komende twee maanden zeer saai maar productief uitzien maar dat is buiten anderen gerekend. Hij meet zich een nieuwe look aan. Door zijn verblijf in Rome gaat hij ook anders denken over zijn toekomst. Hij heeft namelijk een wens die hij in vervulling wil zien gaan.
Terug in Amsterdam stuit hij op iets merkwaardigs in de kelder van het Rijksmuseum. Voordat hij verder onderzoek kan verrichten wordt hij op één dag twee maal ontslagen. Twee simpele mailtjes veranderen zijn toekomst van de een op de andere dag. Voor het eerst in zijn leven is hij ontslagen en het is niet eens omdat hij slecht werk heeft afgeleverd. Hij heeft nu genoeg tijd om verder te schrijven aan zijn boek en Donato dringt erop aan om verder onderzoek te blijven doen naar wat hij heeft gevonden, want er is nog meer en dan stuit hij op iets eigenaardigs …
Lukt het Joost om zijn wens in vervulling te zien gaan? En wat met zijn schrijverstalent en zijn eigen onderzoek? En hoe zit het met zijn medebewoners aan de Herengracht 86?

Conclusie
Wie Astrids vorig boek ‘Drie vrienden, een huis (en een klusjesman)’ heeft gelezen kent Joost al een beetje. Waar Noor in haar vorige boek het hoofdpersonage was, is dat nu Joost die we veel beter leren kennen. De andere bewoners komen minder vaak aan de beurt maar zijn daarom niet minder interessant.
Mensen zien Joost als een saaie, degelijke wetenschapper. Hij heeft eigenlijk een nomadebestaan maar hij vindt dat het nu wel tijd wordt om vaste grond onder de voeten te krijgen, een thuis te creëren en hij heeft daarbij ook nog een wens. Joost beschikt namelijk ook over een buitengewone (on)kundigheid om telkens weer dingen te verknallen. Op sociaal vlak is hij dus een ramp en zeker als het op vrouwen op aankomt! Op een bepaalde manier krijg je toch medelijden met Joost. Hoe humoristisch het ook allemaal overkomt, zijn leven loopt niet zoals hij het wil, ook al doet hij nog zo zijn stinkende best!
Vanaf de eerste pagina’s druipt de humor ervan af! Het is een echte feel-good roman. Zalig om weer zo’n boek in handen te hebben en je weet meteen dat het goed zit. Zijn gedachtegangen zijn allesbehalve saai te noemen, integendeel! Vanaf dat de lijst van groenten werd vermeld viel bij mij mijn eurocent en dan weet je dat je gegarandeerd gaat lachen. Er zijn zoveel voorbeelden die ik zou kunnen geven qua humoristische zinnen maar ik doe het niet. Lees het zelf en laat je onderdompelen in een paar uurtjes aangenaam leesplezier.
Ook een leuke uitdrukking die bij mij niet ongemerkt bleef was: ‘ Niet veel in de melk te brokkelen hebben’. Ik dacht eerst dat dit om een schrijffout ging maar in het Vlaams is het ‘Niet veel in de pap te brokkelen hebben’. Weeral iets bijgeleerd dus. Heerlijk hoe de Nederlandse- en Vlaamse taal toch zo dicht bij elkaar liggen en ook verschillen.
Het is niet enkel en alleen humor dat de klok slaat. Het boek heeft een diepere achterliggende gedachte zoals vriendschap, teleurstelling, cynisme en hypocrisie. Het is een verhaal waar keuzes moeten gemaakt worden en levenslessen uit getrokken worden. Vluchten of een besluit nemen voor jezelf en voor wat je het best met jezelf voorhebt en met anderen, geen egoïsme laat dat duidelijk zijn!
Astrid heeft zo’n vlotte schrijfstijl dat je het boek niet terzijde kunt leggen. Ook leer je weer dingen over keizer Augustus, Amsterdam en bepaalde dingen die ik niet kan prijsgeven omwille van het spoilergevaar. Astrid beschrijft op een ludieke manier als het over seks gerelateerde dingen gaat. Het is totaal niet platvloers maar op zo’n grappige wijze geschreven dat je in een deuk ligt van het lachen en dit tot meerdere malen toe. Joost mag weten waar ze dit allemaal vandaan haalt :-)
Ik wacht al met spanning af tot er een vervolg gaat komen want het staat wel als een paal boven water dat dit zal gebeuren. Er zijn dingen die nog moeten verteld worden.
Een heerlijk boek dat je eigenlijk te snel uit hebt en dat is balen vind ik. Dit is zo’n boek waar je volledig in meegaat en waar je bijna constant met een glimlach zit te lezen. Voor dit geweldig vervolg geef ik 5 sterren!