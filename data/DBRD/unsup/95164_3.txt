Wie aan De souffleur begint, belandt in een achtbaan van spanning en verbijstering die ook na de laatste bladzijde niet voorbij is. Dit staat op de achterkant van dit boek en het is zonder meer waar. In zijn debuut sleept D. Carrisi, een Italiaanse jurist en criminoloog, je mee van de ene verbijsterende ervaring naar de andere.
Het boek begint met een brief van de directeur van een gevangenis over een mysterieuze gevangene. Hij is onbekend en wil dat ook blijven: hij weigert zijn naam te noemen en met succes weet hij te voorkomen dat DNA-materiaal van hem afgenomen wordt. Ook zijn vingerafdrukken zijn onbekend. Wie is hij?
Wanneer op een dag zes armen van jonge meisjes worden gevonden, begint de zoektocht naar een gevaarlijke seriemoordenaar. Uit forensisch onderzoek blijkt dat 5 meisjes niet meer kunnen leven, maar het zesde meisje kan nog in leven zijn. In haar arm worden sporen gevonden van middelen waardoor de politie denkt dat de moordenaar probeert haar zo lang mogelijk in leven te houden om zijn kick te krijgen.
Mila Vasquez is een eenling, een expert in het vinden van verdwenen kinderen en met een duister verleden. Zij wordt toegevoegd aan een speciaal rechercheteam dat zich bezighoudt met de opsporing van seriemoordenaars.
Dan worden één voor één de lijken van vijf meisjes gevonden; op heel bijzondere plekken die leiden tot het ontdekken en oplossen van nog meer gruwelijke misdaden. Maar je hebt geen moment het idee dat het team dichter bij de seriemoordenaar komt. Veel meer kan er eigenlijk niet over het boek worden verteld, zonder de plot te verraden.
De souffleur is een superspannend boek met veel, elkaar snel opvolgende wendingen. Als lezer moet je goed je aandacht bij het boek houden  wat door het hoge thrillergehalte van het boek niet moeilijk is  want je wordt van de ene verdachtmaking naar de andere onthulling gesleept. Maar heel af en toe had ik ook het gevoel dat het verhaal op sommige momenten wat te veel van het goede was. Ondanks het feit dat het boek daarom volgens mij best wat ingekort had kunnen worden  met zijn 511 bladzijden is het fors uitgevallen en verviel de auteur hier en daar in herhalingen  heb ik het met veel genoegen uitgelezen. Geslaagd debuut!