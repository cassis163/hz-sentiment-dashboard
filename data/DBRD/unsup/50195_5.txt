Met 'De 100-jarige man die uit het raam klom en verdween' had Jonas Jonasson bij mij al gescoord. De opvolger 'De zonderlinge avonturen van het geniale bommenmeisje' bleef om één of andere reden lang ongelezen in de kast staan. Compleet onterecht, zo blijkt.

Het geniale bommenmeisje, waarvan sprake in de titel, verwijst naar Nombeko uit Zuid-Afrika. Opgegroeid in de sloppenwijken van Soweto, maar gezegend met een haarscherp verstand dat haar uit vele moeilijke situaties zal redden. Jonas Jonasson neemt ons mee in een wervelend avontuur, waar we o.a. kennismaken met een niet heel snuggere ingenieur, twee Mossad-agenten, een paar Chinezen, een heel speciale tweeling, een kranige oude dame en zelfs de Zweedse koning. En oh ja, laat ons die atoombom niet vergeten !

De schrijfstijl van Jonasson is onnavolgbaar, de belevenissen van de personages hilarisch, het hele verhaal geniaal absurd. De avonturen van Mombeko en co zijn verre van geloofwaardig, maar dat stoort totaal niet, het verhaal zit immers goed in elkaar en de personages zijn goed uitgewerkt.

Heel knap ook hoe de auteur alle avonturen en ontmoetingen aan een historische kapstok weet op te hangen, o.a. de apartheid in Zuid-Afrika en het leven van Nelson Mandela. Precies zoals hij dat al deed in 'De 100-jarige'.

Ik ben helemaal weg van Jonas Jonasson en kijk heel erg uit naar zijn derde boek dat in Zweden in september 2015 zal verschijnen.