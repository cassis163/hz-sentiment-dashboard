Het is dit jaar 200 jaar geleden dat Pruisen en het Verenigd Koninkrijk der Nederlanden het niet eens konden worden over de grens tussen hun gebieden. Het onderwerp van hun onenigheid was een zinkmijn in dat gebied. Het gevolg was het ontstaan van het kleine landje Moresnet.
De journalist en colomnist Philip Dr¨oge, bekend van het al eerder goed gerecenseerde geschiedenisverhaal "De schaduw van Tambora", heeft met dit boek Moresnet weer laten zien dat hij zeer boeiend kan schrijven over onbekende stukken uit de geschiedenis.
In hoofdstukken met elk een eigen onderwerp beschrijft hij toch chronologisch het verhaal van een eeuw Moresnet. De hoofdstukken worden verlevendigd met anekdotes die zorgen voor de nodige humor in het verhaal.
Philip Dröge heeft een prettige schrijfstijl. Met enige regelmaat gebruikt hij herkenbare voorbeelden die het verhaal heel beeldend maken.( bv "François-Dominique Mosselman uitbater van een winkel noemen, is hetzelfde als nu zeggen dat Bill Gates een computermannetje is.")
Naast het verhaal over het landje Moresnet zelf geeft het boek een mooi beeld van het Europa in de 19e eeuw.
In het boek beschrijft de schrijver de conclusie van professor Camille Piccioni van de faculteit rechtsgeleerdheid van de Parijse universiteit Sorbonne over Moresnet: "het land is enig in zijn soort, een prachtig foutje van de geschiedenis". Dit "prachtige foutje van de geschiedenis", levert een boeiend boek.