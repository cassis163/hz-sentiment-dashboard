In haar debuutroman The Charmed Life of Alex Moore weet Molly Flatt je pagina na pagina te verbazen. Wat begint als een hedendaagse roman over dertiger Alex Moore die het helemaal heeft gemaakt in haar leven, verandert plots in een fiction met de ene na de andere verrassende ontdekking. The Charmed Life of Alex Moore is spannend, af en toe wat vaag, maar vooral een boek waarin je blijft doorlezen.
Molly Flatt is een Britse journaliste en schrijfster die zich vooral bezighoudt met techcultuur en digitale identiteit. Dat haar interesse daar ligt, is goed terug te zien in haar boek waarin ze met soepele pen het leven van Alex Moore beschrijft die van de één op de andere dag een totaal ander persoon lijkt en eindelijk haar ambities achterna gaat. De fijne, aantrekkelijke schrijfstijl waaruit blijkt dat er steeds meer komen gaat, maakt dat je verder wil lezen. Dat afgewisseld met gedetailleerde beschrijvingen van scènes waardoor je makkelijk een beeld kan vormen, maakt het een fijn boek om te lezen.
In zes maanden tijd is Alex Moore uitgegroeid tot CEO van haar eigen online platform Eudo, terwijl ze voorheen te bang was haar plannen werkelijkheid te maken. Iets triggerde een verandering in haar, een verandering die haar ouders, verloofde en beste vriendin maar lastig vinden. Alex is zelfverzekerd, recht voor zijn raap en een tikkeltje egocentrisch; alles wat ze tot een half jaar geleden niet was. Eindelijk loopt haar leven op rolletjes, zolang ze maar niet aan het verleden denkt. Haar verleden brengt een misselijke, pijnlijke scheur in haar naar boven waarvoor ze geen verklaring heeft.
“Her guts spasmed once, twice, the void cracked open and then suddenly she was falling.”
Haar verleden zit niet alleen in de weg, er gebeuren vreemde dingen: een overval, een beschuldiging van moord door een wildvreemde. Haar verloofde Harry vindt het tijd dat ze wat afstand van elkaar nemen omdat hij Alex niet meer herkent en haar ouders zijn bang dat ze op het randje van een burn-out zit. De uitnodiging van de Orkney Islands voor een researchproject over talentvolle entrepreneurs komt als geroepen. Ze besluit naar het eiland Iskeull te gaan om geïnterviewd te worden over haar uitzonderlijke ‘verhaallijn’.
Iskeull blijkt alles behalve wat ze had verwacht. Ze komt oog in oog te staan met het grootste geheim van de wereld, komt achter de oorzaak van haar radicale verandering, dat ze de oorzaak is van wereldbedreigende problemen én dat ze terug moet naar haar oudste, meest ingrijpende herinnering om alles weer recht te zetten.
The Charmed Life of Alex More is een boek dat je van de ene in de andere verbazing brengt. Van eigentijdse chicklit verandert het verhaal zonder waarschuwing in fictie waarvan je alleen maar meer wilt. Alex is een personage van wie je van moet leren houden. Ze is een workaholic, bitchy en egoïstisch, maar gedurende het verhaal krijg je een heel andere kant van haar te zien. Door de constante verrassingen in het boek blijf je de pagina’s omslaan. Het open einde vraagt naar meer van het Charmed Life of Alex Moore.