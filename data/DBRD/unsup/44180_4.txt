Je verwacht een verhaal dat echt aangrijpend is, maar het aangrijpende begint pas echt 30 pagina's voor het einde. Daarvoor is het vooral een heel interessant verhaal, over twee tieners die het leven niet meer zien zitten. Je kruipt volledig in het hoofd van de hoofdpersoon, wat heel boeiend is. Het is alsof je haar reis meemaakt vanuit een hoekje van haar geest. Je ziet wat zij ziet, hoort wat zij denkt en voelt wat zij voelt.
Hoewel het verhaal grotendeels voorspelbaar is, boeit het vanaf het begin al. Je wilt weten waarom ze uit het leven wil stappen. Je wilt haar begrijpen.
Dat laatste lukt goed. Het is dankzij het meereizen in haar hoofd helemaal niet moeilijk voor te stellen dat ze dood wil. Je snapt het. Maar je wilt dat het goed komt en of dat zo is, dat weet je niet. Hoewel duidelijk is dat in ieder geval een van de twee 'zelfmoordpartners' zal gaan twijfelen aan het plan, weet je niet of dat betekent dat het goed eindigt.
Het is prachtig om te zien hoe de twee naar elkaar toe groeien en hoe vooral de hoofdpersoon zich ontwikkelt of eigenlijk hoe haar gedachten, haar visie op de wereld en op haar leven, zich ontwikkelen. De vraag blijft alleen: veranderen haar gedachten en gevoelens genoeg om toch voor het leven te kiezen? Het enige dat ik kan verraden, is dat ik de laatste 30 bladzijden bijna onafgebroken heb zitten huilen.
Zeker lezen dus, dit boek. Veel dank aan Karakter Uitgevers voor het leesexemplaar.