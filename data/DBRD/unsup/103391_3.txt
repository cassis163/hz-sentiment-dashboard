J.D. Robb siert pas sinds begin dit jaar op kaften in Nederlandse boekwinkels, maar ze is al een oude rot in het thrillergenre. Nora Roberts had al vele liefdesromans geschreven toen ze onder het pseudoniem J.D. Robb aan een futuristische misdaadreeks begon. Vermoord naakt  is het eerste deel waarin je kennismaakt met rechercheur Eve Dallas. Het boek verscheen in de Verenigde Staten al in 1995. Inmiddels zijn daar al 38 delen over de rechercheur verschenen, maar bijna twintig jaar later zijn er nog maar twee delen in het Nederlands vertaald.
Eve Dallas is nog maar net klaar met een heftige zaak als ze opgeroepen wordt om naar een plaats delict te gaan. Direct krijgt ze te horen dat het om een Code 5 gaat – een zeer gevoelige zaak waarin geheimhouding van groot belang is. De kleindochter van een senator blijkt vermoord. Ze was een sekswerker en is met drie kogelschoten om het leven gebracht door een klant. Vreemd, want pistolen zijn in 2058 antiek.
Daarnaast heeft de moordenaar zijn sporen zorgvuldig gewist, wat hem er echter niet van weerhoudt om de beelden die hij van de moord gemaakt heeft naar Dallas te sturen. Dallas’ zaak wordt ineens een stuk gecompliceerder als de moordenaar aangeeft niet te stoppen bij deze ene moord; hij heeft het op meer sekswerkers gemunt. De hoofdverdachte is de knappe en erg machtige Roarke, een man die direct geïnteresseerd is in Dallas. En Dallas ziet hem ook wel zitten…
Vermoord naakt  is wennen. Krijg je dit boek in handen zonder voorkennis, dan is het niet direct duidelijk dat het om een futuristische thriller gaat. Daardoor zweven de vraagtekens boven je hoofd zodra de eerste vliegende vervoersmiddelen en voedselmakende machines voorbijkomen. Het beeld voor 2058 dat Robb in haar hoofd had toen ze het boek schreef, komt regelmatig té futuristisch over. Kun je je indenken dat we over iets minder dan vijftig jaar dagelijks via luchtverkeer naar het werk gaan of bijna niet meer met de hand computeropdrachten uit kunnen voeren? Of dat pistolen antiek zijn en goede koffie zeldzaam is?
Zodra je gewend bent aan de wereld van Eve Dallas, wordt het verhaal leuker. Dallas heeft een interessante geschiedenis en dit wakkert de nieuwsgierigheid aan. Robb heeft er goed aan gedaan om niet direct haar hele levensverhaal uit de doeken te doen. Beetje bij beetje kom je meer te weten, waardoor je geprikkeld blijft worden. Toch kun je duidelijk zien dat Nora Roberts, schrijfster van liefdesromans, achter het pseudoniem zit door de relatie tussen Dallas en Roarke. Daardoor is dit boek misschien ook eerder geschikt voor vrouwen dan voor mannen; de persoonlijke relaties staan erg op de voorgrond.
Een echte thriller is Vermoord naakt  daardoor niet, eerder een vermakelijk, spannend boek.