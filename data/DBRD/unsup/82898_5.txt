In ‘De kracht van het nu’ beschrijft Eckhart Tolle een manier om los te komen van geestelijk lijden. De oplossing, en de boodschap van het boek, is simpel: leef in het nu. Lijden is verbonden met heden en verleden. Zo wordt verdriet, woede en spijt veroorzaakt door zaken uit het verleden. Hoop en angst zijn zaken van de toekomst. Op beiden heb je geen invloed. Door verleden en heden los te laten en te leven in het nu, kun je afstand doen van de negatieve emoties. De aanjager van die negatieve emoties is het ego. Het ego wordt gevormd en gevoed door het denken. Daarom pleit Tolle in zijn boek bij het maken van belangrijke keuzes af te gaan op de intuïtie. Niet het ego laten spreken, maar het gevoel. Leren luisteren naar het lichaam vergt tijd en introspectie.

Eckhart Tolle begon zijn werkzame leven als docent maar na een spirituele transformatie rond zijn dertigste, heeft hij zich toegelegd op spiritualiteit. Dit heeft geleid tot diverse boeken. De theorie die in de late jaren negentig is gepubliceerd, is nog steeds actueel en aansprekend. Veel trainingen en lezingen die hij nu geeft, zijn gestoeld op het leven in het nu. ‘De kracht van het nu’ was Tolle’s eerste boek en belandde op de New York Times bestsellerslijst.

Hoewel het boek misschien anders doet vermoeden, is het absoluut niet zweverig. Toch zal niet iedereen zich kunnen vinden in deze manier van denken. Hoewel de boodschap eenvoudig is, is de theorie abstract. Het toepassen van de theorie is een lastig proces en daar wordt uitgebreid bij stil gestaan. Het boek biedt een andere manier van kijken naar gebeurtenissen die zich in het leven voordoen. Op Internet zijn vele loftuitingen te vinden over de inhoud van het boek waarbij duidelijk wordt dat de theorie impact heeft gehad op het leven van vele mensen waaronder Oprah Winfrey en Deepak Chopra. Het is een boek dat de moeite waard is om herlezen te worden en dan ook zeker tot nieuwe inzichten zal leiden.