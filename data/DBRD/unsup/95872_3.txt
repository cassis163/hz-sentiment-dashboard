Milou van der Will heeft met In mijn bloed een begin gemaakt met een serie rondom de journaliste Benthe Berg. Deze vrouwelijke protagonist wordt getroffen door een persoonlijke tragedie en zint op wraak, een gegeven dat de laatste tijd vaker wordt gebruikt binnen het thrillergenre. Benthe is een vrouw met een eigen wil die haar eigen gang gaat en weinig rekening lijk te houden met de mensen om haar heen. Dit maakt haar bij momenten een onaangenaam persoon. De overige karakters zijn wisselend uitgediept; partner Raoul leer je als lezer goed kennen maar over Rick V. blijft de informatie enigszins summier. Het plot uit In mijn bloed is actueel en herkenbaar door de vele nieuwsberichten rondom pedofilie van het afgelopen jaar. De spanningsboog begint heel sterk maar zakt helaas gedurende het verhaal bij momenten wat in en blijft op en neer gaan. De wendingen in het plot zijn over het algemeen wat te voorspelbaar en dat maakt ook dat de spanning afneemt. Door de makkelijk te lezen schrijfstijl van Milou van der Will en het actuele onderwerp is In mijn bloed echter wel een heel leuk boek om te lezen.