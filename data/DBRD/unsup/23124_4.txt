In The Italian Teacher volgen we Pinch die samen met zijn moeder en vader opgroeit in Rome. Vader is een bekend en succesvol kunstenaar. Al snel in het boek wordt duidelijk dat Bear, deze vader, zeer egocentrisch is en dat zijn vrouw en kind zich naar hem moeten voegen. Meteen op pagina 13 wordt geschetst hoe Natalie de hele dag moet pauzeren, het koud krijgt, vraagt of ze verder mag met haar eigen werk: "Bear please." "..Need you there one second.....and mailing to hear one word.

Uiteindelijk krijgt Bear nog veel kinderen bij andere vrouwen en verlaat hij Pinch en Natalie. Pinch is de rest van zijn leven bezig te proberen bij zijn vader in een goed blaadje te komen staan. Bij voorkeur erkenning krijgen als kunstenaar. Even denkt hij dat zijn vader hem getalenteerd vindt, maar dat wordt al snel de kop ingedrukt. Zo wordt hij een leraar Italiaans.

Jaren later beschadigt hij per ongeluk een werk van zijn vader. Bang voor Bears reactie, schildert hij het na. Hij komt erachter dat niemand dit in de gaten heeft. Na zijn vaders dood verkoopt hij eigen doeken, onder zijn vaders naam. Hij krijgt grote lof, maar niemand weet dat hij deze doeken gemaakt heeft.
Na zijn dood ontdekken zijn beste vrienden Marsden en Jing dat Pinch de werken gemaakt moet hebben.

Ik vond het een prachtig boek over een man, en heel zijdelings over zijn broers en zussen, wiens levens allemaal beïnvloed zijn door een egoïstische vader die uiteindelijk alleen voor de kunst leefde. Pinch is een prachtig karakter die we van klein jongetje tot zijn dood volgen. Het is ontroerend om te lezen hoe hij als volwassen man nog op dezelfde manier aandacht van zijn vader wil, als toen hij nog een klein jongetje was.