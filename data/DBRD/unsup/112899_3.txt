Robert Ludlum, de schrijver met meer dan vijfentwintig wereldwijde bestsellers op zijn naam, is in maart alweer 8 jaar dood. Vlak voor zijn dood werkte hij voor het eerst samen met andere schrijvers. Uit dit samenwerkingsverband is de Covert-One serie ontstaan. Deze reeks, met luitenant-kolonel Jon Smith in de hoofdrol, is ondanks het verscheiden van de meester zelf, niet opgehouden met bestaan. Er worden nog steeds nieuwe verhalen van deze onverschrokken actieheld uitgegeven. De Lazarus Vendetta, een samenwerking van Robert Ludlum met Patrick Larkin, is het vijfde deel uit deze spannende reeks. Na in 2004 voor het eerst als paperback uitgegeven te zijn, verschijnt dit boek nu, in zijn vernieuwde uitgave, als pocket.
Er wordt een terroristische aanslag op een in nanotechnologie gespecialiseerd laboratorium gepleegd. Behalve onder het personeel, vallen er door deze terreurdaad ook duizenden slachtoffers onder de demonstranten van een antiglobalisten demonstratie. Luitenant-kolonel Jon Smith, toevallige getuige van de ramp, krijgt vanuit de hoogste regionen opdracht om uit te zoeken wie er achter de aanslag zit. Gaandeweg zijn gevaarlijke speurtocht ontdekt hij een complot, met als doel niet alleen de mondiale technologie, maar tevens miljarden levens te vernietigen.
Ook in De Lazarus Vendetta is de stijl van Ludlum weer onmiskenbaar aanwezig. De eenzame, onverschrokken held, komt voor een schier onmogelijk taak te staan. Met behulp van de altijd aanwezige knappe vrouw, weet hij zich staande te houden tegen enorme overmachten en wereldomvattende dreigingen. Verwondingen deren hem niet. In een sneltreinvaart dendert hij door naar de redding van Amerika of zelfs van de hele wereld.
Ondanks het feit dat het verhaal niet veel voorstelt, leest het makkelijk weg. Met je verstand op nul wordt het zelfs bij tijd en wijle spannend. Gewoon lezen en verder niet meer over nadenken.