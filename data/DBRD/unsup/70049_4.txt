Het heeft een tijdje geduurd voordat ik nog een boek uitlas, maar dit lag totaal niet aan het boek zelf.

In oktober won dit boek de Debuutprijs en de Bronzen Uil. Ik was dan ook heel nieuwsgierig naar dit verhaal dat zo'n prijzen wint Ã©n daarnaast ook goede recensies van gewone lezers kreeg/krijgt.

Woesten is een speciaal opgebouwd verhaal waardoor een goede samenvatting maken niet zo gemakkelijk is. Alles begint aan het eind van de 19de eeuw. Elisabeth is een jong, prachtig meisje. Tijdens een bezoek aan Brussel ontmoet ze de jonge arts Guillaume. Al redelijk snel huwen ze en is Elisabeth zwanger. De verrassing is groot wanneer blijkt dat Elisabeth niet van 1, maar van 2 zonen bevalt. De eerste zoon, Valentijn, is perfect, maar de tweede zoon is verminkt. Guillaume vertikt het om hem een naam te geven, dus de zoon zal door het leven gaan als Nameloos. Dan begint de Eerste Wereldoorlog en zullen er slachtoffers vallen...

Zoals ik reeds zei, is Woesten een speciaal opgebouwd verhaal. Het verhaal begint vanuit het standpunt van Elisabeth. Nadien volgt het verhaal van Guillaume dat op de tijdlijn iets later start. En daarna volgen nog de verhalen van Valentijn en Nameloos, die op de tijdlijn ook later starten. Om met andere woorden te zeggen: de verhalen beginnen niet op hetzelfde punt in de tijd.
(Dit is heel moeilijk uit te leggen, zeker omdat ik niets wil verklappen, maar diegenen die het boek al gelezen hebben, weten wel waarover ik het heb.)

De schrijfstijl van Kris Van Steenberge is meeslepend. Het is niet gemakkelijk om een verhaal, dat zich afspeelt in een historische tijd, te schrijven, maar Kris Van Steenberge is wat mij betreft hierin geslaagd. De gevoelens komen ook goed naar boven, mede in de hand gewerkt door de goede keuze van personages. De broederband tussen Valentijn en Nameloos wordt heel goed neergeschreven en bezorgt me toch ook wel kippenvel. Niet iedereen is perfect, maar het zijn en blijven mensen.

Ik ben dus ook enthousiast over Woesten en raad het iedereen dan ook aan om het te lezen. :-)