Vanaf het begin voelde het als een rauwere versie van een Colleen Hoover boek, ik viel in het boek en wilde het niet meer loslaten. Carter is nou echt die foute jongen waarvan iedere vrouw wel denkt dat ze ‘m kan veranderen. De motoren en gevangenisstraffen meegerekend, deze jongen is fouter dan fout. Toch blijkt het allemaal ietsje ingewikkelder in elkaar te zitten en dat zorgt voor het spannende element.

Je hoopt gewoon dat Kat en Carter aan het eind van het boek samen zijn en dat het allemaal goed komt. En of dat zo is, tja, dat moet je zelf maar gaan lezen. Ben je fan van Colleen Hoover, dan weet ik zeker dat je ‘Stuk van jou’ ook geweldig gaat vinden. Dit is net een beetje volwassener, van de sexscenes kreeg ik rode blosjes en de liefde tussen Kat en Carter zorgde ervoor dat ik aan ’t zwijmelen was tijdens het lezen.

Wat een heerlijk boek en ook wel gemeen, want zeg maar gewoon gelijk alles af als je hier aan begint, want ik weet zeker dat je het niet neer kan leggen voordat je het uit hebt. Ik moest het in ieder geval heel snel uitlezen omdat ik compleet head over heels was van dit boek.

‘Stuk van jou’ leest als een achtbaan, want je wordt gelijk in het verhaal gezogen. Een lach, een traan en rode blosjes, het komt allemaal voorbij. Aan het eind ben je van Kat en Carter gaan houden en wil je het boek nog een keer lezen.