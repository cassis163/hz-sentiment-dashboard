Niemandsland is het vierde deel in de serie geschreven door David Baldacci met John Puller in de hoofdrol. Veel van de in de eerste drie delen tegengekomen personages, ontmoeten we ook weer in dit boek.
Dit hoeft niet bezwaarlijk te zijn als je die drie niet hebt gelezen. Echter, het voegt wel een extra dimensie toe als je de serie op volgorde leest; de onderlinge verstandhoudingen zijn dan wat meer bekend. Dat is prettig, aangezien deze als een rode draad door de vier boeken heen lopen.

John Puller zit in het leger. Hij heeft ook nog een broer, genaamd Robert. Vader John Puller sr. is een legende binnen het leger. Inmiddels woont hij in het veteranenziekenhuis. Bij hem is de ziekte Alzheimer vastgesteld.

Dertig jaar geleden verdween de moeder van John Puller. Zijn vader, John Puller sr. wordt nu als verdachte van deze verdwijning aangemerkt.
Puller jr gaat eigenhandig op onderzoek uit, niet wetende of uit dit onderzoek naar voren zal komen dat zijn vader iets met de verdwijning van zijn moeder te maken heeft. Puller wil zijn moeder vinden en niets houdt hem daarbij tegen.

Dit wordt hem niet in dank afgenomen. Door zijn gegraaf in het verleden en zijn weigering op te geven, komen er zaken aan het licht die sommige personen liever niet aan de oppervlakte hadden zien komen. Dat wordt Puller soms dan ook op niet mis te verstane wijze duidelijk gemaakt.

Puller zou Puller echter niet zijn als hij zich door dit soort "kleinigheden" zou laten tegenhouden. Hij gaat onverminderd door met zijn zoektocht.

Zoals gewend van Baldacci is ook dit boek weer vlot geschreven.
Baldacci schrijft vaak over actuele onderwerpen. Dat is ook bij dit boek het geval. Zonder verder iets te onthullen is het in dit boek ook weer zo dat je er niet aan moet denken dat het ooit zo ver zal komen...