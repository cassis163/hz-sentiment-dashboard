Victor Sluis – een briljante, tikkeltje arrogante professor en control freak – woont met zijn vrouw en hun dochter Eline in Leuven. Hij is goed in wat hij doet en besluit op een dag zijn roer volledig om te gooien, hij gaat commercieel. Eline is studente en woont inmiddels op zichzelf, maar Victor kan haar moeilijk loslaten, wanneer haar vriend zich aanbiedt als proefpersoon voor zijn bedrijf grijpt Victor zijn kans. Hij wil met alle geweld weten of deze jongen schoonzoonmaterie is. Dit doet de vader-dochter relatie niet veel goeds. Terwijl Victor zichzelf al rijk aan het tellen is en alleen daar nog maar oog voor lijkt te hebben, dreigt hij in een rap tempo zijn gezin te verliezen….

Witte warmte is een fictieve roman waarin de maakbaarheid van de mens centraal staat. Een boek waarin veel wereldproblematiek aan de orde komt. Zowel het personage Victor als zijn dochter Eline zijn op zoek naar vrijheid en houden zich bezig met het verbeteren van de wereld om hun heen, zij het beide op een geheel eigen wijze. De roman gaat tevens over hartverscheurende familiebanden, wederom staat hierbij vooral de relatie tussen vader en dochter centraal. Victor en Eline, twee mensen die klaarblijkelijk van elkaar houden, maar zich hierin geen houding weten te geven. Dimitri Casteleyn weet met Witte warmte zware thema’s te verwerken in een gemakkelijk leesbaar en begrijpelijk verhaal. Leest als een luchtige roman, maar zet de oplettende lezer wel degelijk aan het denken.