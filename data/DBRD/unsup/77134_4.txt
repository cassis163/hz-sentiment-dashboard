Raymond Zachariasse noemt zichzelf creatief schrijver. Naast het schrijven tekent hij ook en deze twee combineert hij graag. Als sinds de lagere school tekent hij en verzint daarnaast allerlei avonturen. Pas op latere leeftijd heeft hij echt wat gedaan met het laatste en is zijn eerste kinderboek 'Het niet zo gewone van Flora Bellefleur' een feit. Een boek deels gebaseerd op zijn eigen jeugd. Zijn inspirators zijn Roald Dahl en J.K. Rowling. Auteurs die fantasie verwerken met een vleugje humor en originele ideeën. Onlangs is het nieuwe prentenboek van Raymond verschenen: 'De hoed van opa'.

'De hoed van opa' is een prentenboek dat gaat over bang zijn en pesten. Elk kind is weleens bang en helaas worden veel kinderen in hun jeugd gepest. Bang zijn en pesten, twee belangrijke thema’s om een verhaal over te schrijven. Ook in dit boek combineert de auteur het schrijven met het tekenen en is het verhaal voorzien van passende illustraties. 'De hoed van opa' draagt de auteur op aan alle kinderen die wel eens bang zijn.

Raymond Zachariasse: ‘Graag wil ik dit verhaal opdragen aan alle kinderen die wel eens ergens bang voor zijn. Bang-zijn is normaal, ook voor papa’s, mama’s, opa’s en oma’s. Iedereen is wel eens bang. Praat erover en je zult zien dat het vanzelf weer verdwijnt.’

Een week voor de dood van zijn opa krijgt Bas een hoed cadeau. Zijn opa vertelde hem dat een speciale hoed was. Als hij bang was moest hij de hoed opzetten en dan zou hij niet meer bang zijn. De hoed ligt op een stoel op zijn kamer. Soms denkt hij nog aan zijn opa, hij mist hem.

'De hoed van opa' is om voor te lezen of samen te lezen met kinderen tot zes jaar. Oudere kinderen kunnen het boek zelf lezen. Het verhaal in het boek laat aan de kinderen zien dat het niet erg is om eens bang te zijn maar dat je je angst kan overwinnen. Alleen heb je soms even een steuntje in de rug nodig. De hoed van opa helpt Bas zijn angsten te overwinnen en zekerder te worden.

Het verhaal is voorzien van mooie, bijpassende illustraties, uitgaande van hoe kinderen dit voor zich zien. Mooi vormgegeven door de sprekende kleuren. Uit de combinatie van het verhaal en de illustraties is op te maken dat de auteur over een goed inlevings- en verbeeldingsvermogen beschikt en dat er goed over is nadacht welke illustraties het best bij het verhaal passen. Een leuk, pakkend maar ook leerzaam verhaal om voor te lezen aan je kinderen en/of kleinkinderen en ook de kinderen die al zelf kunnen lezen zullen veel plezier beleven aan 'De hoed van opa'.