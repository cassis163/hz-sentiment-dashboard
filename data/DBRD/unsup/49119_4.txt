Maud is een Engelse vrouw van in de tachtig die aan geheugenverlies lijdt. Haar korte termijn geheugen is slecht; ze kan wat ze net heeft bedacht, meteen al weer kwijt zijn. Haar huis hangt vol met briefjes, opgehangen door ‘de zorg’en haar dochter Helen. Bij het aanrecht hangt bij voorbeeld een briefje met geen toast eten, omdat Maud voortdurend vergeet dat ze al gegeten heeft en daardoor te dik wordt. In haar zakken en haar tas vindt Maud regelmatig briefjes, die ze zelf heeft geschreven, maar waarvan ze niet meer weet waarom ze het briefje in haar tas of zak heeft. Op een van haar briefjes staat Elizabeth is zoek. Ze heeft haar oude vriendin Elizabeth al een tijdje niet gezien en ze probeert erachter te komen wat er met Elizabeth gebeurd is. De vermissing van Elizabeth triggert een oud trauma in Maud, opgelopen toen ze vijftien jaar was. Haar zeven jaar oudere zuster Sukey verdween in 1946. Noch een levende Sukey, noch haar dode lichaam zijn ooit teruggevonden. Elke gebeurtenis in Mauds warrige zoektocht naar Elizabeth roept herinneringen op aan de zoektocht naar Sukey.
Ze is zoek is een vermakelijk boek, met een origineel hoofdpersonage en is goed geschreven. Zeer natuurgetrouw is beschreven hoe een vrouw van wie het geheugen slechter wordt zich probeert te handhaven. De zoektocht naar Elizabeth die zich in de buitenwereld van Maud afspeelt en de zoektocht naar Sukey in haar binnenwereld, zijn knap verweven en ondanks dat een oude vrouw de rol van ‘detective’speelt aardig spannend. Grappig is beschreven wat Maud nog wel opmerkt en wat ze door elkaar haalt. Grappig en aandoenlijk is hoe haar dochter en kleindochter met haar omgaan: liefdevol, trouwhartig en bij tijden wanhopig.
Het enige wat in Ze is zoek niet helemaal klopt is dat de herinneringen uit 1946 taalkundig scherp en helder worden geformuleerd door Maud. Helaas gaat in het dementerende brein van de taal eerder veel verloren, dan aan de feiten in het afgerolde geheugen.
Schrijfster Emma Healey is geboren in 1985. Ze groeide op in Londen. Ze heeft een universitaire opleiding boekbinden, waarover ze zelf zegt ‘learning how to put books together but not how to write them.’ Deze thriller is haar debuut en meteen al een bestseller. Dit boek is een aanrader, een echte vondst.