James Comey lijkt mij een zeer integere man. Hij beschrijft in welke rollen hij voornamelijk voor de overheid heeft gewerkt en hoe hij met grote inzet en liefde zijn vak uitoefende. Hij wordt steeds gevraagd voor een volgende stap in zijn carriëre en dat geeft meestal aan dat anderen vertrouwen in je hebben. Ik ga niet het verhaal hier helemaal samenvatten, maar zijn beschrijvingen van zijn ervaringen met Hilary Clinton, Barrack Obama en Donald Trump zijn zeer uiteenlopend. Als directeur van de FBI wordt je voor 10 jaar benoemd en dat is zo geregeld om de onafhankelijkheid van de rol van de FBI en de politiek en de president te benadrukken. Hij stond voor een enorm dilemma bij de beoordeling van de wijze waarop Hilary Clinton een privé server gebruikte voor haar e-mail, ook als minister van buitenlandse zaken. In het eerste onderzoek bleek dat alle mensen die de e-mail verstuurden en lazen allemaal autorisatie hadden om ook de geheime stukken te lezen. Het gebruik van de server was wel onhandig, maar had niet tot overtreding van de wet geleid. In het boek gaat Comey uitgebreid in op deze casus en dat is de kern van het uitstekende verhaal.
Trump misbruikt het onderzoek als slogan bij de verkiezingen "Lock her up". Maar er was geen strafbaar feit gepleegd. Comey vergelijkt het opereren van Trump met de eerdere ervaringen die hij als officier van justitie had gehad met de maffia van New York.
Het boek is goed geschreven, is boeiend en als je van moderne geschiedenis houdt is dit een aanrader om inzicht te krijgen in te opereren van de FBI bij dit soort aangelegenheden. Ik vond het een geweldig boek om te lezen.