‘Onder mijn huid’ behandelt een zeer actueel thema, namelijk sexting. Het klinkt spannend om een naaktfoto van jezelf aan je geliefde te sturen, maar de gevolgen ervan zijn niet altijd te overzien. Dat laat Marlies Slegers in haar nieuwste boek zien. Coco wil aan Nick laten zien dat ze hem erg leuk vindt door de naaktfoto te versturen. Op dat moment dacht ze niet na wat er allemaal met haar foto kon gebeuren omdat Nick ‘m niet gewist had. Helaas lezen we dit soort nieuwsberichten steeds vaker in de media.

Slegers heeft een prettige en vlotte schrijfstijl, waardoor het boek gemakkelijk leest. Voor je het weet, heb je het uit en ben je aan het denken gezet. Wat zou jij doen in een soortgelijke situatie? Het kan tenslotte iedereen overkomen, niet alleen scholieren.

‘Onder mijn huid’ is een heftig en goed boek. Wat mij betreft, zou het verplicht leesmateriaal voor scholieren (en hun ouders) moeten zijn.