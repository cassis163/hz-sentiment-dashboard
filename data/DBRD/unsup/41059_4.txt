Ik heb nooit naar Benidorm Bastards gekeken, behalve de reclamestukjes. Ik vond er niets aan. Toch las ik dit boek omwille van het "medische" aspect van haar levenswandel. Ik zou het ook gelezen hebben als Lea een wildvreemde vrouw was.

Lea groeide op in de Kempen en zal er tot verschijnen van dit boek blijven wonen. Ze wordt leerkracht in het basisonderwijs en toneelspelen is haar leven. Rond haar twintigste ontmoet ze André. Ze trouwen en krijgen twee zonen (met negen jaar verschil). Er is nog geen sprake van autisme. Lea merkt wel op dat haar zonen heel teruggetrokken leven, maar stelt er zich weinig vragen over. Pas als haar zonen volwassen zijn, begint ze zich zorgen te maken. Op aanraden van een collega leest ze een boek over autisme. Alle puzzelstukjes vallen in elkaar en later wordt de diagnose van autisme gesteld. Ook haar man lijdt aan autisme. Lea kan de grote druk niet meer aan en besluit weg te gaan van haar man. Toch blijft ze haar zonen onvoorwaardelijk steunen en helpen om te functioneren in deze wereld met vele prikkels...

Autisme is een verzamelnaam voor een grote groep ontwikkelingsstoornissen. Achteraan het boek wordt nog extra duiding gegeven over deze stoornis. Toch is er nog te weinig geweten over autisme en hoe, als "normale mens", om te gaan met "autisten". Op de één of andere manier heeft dit boek mijn ogen wel laten openen hoe moeilijk "autisten" het hebben in deze wereld met vele prikkels, maar ook met enorme vooroordelen van mensen. In dit boek is er het voorbeeld van Lea's jongste zoon die geen werk vindt omwille van zijn stoornis. Ondanks dat de overheid zeker en vast moeite doet om deze mensen aan het werk te helpen, wordt er nog te weinig gedaan... En dat geldt ook voor mensen met andere stoornissen, in de brede zin van het woord.

Het verhaal is in hoofdstukken ingedeeld met een titel. Deze titel is de samenvatting van het hoofdstuk. Eén van de leukste titels is TUP: trek uw plan. Geniaal gevonden van Lea!

Het boek leest vlot. Aangezien Lea in de Kempen woont, net als ik, kan ik me vele plaatsen in het boek voorstellen, wat het ook leuk maakt om te lezen.

In de coulissen is een interessant boek om te lezen. Een kijkje in het leven van een autistisch gezin zonder te theoretisch te worden.