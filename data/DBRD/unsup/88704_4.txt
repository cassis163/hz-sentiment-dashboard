Een vrolijk boek voor peuters lees ik op de achterzijde. Dat klopt, Ingeborg Bijlsma (tekst) & Monica Maas (illustraties) zijn er in geslaagd Bobbi weer een leuk avontuur te laten beleven. Ditmaal in het sinterklaasthema. Bobbi staat heel blij te springen en hij zingt een vrolijk lied. Dan roept Bobbi: “Kijk daar zijn ze: Sinterklaas en Zwarte Piet!”

Waar onze oudste dochter wel eens behoefte heeft aan iets nieuws, iets anders, daar komen onze peuter en kleuter toch steeds aanlopen met boekjes van figuurtjes die ze al jaren kennen en dus herkennen. Bij ons thuis staat Bobbi in hetzelfde rijtje als Nijntje, Dora en Woezel & Pip, de dikste vrienden van onze jongste dochters. Toch betrap ik onze oudste er wel eens op dat ze haar zusjes voorleest uit de boekjes van Bobbi. Dat is bij dit boekje extra leuk omdat de vier zinnen per pagina rijmen. Dat maakt het voorlezen extra leuk, het lijkt wel zingen.

De bijgevoegde schoenzetkalender wordt direct in gebruik genomen en nu moeten we met de billen bloot. Wanneer mogen ze hun schoen zetten en graag even zwart op wit noteren! Nou, vooruit op de zaterdagavonden en de schoenzetkalender wordt op de koelkast geplakt.

Bobbi heeft een eigen internetpagina daar staan zijn boekjes, te printen kleurplaten, maar ook spelletjes die de kindjes kunnen spelen, wat filmpjes en wie is wie in de boekjes van Bobbi. Daar lees ik dat Bobbi zelfs actief is op Facebook.

Bobbi viert sinterklaas wordt uitgegeven door Uitgeverij Kluitman Alkmaar B.V.

/Lmcmr