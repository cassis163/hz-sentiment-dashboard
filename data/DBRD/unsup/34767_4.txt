Opnieuw een magisch verhaal van eigen bodem!

Als lezer maak je kennis met de nieuwsgierige, stoere jongen Ravian, die met zijn moeder en zieke zusje in een klein dorp woont waar het leven niet gemakkelijk is. De Legende van de Vuurvogel is een van de verhalen waar hij vol verwondering naar kan luisterenâ€¦ helemaal nu hij zelf de magische veer heeft gevonden! Zal de legende echt waar zijn...? En zal hij de beproeving kunnen doorstaan, de weg naar de legendarische Gele Steen kunnen vinden en hiermee voorspoed en geluk kunnen krijgen voor zijn familie en zijn dorp?

De Legende van de Vuurvogel gaat over avontuur, maar vooral over zelfontwikkeling, het vertrouwen winnen van anderen en het bieden van vertrouwen, en zelfvertrouwen. Het verlangen naar meer en beter is sterk, zeker als Ravian in een stad terecht komt waar iedereen het veel beter lijkt te hebben dan de mensen in zijn dorp, maar het koesteren van wat hij daadwerkelijk heeft en liefheeft is vele malen sterker, en echter. Ravian leert dat het leven een stuk ingewikkelder in elkaar zit dan hij ooit voor mogelijk had gehouden. Hij ziet het echter niet als iets negatiefs, hij leert hier juist heel veel van, overdenkt de diverse obstakels waar hij mee te maken krijgt tijdens zijn spannende zoektocht naar de Gele Steen en maakt al het geleerde al snel eigen.
Ook leert hij om te gaan met verlies, het stukje van zijn hart dat hij is kwijtgeraakt weet hij op zijn eigen manier en met het beetje magie in de wereld waar hij nog altijd in gelooft, toch weer terug te krijgen; hij beseft dat hij altijd kan en mag rouwen om het grote verlies, maar hij mag ook weer genieten van alles om hem heen en zijn wie hij is.

De bijzondere personages die hij ontmoet tijdens zijn barre zoektocht zijn niet net zoals hij en Ravian moet hier mee leren omgaan, hoe moeilijk en onmogelijk het soms ook lijkt. Hij heeft echter wel de hulp van de vreemdelingen nodig, om zijn zoektocht naar de Gele Steen af te kunnen maken. Met zijn familie en het dorp in zijn achterhoofd, bikkelt hij door en weigert hij op te geven. Hij ontdekt dat zijn doorzettingsvermogen en zijn zelfvertrouwen groeit, waarmee hij tegenover iedereen en vooral aan zichzelf laat zien dat hij op weg is om een zeer moedig, sympathiek en sterk persoon te worden. Hij weet dat anderen op hem rekenen, maar hij komt er ook achter dat hij vooral op zichzelf kan rekenen, in makkelijkere maar ook in moeilijkere tijden. Terwijl je leest hoe hij zijn tocht voortzet, rondtrekkend met een klein beetje aan spullen en in zijn eentje, leef je geheel met hem mee en hoop je heel hard voor hem dat hij zijn droom uit zal kunnen laten komen.

Femke Dekker heeft een magisch avontuur aan de wereld gegeven, dat voor mijn gevoel al eeuwenlang heeft bestaan, zonder dat ik hier weet van heb gehad. Het is precies het soort kinderboek dat ik vroeger zou hebben verslonden, net zoals ik het nu ook verslonden heb. Het laat je geloven in de wonderen van de wereld, de wonderen die we misschien niet altijd (even goed) zien, maar die er wel degelijk zijn, als je je er maar voor openstelt!

De Legende van de Vuurvogel is een ontzettend leuk boek om zelf gelezen te worden - ook door ouderen, het boek liet mij weer even voelen zoals vroeger, wanneer ik weer een mooi pareltje in de bibliotheek of de boekwinkel had gevonden! - , maar het leent zich ook perfect om voorgelezen te worden.