Een gratis boekje van Ian Rankin met vier korte verhalen over inspecteur Rebus! Dat is nog eens een traktatie. De fans zullen het ongetwijfeld allemaal waarderen en het is te hopen dat het een begin is voor de definitieve doorbraak van Rankin in Nederland. Boetedoening is een heel aardig begin over het bezoek van Rebus aan een oud collega, die inmiddels is opgenomen in een verzorgingstehuis. Hij verteld dat er volgens hem wel heel veel inwoners plotseling komen te overlijden en hoewel Rebus niet veel waarde hecht aan het verhaal, ziet hij toch een paar dingen die hem aan het denken zetten. Na een voorval met een andere inwoner van het tehuis, komt hij ook nog iets anders op het spoor dat mogelijk niet in de haak is. Het tweede verhaal in Schuld & Boete is het zeer korte Acid, dat gaat om de ontdekking van een zeer oud skelet en eerder grappig dan spannend te noemen is. Echt onderzoek moet Rebus verrichten in de twee afsluitende verhalen, Zeg me wie ik moet vermoorden en Talkshow. De eerstgenoemde begint als de inspecteur een telefoontje opraapt nadat een man is aangereden door een dubbeldekker. De tekst op het scherm zet hem aan het denken en zorgt ervoor dat hij in actie komt. Natuurlijk is het moeilijk voor Rankin om in extreem korte verhalen zijn normale niveau te halen, maar toch geeft dit gratis boekje wel degelijk een aardig beeld wie inspecteur Rankin nu eigenlijk is. In dat opzicht is Schuld & Boete zelfs beter geslaagd dan de bundel De gehangene die voor ruim twaalf euro in de boekhandel te vinden is.

Rebus is een zeer koppige, vasthoudende en vooral zeer nieuwsgierige rechercheur, die er echter wel zijn eigen regels op na blijkt te houden. Het is niet de macho detective zoals in veel van dit soort boeken gebruikelijk is. Hij rijdt niet in een Porsche, heeft geen overvloed aan geld en belangrijke connecties, bezit nauwelijks aantrekkingskracht op de vrouwen en moet in de regel hard werken om zijn zaken op te lossen. Hij heeft wel een probleem met autoriteit en dat brengt hem in de serie boeken die inmiddels zijn verschenen regelmatig in de problemen met zijn leidinggevenden, die hem regelmatig proberen over te plaatsen naar andere districten. Maar hij weet zijn zaken doorgaans wél op te lossen en daar gaat het uiteindelijk natuurlijk om. De verhalen over Rebus zitten altijd heel goed in elkaar en met een heerlijke, en vaak onopvallende vorm van humor is het over het algemeen genieten geblazen.

Of dit geschenkboekje veel nieuwe fans voor inspecteur Rebus zal opleveren valt nog te bezien. Feit is wel dat Ian Rankin het zou verdienen, want de verhalen staan op een zeer hoog niveau en misschien is dit wel één van de allerbeste politieseries van dit moment. Alle vertaalde delen liggen voor relatief weinig geld in de boekwinkels en persoonlijk kan ik de aanschaf alleen maar warm en hartstochtelijk aanbevelen. Sterker nog: ik zou maar opschieten, want als straks één van de boeken niet meer leverbaar mocht zijn, zal dat je de rest van je leven blijven achtervolgen.