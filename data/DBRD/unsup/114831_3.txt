Na het lezen van het verhaal "Op de vlucht" van Johanna Spaey in het literaire hardlooptijdschrift 42, was ik diep onder de indruk van haar beeldende en effectieve stijl.
Toen ik vorige week haar boek Dood van een soldaat voor Â€ 3,95 zag liggen op een boekenbeurs hoefde ik dan ook niet lang na te denken over de aanschaf. Het was de prijs meer dan waard. Jammer dat dit boek niet meer mag opbrengen.

De verdeelde reacties op deze site kan ik wel plaatsen. Met de vele personages houd de auteur alle opties voor de plot open. Het nadeel is dat de lezer de draad kwijt kan raken. Niet alle personages zijn functioneel in het verhaal. Ik had dan ook liever een wat eenvoudiger verhaallijn gezien met meer uitgewerkte karakters. De summiere beschrijvingen laten nu wel heel veel ruimte voor de verbeelding.
In de laatste paar hoofdstukken worden de deksels van de zorgvuldig gesloten potjes met geheimen gedraaid en dan worden de karakters ook verder ingevuld. Dan blijkt ook wat de kracht is van Johanna Spaey, zij is namelijk geen thrillerauteur maar een romanticus.
Voor mij gaat het verhaal over trouw, bedrog, geweld maar vooral liefde.

Het gevaar bestaat dat de Gouden Strop en haar affiche als misdaadauteur te veel om haar nek gaat knellen. Haar stijl en haar beschrijving van de personages doen mij af en toe denken aan Jan Siebelink. Johanna Spaey is wel veel effectiever dan wel soberder in haar schrijfstijl. Zij vraagt veel van de lezer en dat is ook haar kracht. Voor mij is Johanna Spaey een groot talent en ik ben benieuwd naar haar volgende boek dat hopelijk een echte roman zal zijn.