Becky Brandon is een jonge vrouw, getrouwd met Luke en de moeder van Minnie.  Luke is in dit deel van de ‘Shopaholic’-serie de manager van een beroemde Hollywoodster geworden. Becky ziet de verhuizing naar LA helemaal zitten. Dat ze daarvoor familie en vrienden achter moet laten staat ze niet zo bij stil. Ze is drukker met een baan vinden en ontdekt te worden als styliste van Sage Seymour. Niet dat ze Sage al heeft ontmoet, want op de een of andere manier houdt Luke dat zoveel mogelijk tegen. Hij is door ervaring wijzer geworden dan Becky lief is. En kent haar door en door. Ze heeft wel alvast wat kleding aangeschaft voor Sage Seymour, dan komt het vast goed.  

In Amerika ziet ze op de peuterspeelzaal van Minnie een oude bekende, die ze liever nooit meer was tegengekomen. De situatie wordt steeds complexer, omdat Becky vaak eerst praat en daarna pas nadenkt over wat ze had wil zeggen. Ze merkt ook dat mensen in Amerika anders met elkaar omgaan dan in Engeland en ze moet hier nog veel over leren.   Becky probeert op allerlei manieren erbij te horen, het doet soms een beetje sneu aan omdat ze daarin ook over haar eigen grenzen gaat. Dat past wel bij haar karakter. Becky’s grootste wens, beroemd worden, lijkt onverwacht toch enigszins uit te komen, maar daarvoor moet ze wel heel veel offers brengen. Vriendschappen komen op het spel te staan en ze verlegt steeds haar grenzen.  

In Shopaholic naar de sterren is wel meer gebruik gemaakt van humor en onverwachte situaties dan in de andere boeken van Sophie Kinsella. Toch waren de andere delen prettiger om te lezen en iets vlotter geschreven. Becky denkt zoveel dat je er soms moe van wordt. Vooral het einde had meer vaart mogen hebben.  

Over Becky zijn al een flink aantal boeken geschreven. Het zijn stuk voor stuk verhalen die eigenlijk allemaal dezelfde insteek hebben; Becky komt in een nieuwe levensfase terecht (verliefd, verloofd, getrouwd, moederschap), bedenkt wat er zou kunnen gaan gebeuren, wat ze daarvoor moet kopen en dan gaat er een heleboel mis.  

Toch is er iets dat veel vrouwen blijft trekken aan een boekenserie zoals ‘Shopaholic’. Het is de heerlijke onbevangen manier van schrijven van Sophie Kinsella. Ze stelt de situaties waar Becky in terecht komt zo voor dat de lezeres het voor zich ziet gebeuren en gelijk gaat bedenken wat zij zou doen als…   

Wanneer je doorleest tot het einde ontroert het elke keer weer hoe Becky toch tot inkeer komt en beseft dat glitter en glamour en bezit niet bepalend zijn voor haar levensgeluk. Toch bijzonder hoe Kinsella steeds weer nieuwe situaties en verhalen bedenkt rondom Becky en haar gezin.