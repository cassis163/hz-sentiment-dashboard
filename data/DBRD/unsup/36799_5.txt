je kan werkelijk geen moment in het boek vinden om een adempauze te houden.,In Cinder, het debuut van Marissa Meyer, wordt het sprookje Cinder(ella)  Assepoester  in een heel nieuw jasje gestopt en wel in een futuristische vorm met robotten en cyborgs (half mens, half robot). Dit keer dus een recensie over een boek dat meer een sciencefiction dan een fantasyboek is. Opvallend omdat je bij een sprookje eerder denkt aan het fantasygenre. Dit maakt het boek origineel en uniek. Marissa Meyer is een creatief denkende schrijfster. Een sprookje in een nieuw jasje steken en laten plaatsvinden in een toekomstige wereld is een enorme uitdaging. Ook al is Cinder een boek voor 'young adults', het zal sciencefictionfans van alle leeftijden aanspreken, maar ook diegene die denken niet van dit genre te houden. Over de hele wereld is dit al een geprezen boek, en het zal mij totaal niet verbazen als dit boek ook een hype in ons land zal worden.
Het verhaal gaat over Cinder, een 16-jarige cyborg die maar voor 64% uit menselijke delen bestaat, en enorm behendig is in het repareren van apparaten. Ze woont en leeft in New Beijing, de hoofdstad van het Oosterse Keizerrijk, ver in de toekomst, nu bewoond door mensen, robotten, androids en cyborgs. In New Beijing woedt al jaren een vreselijk besmettelijke ziekte, de pest, en het is in oorlog met Luna, een natie op de maan. Cinder woont bij haar gemene stiefmoeder, samen met haar stiefzusters. Haar stiefmoeder kijkt nauwelijks naar haar om en behandelt haar als ondergeschikt aan haar stiefzusters. Als haar stiefzusje Peony besmet raakt met de pest, wijzen alle vingers ten onrechte naar Cinder. Alsof dat niet Cinders enige probleem is, loopt de knappe prins Kai, troonopvolger van het Oosterse Keizerrijk, op een dag Cinders werkplaats binnen om een van zijn robots te laten repareren. Dit is de start van een interessant en boeiend verhaal vol intriges, bovenmenselijke kwaliteiten en liefde. Uiteraard is Kai op zoek naar een geschikte partner, want als hij keizer wordt, zal hij naast zich een keizerin moeten hebben. Cinder ontdekt langzaam maar zeker steeds meer over haar verleden en komt er stukje bij beetje achter wat haar zo bijzonder maakt.
Cinder was geweldig. Het was bijna onmogelijk om te stoppen met lezen, het verhaal slingert je mee langs allerlei spannende gebeurtenissen, je kan werkelijk geen moment in het boek vinden om een adempauze te houden. Helaas, juist door dat feit is het jammer dat de schrijfster veel paginas nodig heeft om het verhaal uit de doeken te doen, hier en daar kan het langdradig zijn. Cinder is hierdoor wel erg gedetailleerd en volledig. De wereld die Marissa Meyer schetst vond ik wel geweldig, juist door de volledigheid.
Het futuristische New Beijing zie je tijdens het lezen voor je als in een film. Dit geldt ook voor de geweldige personages, met als uitspringers hoofdpersoon Cinder, en haar kleine androïde vriendinnetje Iko. Cinder is sterk, zelfstandig, slim en niet bang om op te komen voor waar ze in gelooft. Ze is stoer als reparateur en het is ook niet moeilijk te begrijpen waarom Kai zich aangetrokken voelt tot Cinder. Het boek is deel I van de 'Lunar chronicles,' een serie die zal bestaan uit vier boeken. Ik kijk uit naar de volgende delen, omdat het verhaal bij lange na nog niet is afgerond vanwege de vreselijke cliffhanger waarop dit eerste deel eindigt. De schrijfster heeft een uitstekende basis gelegd voor een even verrassend vervolg.