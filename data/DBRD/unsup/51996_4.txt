‘Jouw plan voor gezond & lekker leven’ is de ondertitel van het laatste boek in de plantaardige en gezonde voedinghoek. Hebben we echt nog een boek nodig over dit onderwerp?

Wendy Walrabenstein heeft het toch aangedurfd om over dit onderwerp haar eerste boek te schrijven: Food Body Mind.
Zo’n vier jaar geleden heeft Walrabenstein haar leven drastisch omgegooid. Niet zoals je vaak leest omdat haar lichaam het op meerdere vlakken liet afweten, maar om een hele gezonde reden: ze voelde zich niet gelukkig genoeg. Samen met haar man hadden ze alles wat je maar kan wensen, maar de financiële wereld bracht na 15 jaar niet meer de juiste voldoening. Het roer ging om: een opleiding over ‘plant based diet’ resulteerde in een studie voeding & diëtiek. Die kennis is zij eerst gaan gebruiken om persoonlijke voedingsadviezen te geven en een blog te schrijven. En zoals we wel vaker zien; een blog kan resulteren in een boek!

Food is het belangrijkste gedeelte uit het boek (60%). Er wordt een heleboel kennis gedeeld. Erg fijn. Er wordt uitgelegd waar een lichaam (dagelijks) behoefte aan heeft: welke brandstof en voedingsstoffen. Daarnaast kom je ook te weten waar gevaren liggen; wat is nu eigenlijk slecht voor je lichaam. Door elk hoofdstuk heen word je geprikkeld om te bedenken hoe je de theorie kan toepassen in je eigen leven. Hiervoor is per hoofdstuk een werkblad opgenomen in de bijlagen.
Zo krijg je een heleboel handvatten om een gezonder lichaam te krijgen. Niet per se slanker of gespierder, maar gezonder.

Halverwege het boek vind je 20 recepten welke 50 pagina’s beslaan. Hieruit kan je concluderen dat er een hoop toelichtingen bij elk recept staan. Zo staat er bij iedere recept precies bij welke voedingswaarden een portie bevat.
De recepten zijn niet bijster origineel. Wil je in deze trend gaan eten, dan zijn er uiteindelijk wel leukere kookboeken te vinden om je daarbij te helpen.
Er staan geen recepten in met vlees, kip of vis. Walrabenstein zelf is namelijk veganist, maar dat legt ze je helemaal nergens op! Alle dierlijke producten worden in de theorie goed meegenomen. Er wordt zeker geen specifiek dieet opgelegd.

Dan de aandacht voor de Body (10%) en Mind (15%). (De overige 15% van het boek wordt gebruikt voor de werkbladen en bijlagen.)
Walrabenstein wil duidelijk maken dat je niet alleen door je dieet aan te passen een gezonder mens wordt. Daar is meer voor nodig. In het hoofdstuk Body gaat het natuurlijk over bewegen. Je hoeft niet direct hardloopschoenen te kopen of naar een sportschool te rennen. Er wordt uitgelegd wat belangrijk is voor je lichaam. Zo is er een ‘7-minute Workout’ opgenomen en meerdere tips om je eigen Body-plan te maken.

Bij Mind wordt aandacht besteed aan authenticiteit & zelfacceptatie (Brené Brown), opruimen (Marie Kondo) en Mindfulness (o.a. de bodyscan). Een berg theorie en aanwijzingen om nog jaren verder mee te kunnen,
Dat is dan ook wel een samenvatting van dit boek: er wordt een heleboel theorie bij je naar binnengeschoven. Praktische theorie. Je moet uiteindelijk zelf aan de slag, maar doe het rustig aan en in kleine stapjes. Dat wordt vaak herhaald!

Heb je zin of behoefte aan een gezonder lichaam? Wil je daar eerst kennis over opdoen voordat je in het diepe springt? Dan kan dit boek je daar zeker bij helpen. Dus om de eerste vraag te beantwoorden: Ja, we kunnen nog een boek gebruiken over dit onderwerp.
Wil je meer weten over Wendy Walrabenstein, lees dan het interview met haar op Hebban

Hier één van de recepten, met het blijkbaar super gezonde voedingsmiddel gember:
Gemberwater 
Gember is lekker en heel erg gezond! Het wordt al sinds duizenden jaren als onderdeel van de traditionele geneeskunst gebruikt en sinds een aantal jaren wordt er ook wetenschappelijk onderzoek naar gedaan.

Bereiding van gemberwater
Het recept is heel simpel: snijd een paar plakjes gemberwortel af en ontdoe ze van het schilletje. Meng de plakjes met 1 à 2 liter kokend water. Laat even staan en drink het lauwwarm of koud op. Zelf vind ik ongeveer 4 dunne plakjes op 1 liter water lekker, maar dit is een kwestie van zelf uitproberen. Als het gemberwater op is, kan je de plakjes gerust nog eens gebruiken: ze blijven 1 dag goed.