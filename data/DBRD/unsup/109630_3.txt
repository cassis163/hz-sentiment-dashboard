die net wat anders is.,Op zondagochtend 30 mei 1948 verspreidde het stadsbestuur van Vanport in de Amerikaanse staat Oregon een verklaring waarin de inwoners ervan verzekerd werden dat de dijken langsheen Columbia River en Williamette River veilig waren, dat iedereen op tijd gewaarschuwd zou worden en op tijd zou kunnen vertrekken. Het tegendeel was echter waar. Aan het eind van de middag brak na hevige regenval de dijk van de Williamette door. Een vloedgolf overstroomde de stad en 15 mensen verdronken. Er was geen tijd meer geweest om de inwoners te waarschuwen
Chelsea Cain nam dit stukje Amerikaanse geschiedenis als uitgangspunt voor haar nieuwste thriller Zondvloed. Gaandeweg zal het de lezer duidelijk worden dat deze overstroming geen voltooid verleden tijd is. Integendeel. Het boek begint met de vondst van een skelet in het gebied waar vroeger Vanport lag maar waar nu een groot park is. Onderzoek wijst uit dat het om een slachtoffer van de grote overstroming van 1948 gaat. Ondertussen wordt in een draaimolen in een ander park het lichaam gevonden van een vrouw die kortgeleden vermoord werd. Haar doodsoorzaak is een raadsel, al heeft ze wel een raar wondje in haar hand. Rechercheur Archie Sheridan en journaliste Susan Ward gaan op onderzoek uit en ontdekken zaken die beter niet onthuld hadden kunnen worden. De tijdsdruk waaronder ze moeten werken is enorm want de dijken van de Williamette staan wederom op doorbreken. En het blijft maar regenen... Niet alleen water, maar ook slachtoffers met rare wondjes.
Zondvloed is het vierde deel in de Portlandserie met Archie Sheridan, Susan Ward en de seriemoordenares Gretchen Lowell in de hoofdrollen. Deze laatste speelt in dit deel een kleine rol. Chelsea Cain belooft op haar website de lezer een hoofdrol voor Gretchen Lowell in deel vijf. Ook stelt ze de lezer gerust voor wie Zondvloed de eerste kennismaking met de Portlandserie is: ook zonder de drie vorige delen gelezen te hebben is Zondvloed makkelijk te volgen en te begrijpen. Op het omslag staat vermeld dat dit boek 'spannend tot de laatste druppel' is, en dat is helemaal waar. Zondvloed is een goedgeschreven pageturner, overgoten met heel veel water. Slechts een enkele keer merkt iemand op dat het droog is. Op alle andere bladzijden regent het, breekt er een dijk door, stijgt het water van de snelstromende rivier, valt er iemand in het water en verdrinkt, of net niet. Door al die nattigheid spoelt op sommige plekken in het verhaal de geloofwaardigheid weg. Op een gegeven moment hoest Archie Sheridan bloed op, weet hij niet meer wanneer hij voor het laatst geslapen heeft en voelt hij zich niet zo goed, en toch is hij nog in staat om met de auto te rijden, op ziekenbezoek te gaan en uitgebreide gesprekken te voeren. In 'real life' had hij allang op zn minst in het ziekenhuis gelegen, maar in Zondvloed neemt hij nog een antibioticumpilletje.
Zondvloed is een aanrader voor de lezer die op zoek is naar een spannende actiethriller, die net wat anders is. Het 'andere' zit in het waargebeurde verhaal van de overstroming, het vele water en de zinloze moorden.