Kinderhandel en criminele activiteiten die vanuit Oost-Europa worden gecontroleerd en uitgevoerd door harde misdadigers die niets en niemand vrezen, dood en verderf achter zich laten en weten hoe ze moeten ontsnappen, zijn actuele onderwerpen die Linda Jansma in haar nieuwe thriller Houvast heeft verwerkt.

Het lijkt onmogelijk om uit te zoeken wat de moord op een journalist, de verdwijning van de broer van dierenarts Anouk van Merwede en de ontsnapping van een reporter uit RoemeniÃ« met elkaar gemeen hebben.
In Houvast beschrijft Linda Jansma spannende gebeurtenissen in verschillende verhaallijnen die moeiteloos zijn te volgen. Er volgen in hoog tempo snelle ontwikkelingen vol geweld, angst en gevaar.
Als naar het einde toe Anouk en haar dochter zich in een levensbedreigende situatie bevinden, zorgt Jansma voor een verrassende ontknoping en blijkt wantrouwen niet altijd terecht.

Het is duidelijk dat Linda Jansma zich heeft verdiept in de problematiek van kinderhandel in Oost-Europa door de omstandigheden geloofwaardig te beschrijven en door de authentieke Roemeense taal regelmatig te gebruiken.
Met een zeer toegankelijke schrijfwijze is Houvast vooral een ontspannende en onderhoudende actiethriller.