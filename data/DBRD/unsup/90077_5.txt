Het is volgens mij alweer zeker anderhalf jaar terug, dat ik de voorgaande delen van deze serie over Joona Linna las. En in de tussentijd ben ik wel een beetje vergeten wat de verhaallijn was. Dus ik had dit boek al een tijdje liggen, maar begon er steeds niet aan, met de gedachte dat ik dan eerst de voorgaande nog eens moest lezen.

Eigenwijs als ik ben, al zal ik dat nooit aan een levende ziel toegeven en zal ik je dus helaas moeten ombrengen als je dat doorvertelt, ben ik uiteindelijk toch maar gewoon in dit deel begonnen.
Gelukkig heeft het schrijversechtpaar rekening gehouden met dit soort acties én mensen die überhaupt de voorgaande delen niet hebben gelezen.

Zonder heel diep op de voorgeschiedenis in te gaan, wordt duidelijk hoe de vork ook al weer in de steel zit.

(Wat is dat trouwens een rare uitdrukking... welke steel? En hoe en waarom zou je daar een vork in zetten?)

Ennieweej, Joona en Saga Bauer maken opnieuw jacht op een seriemoordenaar. Joona heeft al vrij snel door op wie ze jagen, maar in de eerste instantie neemt niemand zijn verdenkingen serieus.
Daar krijgen ze al snel spijt van....

Sódeju, wat een spannend boek weer! 'Het gouden ei' meets 'Vogelman', ongekend!

Lars Kepler heeft het tot een kunst gemaakt om korte beschrijvingen van de omstandigheden te geven, zoals weinig anderen 'hem' nadoen. Het wordt nergens té gedetailleerd (en daardoor langdradig en saai) maar is eenvoudigweg bijzonder knap in het verhaal verweven, en maakt dat het enorm prettig leest.


'De lucht heeft een knapperige vorstgeur gekregen.'


'Het water in het glas op het nachtkastje schommelt en stuurt keer op keer een weerspiegeling in een elliptische baan over het plafond.'


...om maar een paar voorbeelden te noemen.


Naast de fijne schrijfstijl is het boek dus zoals gezegd enórm spannend, en wil je gewoon dóórlezen!
539 blz lang houdt het je in zijn greep, het is geen bladzijde te lang en het eind is zowel bevredigend als een vraag naar meer.

Ik geef het met veel plezier de volle 5 duimpjes.

http://www.watiknouvind.com/2018/12/wat-ik-nou-vind-van-lazarus-van-lars.html?m=1