Phil Knight, een redelijke mijl hardloper, schrijft tijdens zijn studie op Stanford een paper waarin hij beweert dat de Japanse hardloopschoen weleens hetzelfde kan gaan doen als het Japanse fototoestel, namelijk de Amerikaanse markt overnemen. Het idee laat hem niet meer los. In 1962 wanneer hij zoekende is naar wat te doen met zijn leven, gaan zijn gedachten steeds weer terug naar zijn ‘Gekke Idee’: Japanse hardloopschoenen importeren en deze in Amerika verkopen. Na zijn studie onderneemt hij een wereldreis, waarbij hij ook de maker van de hardloopschoen ‘Tiger’ aandoet: de Japanse firma Onitsuka Co. Knight presenteert zich daar als vertegenwoordiger van Blue Ribbon Sports en maakt de afspraak dat ze hem een aantal voorbeeldexemplaren sturen. Begin januari 1964 ontvangt hij zijn eerste 12 paar schoenen en hiermee weet hij zijn oud-coach Bowerman zo te imponeren dat ze een partnerschap aangaan. De rest is geschiedenis.

Knight presenteert zijn carrière per jaar aan de lezer en zo zie je niet alleen het bedrijf per hoofdstuk groeien maar ook de mens Knight. Het opvallende aan de mens Knight is dat je niet door hebt dat je met een bijzonder persoon of leider te maken heeft; Knight blijkt een persoon met een normaal IQ met dezelfde angsten en onzekerheden als ieder mens en toch heeft hij een megabedrijf neergezet met een omzet van 30 miljard dollar (2015).
Wat maakt het dat iemand als Knight het voor elkaar krijgt? Op het internet zijn voldoende lijstjes te vinden van kenmerken waaraan een succesvolle leider aan moet voldoen. Een aantal daarvan vind je heel sterk terug bij Knight, zoals het zich met de bedrijfscultuur kunnen vereenzelvigen. Zo was voor Knight een beursgang tot 1979 niet bespreekbaar; het hoorde gewoon niet bij het bedrijf. Totdat een belangrijk vertrouwenspersoon aangaf dat het noodzakelijk was voor het verdere voortbestaan van het bedrijf. En dat is tevens een ander kenmerk dat bij Knight speelde; de beslissende rol van familieleden en andere sympathisanten. Bowerman werd al genoemd, maar ook de eerste leningen van zijn vader, de eerste medewerkers met allemaal een hardloop achtergrond hebben een cruciale rol gespeeld. Maar het allerbelangrijkste is de gedrevenheid van Knight, die volgens hem voortkomt uit een stukje pioniersgeest die de eerste Oregonians ertoe hebben gezet om 3500 kilometer af te leggen om zich in zijn woonplaats te vestigen.
“De lafaards zijn er nooit aan begonnen en de zwakkelingen stierven onderweg; alleen wij bleven over.”