Deze historische roman, gebaseerd op feiten en aangevuld met fictie is in meerdere opzichten een interessant boek.
Op de eerste plaats het verhaal van Johannes Buijser, hij trouwde met Aaltje en samen kregen ze 6 kinderen. Dat dit gezin niet bij elkaar bleef wordt uitgebreid beschreven, vooral de aanloop naar het vertrek van Johannes naar Amerika.
Hierbij wordt duidelijk dat Johannes van het type vrijbuiter is: hij is onrustig, zoekt altijd het avontuur en heeft een behoorlijk gebrek aan realiteitszin, anderen noemen het optimisme. Dit gecombineerd met depressieve periodes maakt dat Johannes op een dag besluit zijn hele hebben en houwen achter zich laat en naar Amerika vertrekt.
Maar hij neemt wel zijn karakter mee en probeert daar een leven op te bouwen.
David, de oudste zoon, gaat zijn vader opzoeken en blijft ook in Amerika.
Om niet al te veel prijs te geven van de inhoud van het boek, wil ik niet vertellen hoe het verloop is.

Op de tweede plaats de karakterbeschrijvingen en de ontwikkelingen daarin.
Een echte vader-zoon roman, waarbij liefde, loslaten en weer terugkomen een rol spelen gedurende het hele boek.
En ook heel goed uitgewerkt wordt de spiegel die David krijgt wanneer hij zijn vader meemaakt, bepaalde karaktertrekken liggen bij David ook op de loer, maar David is sterk, erkent de potentiÃ«le gevaren en maakt zijn eigen keuzes.

Goed uitgewerkt verhaal, naar het einde toe opbouwend en ook voldoende spanning om door te willen lezen.