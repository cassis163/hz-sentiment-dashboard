‘Een dodelijke afloop’ is het laatste deel in de ‘Maik Hof – serie’ van auteur Max Rippe. ‘De handlanger’ en ‘De Lodewijkmoorden’ gingen hieraan vooraf. De drie delen kennen weliswaar alle drie inspecteur Maik Hof als hoofdpersonage, maar zijn afzonderlijk van elkaar te lezen.

Tijdens zijn housewarmingparty krijgt inspecteur Maik Hof het bericht dat zijn vader is overleden en hij wordt verzocht de volgende dag naar het mortuarium te komen. Hij heeft echter al ruim dertig jaar geen contact meer gehad met zijn vader.

“Het enige bewijs dat over zal blijven van zijn bestaan zijn een paar vage oude foto’s en de herinneringen en gedachten van een paar mensen zoals Erika, die hem misschien toch hebben liefgehad. Maik vindt dat hij daar niet toe behoort.”

Aangezien Maik –kennelijk- het enige familielid is, gaat hij de volgende dag naar mortuarium en ontdekt daar dat zijn vader, in tegenstelling tot wat de schouwarts in zijn rapport beweert, geen natuurlijke dood is gestorven. Zijn nieuwsgierigheid als zoon én politieman overwint en Maik gaat op onderzoek uit. Het spoor leidt naar Dresden in Duitsland en Mike ontmoet daar mensen uit de DDR-tijd die hem vertellen over een kunstschat die destijds door de Stasi is ontvreemd. Hij spreekt met betrokkenen, is getuige van een moord op een van de leden van een spionagenetwerk en komt in contact met de moordenaar van zijn vader.

“Onder het tapijt liggen losse planken die halverwege zijn afgezaagd. Hij kijkt onder de planken en ziet een zwarte plastic zak. Voorzichtig kijkt hij naar de inhoud. Maik toont Onno een vuurwapen dat hij aan de loop vasthoudt.”

Rippe heeft een duidelijk verhalend talent. De samenstelling en opeenvolging van gebeurtenissen zit uitstekend in elkaar. De spanningsopbouw is in orde en de auteur werkt kundig toe richting een verrassend plot. Bovendien zijn de personages goed uitgewerkt en herkenbaar.

“Schultz richt het pistool op het hoofd van Maik. Een schot klinkt door de hal van het museumgebouw en echoot lang na. Constance slaakt een hoge gil en houdt haar arm voor haar ogen.”

Mijn enige verbeterpunt is dat ik met enige regelmaat wat onlogisch gebruikte woorden tegenkwam en enkele zinnen die qua opbouw, fraaier zouden kunnen. Neemt niet weg dat ‘Een dodelijke afloop’ een uiterst plezierig en spannend boek is waar je doorheen vliegt.

Over de auteur
Max Rippe (Delft,1949) is auteur van ‘De Lodewijkmoorden’ (2013), ‘De handlanger’ (2016) en de novelle ‘Je bent mijn vader niet geworden’ (2016) over de Delftse dwangarbeider Theo Ligthart, die ooit de verloofde van zijn moeder was.

Uitvoering
Uitgever: Het Schrijversportaal
ISBN 9789461550293
Paperback, 200 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/