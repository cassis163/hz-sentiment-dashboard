Waar het eerste boek; “The Fall of Netherea” mijn hart al stal, wist de schrijver dat met dit tweede deel volledig te winnen, want wauw wat zit het goed in elkaar!
Het boek start met een korte terugblik naar het eerste deel, hier lees je wat er in grote lijnen is voorgevallen en hoe de situatie nu op Netherea is. Een hele fijne inkomer in dit boek, je pakt daardoor al snel het verhaal weer op en je laat je erin meevoeren.
Met het eerste deel uit de trilogie; ” The Shaedon Resurgence” is er een duidelijke en stabiele basis neergezet waar je dan ook kennis maakt met de verschillende personages. In dit tweede deel borduurt Jeffrey Debris daarop voort. Je leert de karakters en de verschillende rassen nog beter kennen. Het katachtige ras de Kevar heeft in dit boek ook een grotere rol gekregen. Je komt veel te weten over hun normen en waarden, eergevoel en tradities. Zelf ben ik helemaal weg van dit ras en vond het dan ook geweldig om er meer over te lezen.
Het verhaal leest heerlijk vlot weg en is fijn beeldend geschreven. Hierdoor werd ik al snel de wereld ingezogen, ik zag alles voor me, maakte het mee en ging nog meer houden van mijn favoriete personages.
De Shaedon zijn een gevaarlijk en intens slimme vijand om tegenover je te hebben. Ze kunnen op elk moment toeslaan zonder dat men daar in eerste instantie iets van doorheeft, hoe waakzaam ze ook zijn. Eigenlijk kom je er pas achter als het al te laat is. En toch heeft een van die Shaedon wel wat, Sha’hasra is toch wel heel erg gaaf, ook al komt ze in dit boek niet heel veel voor. Weten Räz, Grummus en de rest van het gezelschap de Shaedon ditmaal te verslaan? En hoe groot worden de verliezen?
Het verhaal is onwijs spannend, er gebeurd heel veel, de schrijver schroomt ook dit keer niet om harten te breken. Ik heb menigmaal een traan moeten laten, soms vloekend en wel, want hoe kon hij zo gemeen zijn. Geweldig vind ik dat als een boek me zo weet te raken. Maar ik heb ook keihard gelachen om bijvoorbeeld Lerion, het sarcasme van dit personage is echt heerlijk! Ik hou ervan. Lerion is dan ook een van mijn favo’s. Ik kan in ieder geval niet wachten tot het derde deel uit is en ik weer verder kan lezen en kijken hoe het met mijn vrienden en vriendinnen gaat.

“Yep, I suppose that’s one of the many things I’m known for. Someone should write a book about it sometime, it makes for one hell of a story!” —Lerion, pagina 33

The Zar’aranos Deception een echte must read en must have voor de Sci-Fi en Fantasy liefhebbers. Dit boek mag echt niet ontbreken in je collectie!