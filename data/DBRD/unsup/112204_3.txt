Het begin van het verhaal van Poort naar het geluk lijkt een beetje een opsomming van bijna alle problemen die in het gezin Heuting spelen. En heel veel problemen lijken bij de moeder van dit gezin te beginnen. Ze zegt gehandicapt te zijn. Dat blijkt een likdoorn te zijn, waar heb je het dan over als je ene zoon in coma ligt en 3 dochters in verwachting zijn. Ze vergeet er helemaal van te genieten en doet er alles aan om de aandacht op zichzelf te vestigen. Alles om indruk te maken op de buitenwereld. Schone schijn in het oosten des lands.
Dan is Myrna ineens betrokken bij een heel groot auto ongeluk en het is maar de vraag of zij en haar ongeboren baby dit zullen overleven. Gevolg is wel dat de hele familie gedwongen wordt om elkaar onder ogen te komen. Helaas zonder resultaat want er speelt zoveel en niemand neemt het voortouw tot een van hen er echt genoeg van heeft en met de vuist op tafel slaat

Het verhaal is heel vlot geschreven en de lezer wordt snel betrokken bij de problemen in dit gezin. Elk huisje heeft zijn kruisje maar dit gezin heeft ze verzameld lijkt het wel. Tenminste, dat was een eerste indruk. Als je verder leest lijkt het alsof de problemen soms groter lijken dan ze in werkelijkheid zijn. De schrijfster maakt hierin een paar suggesties die later in het verhaal wat afgezwakt worden. Bijvoorbeeld als Myrna echt helemaal in de kreukels ligt maar het toch goed lijkt af te lopen of de geldzorgen van een van de andere kinderen waar ineens wel een oplossing voor is. Daar moet je als schrijver toch een beetje voor waken. Want het hoeft niet allemaal ineens goed af te lopen, zelfs niet in een familieroman. Ze vergeten bijna te genieten van het feit dat er drie nieuwe familieleden bijkomen. Dat is heel bijzonder en tegelijk ook verdrietig.
Wat ik prettig vond is dat de schrijfster heel duidelijk is in waar ze met het verhaal naartoe wil, de familiebanden aanhalen en dat kan niet zonder dat er zaken uitgesproken zijn. Diep respect voor diegene die met de vuist op tafel durft te slaan in dit gezin vol mondige vrouwen. Poort naar het geluk is een boek dat laat zien dat er (bijna) overal wel een oplossing voor zou kunnen zijn als je het maar deelt met diegene die je lief zijn.