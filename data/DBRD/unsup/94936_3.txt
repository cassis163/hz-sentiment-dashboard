‘Keizer’ is een apart en wonderlijk boek. Het is wat het is, een verhaal over Leo. Leo is bezeten van kunst en van wit. Hij is egoïstisch, opportunistisch, en overheersend. Vanaf het begin speelde de regel Koning, Keizer, Admiraal door mijn hoofd. En tot het eind bleef deze regel mij achtervolgen. En toch is Leo een mens, een mens die tot keizer gekroond wil worden.
De cover is oogstrelend, een wit colbert met een roos en de tekst in zwart en rood. Het geeft in mijn ogen de sfeer van ‘Keizer’ goed weer. Het is de cover die er voor zorgde dat ik het boek las. En ook al was het zeer verwarrend, ik ben een ervaring rijker door te lezen over Leo en consorten.