Eerlijkheid gebied te vermelden dat het me voorheen niet duidelijk was dat het verschil tussen 5 of 6 ingrediënten zo belangrijk is. Chickslovefood - het Skinny Six-kookboek van Elise Gruppen en Nina de Bruijn biedt echt heerlijke gerechten voor iedereen en ieder moment van de dag. Allemaal eenvoudig te maken. Eerlijk is eerlijk, hier en daar wordt wel gesmokkeld met de 6 ingrediënten door nog aanvullende producten als olie, zout en peper toe te voegen in de receptbeschrijving, maar die ingrediënten heeft de gemiddelde mens standaard in het keukenkastje staan en de gerechten zijn erg lekker en gezond. En het Skinny Six-kookboek is geen dieetboek, maar een gezonde kijk op lekker en leuk eten.

Gezonde suggesties voor borrel, ontbijt, tussendoor en diner passeren de revue en bijna ieder recept gaat gepaard met een extra tip voor een ander ingrediënt of bereidingswijze. Ook staat vaak geschreven waar het idee voor het gerecht vandaan komt of wie van de twee schrijfsters het heeft bedacht. Pannenkoeken, salades, sperziebonenfriet of kalkoenballetjes in tomatensaus allemaal lekkere maar ook gezonde suggesties. Voor de meeste gerechten zijn alle ingrediënten gewoon in de supermarkt te krijgen, voor de minder gangbare ingrediënten worden shopsuggesties gegeven. De foto's zijn kleurrijk en geven je een goede indruk van het gerecht. Met andere woorden, het water loopt er van in je mond. Die recepten die niet in stuks zijn (quiche, crackers en taart) zijn alle voor 2 personen.

Mueslirepen
Voor 6 repen
Bereidingstijd : 30 minuten
1 uur afkoelen

Benodigdheden:
130 gr havervlokken
1 klein handje gemengde, ongezouten noten
20 gr pittenmix
6 ontpitte dadels
1 halve citroen
9 el honing

- Verwarm de oven voor op 200 graden.
- Doe de haver, noten, zaden en dadels in een keukenmachine. Rasp de schil van de halve citroen erover. Maal tot een grove substantie.
- Verwarm de honing in een pannetje tot deze heel vloeibaar is en voeg dan 2 eetlepels water en 2 eetlepels olie toe (liefst kokosolie met smaak).
- Roer door en voeg je havermengsel toe. Roer weer hel goed door, totdat je een kleverige massa krijgt.
- Bekleed een bakblik met bakpapier en verdeel de mueslimassa erover.
- Smeer goed uit, zodat het overal even dik is. Ga voor ongeveer 1cm dikte.
- Schuif het bakblik in de oven en bak in 20 minuten mooi bruin, maar niet donkerbruin. Het mag nog een klein beetje zacht zijn, het wordt vanzelf hard tijdens het afkoelen.
- Haal uit de oven en maak inkepingen met je mes waar je de plak straks wilt breken.
- Laat de plak goed afkoelen en snijd dan in repen.

De maten voor de 6 repen kloppen helemaal. Met een lange autorit en een teammeeting voor de boeg heb ik een dubbele hoeveelheid gemaakt. Makkelijk te maken, eenvoudig te vervoeren en leuk om uit te delen. Deze mueslirepen gaan nog vaak gemaakt worden, al was het maar om alle variaties te proberen die in het "tip" vakje worden gegeven. Het "tip" vakje wordt bij veel gerechten gebruikt om uitleg te geven over minder gangbare ingrediënten en waar je het kan kopen. Ook worden suggesties gegeven over vervangende ingrediënten.

Dit kookboek heeft een amateurkok met een fulltime baan veel te bieden om simpel en gezond, lekker eten op tafel te zetten.