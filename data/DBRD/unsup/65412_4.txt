Journalistieke verhalen die je dag beter maken, is de subtitel van dit heerlijke positieve boek. Voor mij persoonlijk werkte het echt zo. In de week waarin geliefd familielid is overleden, las ik iedere avond een hoofdstuk uit 'En dan nu het goede nieuws' . Door de energie waarmee de verhalen zijn geschreven en door het doorzettingsvermogen, de doortastende aanpak en belangenloosheid waarmee de 12 hoofdpersonen uit de verhalen van betekenis zijn voor hun omgeving, voelde ik de hoop dat alles goed komt in deze wereld. Dat zei mijn geliefde oom ook altijd, dat zeg ik zelf ook en als je dit boek leest dan geloof je dat ook.
Want journalisten Franka Hummels en Karin Sitalsing laten gewone mensen aan het woord die gewoon doen. Die ergens aan beginnen omdat ze nodig vinden dat het gedaan wordt. Zonder eigen belang. Zonder winstbejag, zonder over de ruggen van anderen heen te lopen. Of het nu gaat om het kweken van bewustzijn over het onderwaterleven in de Leidse grachten of het oprichten van een voetbalvereniging voor kinderen met een beperking: ieder verhaal inspireert op zijn eigen manier. Hummels en Sitalsing weten de drive van alle protagonisten in dit boek te verwoorden op een manier die dicht op de huid van de hoofdrolspelers zit. Alsof je hen in de paar bladzijden per hoofdstuk persoonlijk leert kennen. Met als bonus 12 gemene delers die de verhalen gemeen hebben en die aanzetten tot gewoon doen.