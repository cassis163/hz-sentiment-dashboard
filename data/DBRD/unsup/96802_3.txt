Ken je het psychologische experiment waarbij twee partners 36 vragen krijgen om te beantwoorden, waarna ze zo’n sterke band gevormd hebben dat ze verliefd op elkaar (kunnen) worden? Dit experiment is uitgebreid uitgemeten in de media, en voor geïnteresseerden ook te lezen in het Personality and Social Psychology Journal. Zou jij meedoen aan zo’n experiment? Toen de auteur Vicki Grant over dit onderzoek las, was ze meteen geïnspireerd: hier zou haar volgende boek 36 vragen waardoor ik anders naar jou ben gaan kijken over gaan.
In de roman wil Hildy wel meedoen aan zo’n experiment. Of toch niet? Hoewel ze twijfelt, geeft ze zich toch op voor het wetenschappelijke onderzoek. Ze wordt gekoppeld aan Paul, die alleen meedoet omdat hij er 40 dollar mee kan verdienen.
De cover van 36 vragen waardoor ik anders naar jou ben gaan kijken komt wat kinderlijk over, maar dit is toch echt een Young Adult-roman over twee tieners: Hildy en Paul. De twee karakters zijn vrij cliché: Hildy is het onhandige, onervaren meisje en Paul de stoere, onbereikbare jongen, die toch ook een gevoelige kant heeft. Maar clichés werken niet voor niets: de twee karakters komen ondanks de voorspelbare trekjes oprecht en goed gevormd over.
Hoewel de focus op de 36 vragen van het experiment ligt, worden er veel meer kanten van hun levens belicht. Hildy en Paul geven zichzelf bloot tegenover elkaar, en langzaam leert de lezer de karakters en hun persoonlijke situatie kennen. Hildy lijkt een perfect leven te hebben: haar ouders zijn succesvol, ze doet het goed op school, heeft leuke vrienden en een designertas. Maar de 36 vragen laten zien dat de buitenkant lang niet alles is: ook in het leven van Hildy is niet alles op orde. Haar perfecte ouders doen niets anders dan ruziën, en de jongen op wie ze een oogje heeft ziet haar niet staan. Hetzelfde geldt voor Paul: met zijn stoere uiterlijk lijkt hij om niets en niemand te geven. Maar dan begint hij steeds opener te worden tegen Hildy, die leert dat ze verder moet kijken dan de eerste indruk.
Alleen Hildy en Paul komen aan het woord in 36 vragen waardoor ik anders naar jou ben gaan kijken: in de vorm van gesprekken, chats en doodles bespreekt het koppel de 36 vragen. Vooral de tekeningen van Paul maken de opmaak van het boek extra speels. Ook het perspectief wisselt van eerste persoon naar derde persoon, de vorm waarin het verhaal verteld wordt is bijzonder afwisselend.
Tegen de tijd dat ze alle vragen hebben beantwoord hebben ze gelachen, gehuild, geheimen gedeeld en elkaar bijna tot waanzin gedreven. De grote vraag is natuurlijk of Hildy en Paul na die 36 vragen nader tot elkaar zijn gekomen en verliefd zijn geworden. 36 vragen waardoor ik anders naar jou ben gaan kijken tovert gegarandeerd een glimlach op je gezicht.
PS Wil je de vragen net als Hildy en Paul zelf eens beantwoorden (met een partner)? De volledige vragenlijst is online te vinden, onder andere op de website van de New York Times.