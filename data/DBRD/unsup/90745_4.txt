Verminkte toekomst is het vierde deel in de serie met de Hoornse rechercheurs Sanne Philips en Luca Borra.

Als Sanne tien jaar is, verdwijnt haar moeder, niemand weet waar ze gebleven is.
Sanne wordt opgevangen en grootgebracht door haar grootouders , maar vergeten doet ze haar moeder nooit.
Ze gaat uiteindelijk bij de politie, mede in de hoop om via dat beroep haar moeder terug te kunnen vinden. Haar directe collega is Luca Borra, met wie ze het meer dan goed kan vinden.

Vierentwintig jaar na de verdwijning krijgt Sanne een brief, met daarin de ketting van haar moeder, die Sanne haar kort voor haar verdwijning gegeven heeft.
Een goede reden om nu eens een serieuze zoektocht te gaan beginnen.
Alleen komt er een andere melding tussendoor, over kindermishandeling, waar Sanne ook mee aan de slag gaat
Hebben deze zaken met elkaar te maken en zal Sanne het raadsel van haar moeder's verdwijning kunnen oplossen?
Een zeer spannende zoektocht volgt..

Bij de diverse zaken, waaronder de zoektocht naar haar moeder en naar andere verdwenen vrouwen krijgt Sanne hulp van een paragnost, Will de Jager, hij wil haar graag helpen en zet zich daarvoor in. Met zijn hulp komt Sanne steeds verder bij de oplossing.

Het boek is goed geschreven, met een mooie afwisseling tussen heden en verleden, waardoor je als lezer geboeid blijft.
Ieder hoofdstuk begint met een datum en handelt over een van de diverse personages.
Duidelijke en beeldende zinnen zoals:

"Vanaf die dag wist hij wat verraad was. "

De hoofdstukken zijn precies lang genoeg, waardoor het lezen erg plezierig is en je er iedere keer weer een hoofdstuk bij pakt.
Ja, er worden gruwelijke dingen beschreven in Verminkte toekomst, maar nooit te gruwelijk en altijd in dienst van het verhaal.
De diverse verhaallijnen, die eerst zonder samenhang leken te zijn, komen uiteindelijk mooi samen in een zinderend plot.
Het volgende deel, Verknipte tegenstander, is inmiddels verschenen.