Mijn leesflow teruggevonden

Wanneer deze recensie online komt heb ik het boek alweer een tijdje uit, maar op het moment dat ik deze recensie schreef had ik het boek werkelijk net twee seconden aan de kant gelegd. Ik las Vamp in Love direct nadat ik Vamp on Heels uitgelezen had en las het boek in slechts drie dagen uit. Dat ik dankzij boeken als The Heir en Vamp on Heels mijn leesflow weer terug heb gevonden mag duidelijk zijn.

Waarom je het eerste deel ook moet lezen

Ik dank uitgeverij Zomer & Keuning hartelijk voor het toesturen van Vamp in Love want ik heb er echt ontzettend van genoten. Hoewel zij aangaven dat ik Vamp in Love – het tweede deel in de Vamp serie – best kon lezen zonder het eerste deel gelezen te hebben, ben ik blij dat ik het eerste deel wel heb gelezen en raad jullie dit zeker ook aan. Vamp on Heels en Vamp in Love voelen namelijk aan als één groot doorlopend verhaal.

In mijn recensie van Vamp on Heels klaagde ik al over het feit dat er zoveel losse eindjes waren voor een boek dat op zichzelf zou kunnen staan, en ik vind dan ook dat beide delen echt samen gelezen dienen te worden. Als je Vamp on Heels namelijk hebt gelezen ken je de gehele voorgeschiedenis die je niet zou kennen als je het eerste deel niet zou lezen, en die voorgeschiedenis vind ik toch wel belangrijk voor de binding en het begrip van de personages. Als je beide delen nog niet hebt gelezen en toch wel al nieuwsgierig bent geworden, dan raad ik je nu aan te stoppen met lezen en het eerste boek in huis te halen (en mijn recensie over Vamp on Heels te lezen). Er kunnen namelijk spoilers uit het eerste deel worden genoemd in deze recensie.

Waar ik op hoopte

Na het lezen van Vamp on Heels waren er een paar dingen waarvan ik hoopte dat ze zouden gebeuren in Vamp in Love. Ik hoopte dat Fieke haar zus Marte niet zou koppelen aan Jaap. Met reden, want ik hoopte dat Fieke die kwal van een Rogier zou dumpen en zichzelf eindelijk in de armen van Jaap zou storten. Ik hoopte ook dat we zouden zien hoe het verder zou gaan met het restaurant van Fiekes vader. O, en ik hoopte dat die lieve Paul uit de kast zou komen, want als hij dat niet zou doen dan is er iets mis met mijn gaydar. Sowieso hoopte ik gewoon dat we meer zouden zien van de broer/zus band die zo duidelijk in het eerste deel naar voren kwam, want dat vond ik erg leuk om te lezen. Vamp in Love begint in elk geval een jaar na waar Vamp on Heels is opgehouden.

Een chicklit met een vleugje thriller en actie

Of mijn wensen uit zijn gekomen ga ik natuurlijk niet verklappen. Wel wist Marijke mij ontzettend te verrassen en vind ik Vamp in Love echt veel beter nog dan Vamp on Heels. Vamp in Love is niet een typische chicklit, het is meer een chicklit met een vleugje actie en misdaad. Ik vond Vamp in Love ontzettend spannend en echt een geweldig boek. Marijke van den Elsen weet hele leuke plottwists te bedenken. Ze wist het verhaal heel plots 180 graden te draaien om het een paar pagina’s later weer 180 graden te laten draaien en daarna weer! Het zorgde ervoor dat ik het boek niet weg kon leggen, zelfs niet tijdens het koken en rond bedtijd. Hoe zielig mijn vriendje ook keek omdat hij graag wilde slapen, ik MOEST verder lezen haha.

De personages zijn geweldig

Dat ik een fictional crush heb ontwikkeld voor Jaap mag duidelijk zijn, in mijn vorige recensie had ik het ook al over hem. Marijke van den Elsen weet heel goed hoe zij de diverse personages moet omschrijven en een bepaald gevoel aan de lezer te geven. Hoewel ik in het begin niet erg blij was met het feit dat Angela opeens ook spreektijd kreeg – gezien ik gewend was dat Fieke als enige het woord had in Vamp on Heels – en ik ook de verhaallijn met Harold in het begin niet echt interessant vond, kon ik dit later wel waarderen. Zeker omdat het uiteindelijk zoveel invloed op de verhaallijn bleek te hebben, op de goede manier. Ook nieuwe personages zoals Jaaps goede vriend Julian die halverwege het boek wordt geïntroduceerd vind ik een personage die door zijn omschrijving goed op zichzelf staat en goed in het verhaal past.

Waar blijft deel drie?

Maar net wanneer ik het boek tevreden dicht wilde slaan bleek er een epiloog te zijn. Een groot WTF-momentje ontstond. Marijke van den Elsen gooide op het allerlaatste moment nog even een plottwist in het verhaal en heeft mij met mijn gedachten alleen gelaten. Ik kan nu alleen maar hopen dat er heel snel een vervolg komt waarin ze deze plottwist gaat ophelderen. Ik zal het boek in elk geval graag willen lezen!

Deze recensie verscheen eerder al op Reviews & Roses
(www.reviewsandroses.nl)