In De jongen in de sneeuw gaan we gewoon weer verder met het vertrouwde rechercheteam van Munch. Gelukkig werden de personages nog even kort uitgelegd (voor nieuwe lezers), want het was inmiddels zo'n tijd geleden dat ik het tweede deel las, dat ik de verhoudingen alweer kwijt was.

Het boek begint weer spannend met een oudere man die op een donkere avond midden op de weg een jongetje vindt. Zijn lippen zijn blauw en hij draagt een hertengewei op zijn hoofd. Precies zo'n bizarre situatie die we van Bjørk gewend zijn. Heerlijk!

Het verhaal bouwt zich daarna langzaam op. Het is redelijk spannend, maar ik ben vooral héél benieuwd wie de moordenaar is. Helaas is het boek op sommige punten wat onduidelijk en verwarrend door de vele personages. Ik moet af en toe echt terug bladeren om te zien wie wie nou ook alweer is. Gelukkig maakt Bjørks fijne schrijfstijl dat weer goed.

Naar het einde toe wordt het boek steeds spannender, al moet ik eerlijk bekennen dat ik nog iets meer van het finale slot verwacht had. Het was ineens toch een beetje plotseling afgelopen toen het net écht spannend werd.

Kortom: zeker een fijne thriller, maar net iets minder goed dan de eerste twee delen. Maar maak je geen zorgen, ik zit al op het puntje van mijn stoel voor deel 4! Nu hopen dat die wat sneller komt.