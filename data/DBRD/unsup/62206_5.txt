Wiegelied is het vierde boek van het schrijversduo Cilla en Rolf Börjlind.
Om dit boek te lezen is het niet noodzakelijk dat je de andere drie boeken hebt gelezen. Een aanrader is het echter wel. In het eerste deel, Springvloed, maak je kennis met een aantal personen. Deze keren in de daarop volgende boeken terug.Het leest een stuk prettiger als je de chronologische volgorde aanhoudt, daar Borjlind ook het privéleven van hen door hun boeken vlecht. Je ziet dat zij zich gaandeweg de serie ontwikkelen.

Olivia, in Springvloed, nog een jonge agente, maakt nu deel uit van het team van Mette. Zij heeft duidelijk een groei doorgemaakt.
Ook Tom Stilton gaat deel uit maken van het team van Mette. Hij is weer helemaal terug.

Wiegelied bestaat uit twee verhaallijnen: in de bossen wordt het lichaam aangetroffen van een dood jongetje en Muriel, een dakloze, vindt een jong meisje, een vluchtelinge en vangt haar op. Waarom is zij hier, is zij alleen of toch niet?

In de loop van het boek blijkt dat deze twee verhaallijnen met elkaar in verbinding staan. Het onderzoek naar de dood van het aangetroffen lichaam van het jongetje in het bos is niet zonder gevaar. Olivia en Tom komen in behoorlijk gevaarlijke situaties terecht op zoek naar de waarheid.

Borjlind heeft met dit boek een actueel thema aangesneden, de vluchtelingenproblematiek. De wijze waarop zij dit in hun boek benoemen blijft je bij: het overgeleverd zijn aan wildvreemden nadat je uit je eigen land bent weggevlucht, de taal niet spreken en alleen maar kunnen hopen dat de mensen die zeggen jou te willen helpen, niets kwaad in de zin hebben.
Borjlind schuwt het geweld niet in dit boek en weet de schrijnende leefomstandigheden waarin sommigen op deze wereld verblijven, treffend te omschrijven. Ik verval in herhaling, maar ook dat blijft je zeker bij.

De cover van dit boek is een verhaal apart. Deze is zeer bijzonder en hoe langer je hier naar kijkt, hoe meer je eigenlijk ziet. In eerste instantie een hoofd van een vrouw, maar er is nog zoveel meer: bos, jonge kinderen op de vlucht, een schuur.... Een juweeltje!