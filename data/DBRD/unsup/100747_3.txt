Al van in het begin weet je waaraan je je mag verwachten én die belofte maakt Jill Mansell aan het einde ook waar. Alleen komen er uiteraard eerst een deel hindernissen aan te pas. Hierdoor lijkt het soms wat lang te duren vooraleer je aan het beloofde happy end toekomt maar je krijgt in de tussentijd wel de kans om ook de overige bewoners van het dorpje Briarwood te leren kennen.

De verhalen van deze inwoners en enkele buitenstaanders worden in dit boek tot één geheel verweven terwijl nieuweling Dexter Yates zichzelf opnieuw lijkt uit te vinden en zich steeds meer thuis lijkt te voelen in het rustige dorpje.

‘Huisje boompje feestje’ is een combinatie van leuke personages, een vlotte schrijfstijl en een luchtig, ongecompliceerd verhaal. Ik was niet van alle verhaallijnen even gek, maar het geheel zelf viel wel mee. ‘Huisje Boompje feestje’ mag dan niet mijn favoriete Jill Mansell boek zijn, het is wel een uiterst vermakelijk luchtig boek dat zeker op je vakantieleesvoer-lijstje mag belanden.