Op onnavolgbare wijze weet de Vlaamse schrijver Guy Prieels ook met deze misdaadroman de lezer te boeien van de eerste tot de laatste bladzijde. Na "Bloedbroeders" was het een verademing nu een misdaadroman te lezen waarin de hoofdpersoon zijn handen geen enkele keer besmeurt met het bloed van zijn slachtoffers. Meneer Jules is inderdaad een soort Robin Hood zoals al enkele recensenten terecht schreven. Prieels schrijft weer alsof hij zelf kroongetuige was van al deze misdaden gepleegd in de periode na de Eerste Wereldoorlog. Een specialisme van de schrijver. Zijn visuele schrijfstijl in de bloemrijke Vlaamse taal is werkelijk een genot om te lezen. En daarbij wordt de humor zeker niet vergeten. Moeilijk om dit boek weg te leggen... Een echte aanrader voor wie van Vlaamse, historische misdaadliteratuur houdt. Ik kijk uit naar het volgende boek van Prieels dat in het najaar van 2017 verschijnt.