Een van de eerste boeken van Neil Gaiman en Terry Pratchett die ik las was "Hoge Omens - De Oprechte en Secure Voorspellingen van Agnes Nutter, een Heks". Het bleek een parodie te zijn op een film die ik nooit heb gezien, "The Omen", maar zelfs zonder die kennis was het een bijzonder leuk boek over de apocalyps.

Hoofdpersonen zijn de engel Aziraphale en de demon Crowley, die ondanks hun tegenstellingen in de loop der eeuwen goede vrienden zijn geworden. De komst van de Antichrist gooit roet in hun prettige leventje. Geheel buiten planning vind er een verwisseling van babies plaats waardoor de Antichrist opgroeit als Adam Young. Hij groeit op in het pittoreske plaatje Lower Tadfield wat hij met zijn vriendengroepje 'The Them' onveilig maakt. Er zit echter geen kwaad in Adam Young. Wat volgt zijn de nodige verwikkelingen met kleurrijke personages zoals de laatste Witchfinders, een afstammeling van Agnes Nutter en de Four Bikeman of the Apocalypse.

De chemie van het boek ligt vooral in de personages van Crowley met z'n vintage Bentley (eerste eigenaar) en Aziraphale die voor het oog een tweedehands boekwinkeltje in London runt. Hun oorspronkelijk tegenstrijdige doelen blijken toch meer overeenkomsten dan verschillen te hebben.

De tand des tijds is merkbaar in dit boek. Het is geschreven in 1985, toen er nog cassettespelers in auto's zaten. De terugkerende grap over cassettebandjes in dashboardkastjes die allemaal in 'Best of Queen' veranderen zal daarom voor de nieuwste generatie lezers lang niet zo grappig zijn als voor de lezers van het eerste uur. De Koude Oorlog, faxen en telexen zijn inmiddels ook naar het museum verhuisd.

Een groot deel van de magie van dit boek ligt in de samenwerking tussen twee auteurs die allebei al een aardige staat van dienst hadden, maar wiens roem sinds dit boek flink gestegen is. Er is heel wat heen en weer gebeld tussen de auteurs, die floppy disks naar elkaar stuurden voor het schaven aan de tekst. Fans van de Discworld herkennen in een van de Four Bikeman of the Apocalypse een vroege vorm van Death.
Het is een langgekoesterde wens van de fans geweest om dit boek te verfilmen, hoewel de auteurs niet erg geloofden in Hollywood. Eindelijk, in 2016, schreef Neil Gaiman op verzoek van Terry Pratchett het script voor een zesdelige tv-serie, welke uitgebracht zal worden door Amazon en de BBC. Ik heb hier alle vertrouwen in, maar voor mij zal het boek zelf altijd magisch blijven.