Recensie ‘Smeergeld’ van Nausicaa Marbe
Winnaar van De Diamanten Kogel 2015



Op 16 februari is de uitreiking van De Diamanten Kogel 2015 in Antwerpen geweest. Deze prestigieuze prijs lauwert ieder jaar de beste Nederlandstalige thriller. Ook dit jaar weer 6 auteurs op de shortlist waarvan een aantal namen bekend in de oren klonk en ook best kandidaat konden zijn voor de prijs. Maar eerlijkheidshalve moet er wel bij vermeld worden dat deze recensent niet alle boeken vooraf gelezen had dus zijn oordeel verre van objectief zou zijn. Nadat de winnaar bekend was gemaakt (Nausicaa Marbe met ‘Smeergeld’) las jurylid Alain Sohier het juryrapport voor. Samengevat klinkt het als ‘Meer dan een spannend boek’. Verrast, zowel het publiek als de auteur die met ‘Smeergeld’ nooit de intentie heeft gehad om een thriller te schrijven. Tot zover Antwerpen….

Job van Emmerik heeft een goede functie als stadsarchitect in Haarlem. Toevallig komt hij aan informatie die aantonen dat burgemeester Benno Braat en wethouder Theo Daniëls in het buitenland met financiële overheidsmiddelen manipuleren dat verdacht veel op fraude lijkt. Zijn melding heeft tot gevolg dat hij binnen korte tijd zijn functie verliest. Omdat de gefingeerde ontslagreden weinig perspectief voor de toekomst biedt, vindt hij ook geen andere baan.
In zijn huisgezin treden spanningen op tussen hem en zijn vrouw Gaby.

Dan lijkt er een oplossing in zicht als hij voor Herman Luzerne in het buitenland adviseur kan worden over vastgoedprojecten. Hij ontmoet daar Herman’s bevallige dochter en krijgt een passionele relatie met haar. Uiteindelijk gaat Job terug naar zijn Nederland en zijn gezin maar daar loopt het iets anders dan hij verwacht…..

‘Smeergeld’ is geen thriller in de zin van een politie-boefje verhaal. Het is meer, veel meer. En dat is niet in de laatste plaats te danken van het schrijftalent van Marbe. Op een onnavolgbare wijze weet ze de lezer in haar klauwen te krijgen en in het verhaal te trekken om niet meer los te laten. Het verhaal wordt vanuit de belevenissen van Job ook door hem verteld, inclusief alle emotionele perioden die er in zitten. De auteur weet ook heel goed bij het vertellen van Job’s verhaal de emotie mee te geven die bij iedere situatie weer anders is en het zo levensecht maakt. Je hebt de neiging te denken dat Job heel het gebeuren tegen jou persoonlijk staat te vertellen. En inderdaad, alle voorkomende gebeurtenissen maken het boek tot een ware pageturner en nemen je mee naar een oplossing die, naarmate de ontwikkelingen vorderen, steeds minder verwachtingen geeft dat die ook voor Job en zijn gezin, goed zal aflopen. En met de slotzin dat de jury van De Diamanten Kogel een compliment verdient om dit boek uit alle 152 inzendingen als winnaar te benoemen, kan ik niet anders dan daar volledig mee akkoord gaan.
Een meesterlijk werk dat onbedoeld toch een thriller blijkt te zijn!

Eindoordeel: 4 sterren

Spanning: 4 sterren
Plot: 5 sterren
Leesplezier: 4 sterren
Schrijfstijl: 5 sterren
Originaliteit: 5 sterren
Psychologie: 4 sterren