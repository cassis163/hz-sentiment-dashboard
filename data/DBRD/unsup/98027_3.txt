Wow, niks was heel wat meer dan niks! Wat een bijzonder en uniek boek was dit, zeg! Ik heb het even moeten laten bezinken voordat ik me tot een review kon zetten. Vind 'm Ã©rg lastig om te beoordelen.

Nik Speelman is een man van middelbare leeftijd die niks meer in zijn leven heeft. Vrouw weg, zoon wil geen contact meer, baan laten versloffen en eigenlijk alleen grote vriendjes met de drank. Tot er op een bepaalde dag een mailtje binnenkomt. Vanaf daar gaat het verhaal in een stroomversnelling.

De schrijfstijl vond ik apart. Als ik heel eerlijk ben, weet ik (nog) niet helemaal zeker of ik dat nou positief of negatief bedoel. Veelal korte zinnen die soms goed binnenkomen en raken, maar andere keren ook totaal weer niet. Juist omdat vooral op het begin van het boek de korte zinnen heel vaak voorkwamen, verloor het wat mij betreft de kracht ervan. Gelukkig werd dit later in het boek wat minder en als er dan een korte zin werd gebruikt, was het wel meteen raak. Deze manier van schrijven las trouwens wel als een trein weg, het boek was binnen een dag uit.

De hallucinaties, dromen en warrige gedachten lieten me regelmatig in de waan dat ik teveel wijn had gedronken tijdens het lezen. Gelukkig brengt Koen Gubbels ook luchtigheid in het boek door met regelmaat een dosis humor te gebruiken. Dit uit zich op verschillende manieren, maar is goed terug te proeven. Ook is het verhaal beeldend geschreven, ik kon zo de figuren door mijn gedachten zien wandelen door de omschrijvingen die in het boek gegeven werden.

Door middel van flashbacks krijgen we meer informatie over het vroegere leven en de belangrijke personen van Nik, waardoor er constant tijdsprongetjes gemaakt worden. De personages zijn zeker niet allemaal even diep uitgewerkt, maar toch kwam er op een bepaalde manier informatie binnen waardoor het toch weer zo goed als compleet was. Goed gedaan!

Het epiloog kwam echt als een totale verrassing! Lang geleden dat ik zoiets niet aan heb zien komen. Het einde was erg mooi; ontroerend en voor mij een prachtig einde van een uniek boek met een gewaagd onderwerp. 3,5*