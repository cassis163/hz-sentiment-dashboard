Muis kijkt om zich heen en overal waar ze kijkt ziet ze een grote rode muur. Ze vraagt aan alle dieren die ze tegenkomt: Zeg, weet jij waarom de muur hier staat?

De antwoorden die ze krijgt zijn heel divers en interessant:

“Omdat er gevaar is aan de andere kant van de muur. Die grote rode muur biedt blijkbaar bescherming.”

Of: “Die muur is er altijd al geweest.” Alle dieren hebben een antwoord maar niemand heeft een verklaring. Geen van de dieren (buiten muis) lijkt zich aan de muur te storen.

Dan komt er ineens een hemelsblauwe vogel over de muur gevlogen. Die komt uit het land van achter de muur. Muis mag mee op de rug van de vogel om te kijken hoe de wereld eruit ziet. Het is een wereld vol met mooie kleuren en lekkere geuren. En weet je wat er toen gebeurde? Weet je wat er gebeurde toen de vogel samen met Muis terugvloog? Dat is echt heel bijzonder!

Het is een mooi idee en bovendien prachtig uitgewerkt maar de angsten van de beesten zijn nogal abstract. Bang zijn voor het grote onbekende gevaar , dat kun je een kind goed uitleggen. Maar de leeuw is moe en wil niet denken aan het gevaar aan de andere kant. Aan de andere kant is het grote, zwarte niets. Dus je kunt ook bang zijn voor iets waar je je geen voorstelling van kunt maken. Is dat wel logisch voor een kind. Als je als voorlezer dat niet al te abstract wilt uitleggen kun je laten zien dat de wereld binnen de muren juist grauw is en later blijkt dat de wereld erbuiten juist heel fleurig is. Ook de clou van het verhaal is een doordenker. Het is een boek dat je niet zomaar weglegt. Als je kind bang is voor onbepaalde zaken is dit boek zeker een aanrader.

Britta Teckentrup is een Duits illustrator en de keuze voor een grote muur komt hierdoor vrij logisch over. Haar kleuren zijn mooi gekozen. De muur is helder rood en de rest binnen de muren grauw en grijs. Alles daarbuiten is erg vrolijk. Buiten de muur zie je de mooiste kleuren: het lijkt een feestje en het is dus helemaal niet iets om bang voor te zijn!

Teckentrup is een meer dan begenadigd illustrator. Op iedere tekening is veel meer te zien dan je op het eerste gezicht denkt te zien. De vacht van iedere dier heeft een andere structuur. De kat heeft een dikke gestreepte vacht terwijl de beer wolliger is. Het lijkt met een soort wasco gekleurd te zijn, uitgeknipt en dan later in het landschap geplakt. De bomen zijn zo getekend zoals kinderen het doen: een stam met duidelijke takken en een cirkel eromheen. De dieren zien er vriendelijk uit en aan het einde zelfs heel blij. Mooi getekend, goed geschreven met een diepere boodschap.

Voor de kleine filosofen, gevoelige kinderen en de beelddenkers is dit een bijzonder fraai boek.

Verschenen in:2018

Aantal pagina’s: 32

Laatste editie: 16 januari 2018

Uitgeverij Gottmer

ISBN 9789025768256