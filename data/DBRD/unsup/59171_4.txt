Nanokanaries en olifantenhersenen  is het debuut van de Gentse schrijfster Pen Stewart. Deze verhalenbundel bevat één novelle, Distortiaanse linie, en negen korte verhalen.

Kleine Pen, die van kindsbeen af zeer creatief was, hield zich voornamelijk bezig met tekenen, lezen en schrijven. Aanvankelijk lag het accent op het schilderen, maar Pen werd min of meer gedwongen om haar creativiteit anders te gaan uiten en ze begon volop te schrijven. Op dit ogenblik gaan schilderen en schrijven hand in hand. Ze heeft een van haar schilderijen gebruikt als cover voor haar debuut. Op de cover prijkt ‘Barok interieur’ in aquarel en mixed media op paneel.

Nanokanaries en olifantenhersenen  bevat tien verhalen, waarvan verschillende de afgelopen jaren hoge ogen gooiden bij diverse schrijfwedstrijden, onder andere De distortiaanse linie, de enige novelle in het boek, werd vijfde in de YA.nl-Distopia schrijfwedstrijd. De overige verhalen in het boek zijn dus stuk voor stuk hoogvliegers van eerdere schrijfwedstrijden.

De ‘novelle’ De distortiaanse linie  is een echt pareltje. De mooie, beschrijvende en vlotte schrijfstijl laat de lezer genieten en nadenken over dagelijkse dingen waarbij je voorheen amper stilstond.

Met het verhaal 'Nanokanaries en olifantenhersenen', dat tevens de titel van de bundel is, veroverde Pen Stewart in 2012 een plaatsje op de longlist voor de Luitingh fantasy-manuscriptenwedstrijd. En in 2013 won ze met dit verhaal de Feniksprijs, onderdeel van de Paul Harland Prijs, de langstlopende verhalenwedstrijd voor het fantastische genre in de Lage Landen.

Elk verhaal op zich is een waar plezier om te lezen. Het is een verweving van fantasie, sciencefiction, magisch realisme en distopie. Inhoudelijk gaan alle verhalen over hedendaagse problemen die zich afspelen in een andere fictieve wereld, ver buiten de onze. In elk verhaal vind je wel iets terug wat aanspreekt. Dit kunnen de personages zijn die zeer menselijke eigenschappen hebben, of de nieuwe werelden die gecreëerd worden, waarin ze leven, die raakvlakken hebben met elkaar.

Dat elk verhaal je een andere kijk op hedendaagse problemen voorschotelt, maakt dat dit boek zoveel meer is dan een verhalenbundel op zich. Pen Stewart heeft de gave om de problemen die mensen bezighouden in een ander daglicht te stellen waardoor je onbewust op een andere manier naar de dingen gaat kijken. De verhalen zijn doorspekt met thema’s als vriendschap, liefde, mishandeling, eenzaamheid, verlies, religie, discriminatie, teleurstelling, en zoveel meer. De lengte van de verhalen varieert aanzienlijk: van 4 tot 84 pagina’s.

Bovenal houdt Pen Stewart van originaliteit en beoogt ze haar lezers op een andere manier naar maatschappelijke problemen te kijken. Deze bundel is een echte aanwinst voor het literaire genre.