De eerste schooldag op de Finse middelbare school Polakaski verloopt anders dan verwacht. Terwijl de leraren samendrommen in de lerarenkamer krijgen ze al snel slecht nieuws te verwerken. Scholiere Laura Anderson wordt vermist. Na een feest eerder die avond is ze niet thuisgekomen. Speculaties doen al snel de ronde. Was Laura wel of niet op het feest? En wat heeft de eerdere verdwijning van Venla, inmiddels twintig jaar geleden, hiermee te maken.
J.K. Johansson, pseudoniem van een groep Finse scriptschrijvers, schrijven met Laura hun debuut en het eerste deel van een trilogie. Gelukkig maar, want het spannende young adult boek, dat de sfeer draagt van Twin Peaks, is een absolute aanrader. EÃ©n die na het lezen van de laatste pagina vraagt om meer.
De karakters, zoals voormalig internetagent Miia, en schoolpsycholoog Nikke, worden goed weergegeven. Al is Miia's eigen verbod om op Facebook te kijken en hoe dit wordt weergegeven, een beetje overdreven. Dit komt ook omdat dit niet goed wordt toegelicht door de auteurs. De dialogen zijn prettig om te lezen. Er wordt gebruik gemaakt van functioneel taalgebruik, wat soms wel eens wat houterig kan overkomen. Aan de andere kant past dit precies bij de sfeer van het verhaal en de gekozen karakters. Wel is het jammer dat de ouders van Laura nagenoeg onzichtbaar blijven in het boek. Er wordt aan hen alleen gerefereerd door anderen.
De auteurs leven zich duidelijk goed in de belevingswereld van jongeren in. Facebook speelt een grote rol in het verhaal en als de ouders een facebookpagina openen, lijkt het alsof Laura misschien wel helemaal niet zo onschuldig is.
In Laura lopen verschillende verhaallijnen door elkaar, die op het einde steeds meer bij elkaar lijken te komen. Lijken, want J.K. Johansson heeft met dit eerste deel bewezen de lezer alle kanten op te sturen. En dat wat nu voor de hand lijkt te liggen, zou in deel twee wel eens helemaal anders kunnen zijn.
Om te weten hoe het verder gaat moeten we helaas nog tot februari 2015 wachten. Dan komt Noora uit, deel twee in deze spannende trilogie.
Uitgeverij: House of Books