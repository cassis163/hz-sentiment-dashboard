In dit tweede deel van de Zeven Zussen wordt Ally d'Aplieses geschiedenis ontrafeld. Op het moment dat haar vader overlijdt, beleeft zij net een romantische zeilvakantie met haar zielsverwant en liefde van haar leven, Theo Falys-Kings, die, net als Ally, een beroemdheid is in de zeilwereld. Ze vertelt hem alles over haar fascinerde familie en Theo komt erachter dat haar achternaam d' Apliese een anagram is van Pleiaden, die sterrengroep waarnaar elke zus is vernoemd.
Wanneer Ally hoort van het plotselinge overlijden van Pa Salt en naar Atlantis komt, krijgt zij, net als de vijf andere zussen, haar eigen enveloppe met de mysterieuze verwijzing naar haar afkomst overhandigd. Ze besluit in eerste instantie om hier nog niks mee te doen, omdat zij samen met Theo hard aan het oefenen is voor de Fastnet, een van de zwaarste zeilraces ter wereld.
Door een traumatische gebeurtenis verandert haar leven in één klap en ze besluit om de zeilwereld voorgoed achter zich te laten en zich, net als haar oudste zus Maia, te storten op het ontrafelen van haar familiegeschiedenis.
Ze ontdekt in haar enveloppe nog iets anders dan alleen een brief, namelijk een bepaald voorwerp. Dit voorwerp komt later in het boek ook weer heel mooi terug. (om geen spoilers te geven, verklap ik verder niets over wat het voorwerp inhoudt)
Haar zoektocht lijdt haar naar Noorwegen, naar de familie Halvorsen. Hier vindt zij, naast haar biologische tweelingbroer, ook haar biologische vader terug en komt zij achter haar eigenlijke naam.

Het verhaal gaat terug in de tijd van het Noorwegen in 1875 en vertelt het verhaal van de jonge boerenmeid Anna Landvik, die een stem als een nachtegaal heeft en ontdekt wordt door een vooraanstaande musicus, Herr Franz Bayer, die haar meeneemt naar Christiania, het tegenwoordige Oslo, om daar te werken aan haar stem en haar carrière, door haar te laten zingen in het stuk van Griegs "Peer Gynt". Ze laat haar ouders en broer achter, evenals Lars, haar verloofde.
Als ze de muzikant Jens Halvorsen ontmoet, worden zij beiden op slag verliefd en ze besluiten uiteindelijk om samen naar Leipzig te gaan om daar hun geluk te beproeven. De verloving met Lars is inmiddels al verbroken omdat zij beiden inzien dat zij niet bij elkaar passen.

Het verhaal maakt ook nog een sprong naar 1936 en vertelt dan het verhaal van Jens Horst Halvorsen, ook wel Pip genoemd, de kleinzoon van Anna.Hij studeert aan het conservatorium van Leipzig en krijgt te maken met een roerige tijd waarin de Tweede Wereld oorlog in aantocht is. Hij vlucht met drie vrienden naar Noorwegen, omdat ze denken daar veilig te zijn. Maar het land wordt compleet overrompeld door de Duitsers, met desastreuze gevolgen voor Pip en zijn Joodse echtgenote.

Hoewel het verhaal veel overeenkomsten heeft met het verhaal van Maia, is het toch weer een heel ander verhaal geworden. Het laat goed zien hoe Ally met verlies omgaat en hoe zij troost vindt in de muziek, die als een rode draad door haar familiegeschiedenis loopt.
Ook in dit verhaal zitten weer hele kleine subtiele hints verstopt.
De cliffhanger, die eindigt bij het derde zusje, Star, belooft wederom een prachtig nieuw verhaal waarvan ik al bijna niet kan wachten om te gaan ontdekken.
Kortom: wederom een aanrader!