Clive Cussler en gezonken schepen zijn in één adem te noemen. Wat hij als hobby werkelijk doet beschrijft hij in zijn boeken. Onderdeel van het avontuur is altijd wel het vinden en bergen van vergane schepen, of de spullen ervan. Met Dirk Pitt als directeur van NUMA, het National Underwater and Marine Agency. Het is niet toevallig dan Cussler vanuit een echte NUMA in zijn vrije tijd op zoek is naar vergane boten en die ook probeert te bergen. Wassende maan is het nieuwste avontuur waarin de volledige familie Pitt een bepalende rol speelt. Aan het begin wordt - als extra bagage - teruggeblikt naar momenten in de geschiedenis die later in het verhaal van belang zijn.
Dirk Pitt is met een heel andere opdracht bezig in de Egeïsche zee als zijn aandacht wordt getrokken door het gedrag van een vissersboot. Er wordt gedoken en een kistje met gouden munten en een kroon is de vondst. Bijna gelijktijdig wordt een aanval gepleegd op het beroemde Topkapi Paleis in Istanbul. Loren, echtgenote van Dirk Pitt, wordt als gijzelaar meegenomen, samen met een aantal relikwieën.
Als in een Turkse moskee een explosie plaatsvindt, wordt daar zelfs de Amerikaanse regering onrustig van. Analyse van al deze gebeurtenissen wijzen naar één man, de Turkse Ozden Aktan Celik, een achterkleinkind van de laatste sultan van het voormalige Ottomaanse rijk, Mehniet VI. Om te voorkomen dat in het middenoosten de vlam in de pan slaat, moet Pitt een halt toeroepen aan de plannen van Celik. En dat gaat niet zonder slag of stoot! Niet alleen van vader Pitt, maar ook van de tweeling Dirk en Summer wordt in dit verhaal de nodige inbreng geëist.
Clive Cussler wordt in zijn verhalen rond Dirk Pitt al enkele jaren ondersteund door zijn eigen zoon Dirk. Toeval of niet, Dirk schrijft over Dirk. Met veel historie en nautische geheimen gidst de Cusslerclan de lezer door heden en verleden. Dat hier en daar het toeval een handje geholpen moet worden is wel jammer, maar niet onoverkomelijk. Zoals meer verhalen van Cussler steekt Wassende maan ook weer behoorlijk complex in elkaar. Meerdere gebeurtenissen, verspreid over evenzoveel landen, moeten uiteindelijk toch naar één oplossing leiden. Dan kan het niet anders of er moet hier en daar wat bijgestuurd worden. De Cusslerfan kijkt er niet meer van op en blijft smullen van de mengeling van en het spanningsveld tussen archeologie, geloof en macht. Voor lezers die voor het eerst Cussler lezen, blijft het even wennen.