frisse wind,Doorbraak, zo heet het nieuwste boek van Jonathan Kellerman in Nederlandse vertaling. Het is wederom een boek met Alex Delaware in de hoofdrol. Eigenlijk schrijft Kellerman slechts bij uitzondering een stand-alone boek. Er wordt een bluesgitarist vermoord. Later blijkt dat meerdere creatieve geesten slachtoffer zijn geworden van een seriemoordenaar. Grote overeenkomst tussen de overledenen is, dat al deze mensen veelbelovend waren en binnen hun beroep in de lift zaten. Delaware, psycholoog, wordt door Milo, vriend en politieman, wederom benaderd om zijn licht te laten schijnen over dit raadsel. We komen de bekende hoofdpersonen weer tegen: Alex, Milo en Robin. Het privé-leven van Delaware wankelde in Moordboek, het vorige boek uit de Delaware-reeks. In Doorbraak is de relatie tussen Alex en Robin beëindigd. Wat mij betreft werd dat tijd. Robin begon mij te irriteren; zo perfect kan een mens niet zijn.

Doorbraak is weer een typische Kellerman. Veel snufjes tijdsgeest en veel impressies van allerlei plekken, situaties en hedendaagse Amerikaanse gewoontes. Ik heb dit altijd een kracht gevonden van Kellerman. Hij neemt je aan de hand mee door een klein stukje Amerika, dit alles verpakt in een spannend verhaal. Ook in dit boek wordt er veel gespeurd en gezocht en er worden weer talrijke kilometers afgelegd. Door aanwijzingen te onderzoeken wordt de puzzel stukje bij beetje compleet.

Opmerkelijk in Doorbraak is, dat Kellerman enkele belangrijke nieuwe hoofdpersonen introduceert. Allereerst is daar Petra. Zij speelde een prominente rol in een vorig boek van Kellerman getiteld Billy Straight (geen Delaware). Nu introduceert hij haar in de Delaware-serie . En dan is er Stahl, een nieuwe rechercheur. Hij is een teruggetrokken, stille man, niemand krijgt echt hoogte van hem. Zo tegen het eind wordt de achtergrond van zijn gedrag verklaard. Deze nieuwe figuren, in combinatie met het meer op de achtergrond plaatsen van Robin maakt dat Kellerman de 'Delaware- serie een nieuwe injectie heeft gegeven. Er waait een frisse wind in Doorbraak en deze wind is mij goed bevallen. De plot zat goed in elkaar, alleen op het eind vond ik iets teveel sprake van toeval.

Zoals gewoonlijk geeft Kellerman mij waar voor mijn geld. Een prettig leesbaar boek, een misdaadverhaal met veel indrukken van het gewone Amerikaanse leven. En de hand van psycholoog Kellerman is telkens aanwezig, zonder twijfel is hij deskundig op zijn oorspronkelijke vakgebied. Wat mij betreft 3½ ster.