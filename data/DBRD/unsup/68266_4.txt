Drijfzand is de 25e roman van de hand van Jose Vriens en een van de zes titels die deze bijzonder productieve schrijfster publiceert in 2014. De auteur is vooral geliefd vanwege haar familie- en liefdesromans die via verschillende uitgeverijen worden uitgebracht. Eerder schreef zij kinderboeken en non-fictie, maar sinds 2008 richt Vriens zich uitsluitend op het schrijven van romans. ’Drijfzand’ is het tweede boek dat ik van deze schrijfster lees en haar manier van vertellen is prettig herkenbaar. De omslag voor dit boek vind ik goed gekozen; het geeft de vertwijfeling aan van iemand op een tweesprong in haar leven.

Drijfzand is een vlot leesbare, eigentijdse familieroman. De toegankelijke schrijfstijl van José Vriens zorgt ervoor dat de lezer zich al snel kan inleven in Mirte, de hoofdpersoon, met wie de schrijfster een geloofwaardig en sympathiek karakter heeft neergezet. Mirte is een mooie, jonge vrouw, die na een teleurstellende relatie op eigen kracht weer is opgekrabbeld en haar leven nu goed voor elkaar heeft. Ze heeft een fijne familie, een aantal goede vrienden, een luxe appartement en een uitdagende, goedbetaalde baan. Maar dan verschijnt de aantrekkelijke Hans in haar leven. Overdonderd als Mirte is door zijn aandacht en liefdevolle attenties, raakt ze halsoverkop verliefd op hem. Het plaatje is voor haar dan compleet en het leven lijkt haar op alle fronten weer toe te lachen. Maar Hans blijkt echter een veel minder prettige persoonlijkheid te zijn, dan dat hij Mirte wil doen geloven en na verloop van tijd blijft Mirte achter met de brokstukken van een kapotgeslagen leven.

Het boek start met het begin van de relatie tussen Mirte en Hans. Omdat je als lezer na de proloog al weet waar deze relatie zal eindigen, oogt de opbouw van het verhaal wat lang te worden. Toch lijkt Vriens dit bewust gedaan te hebben, want op deze manier krijg je meer inzicht in het personage van Mirte en ook begrip voor haar handelen. Bovendien weet de schrijfster onderhoudend en vooral realistisch te vertellen. Vooral de verwarring en wanhoop van Mirte zijn goed voelbaar, maar ook haar emotionele veerkracht. Want ondanks de ingrijpende gebeurtenissen en de chaos in haar leven, weet Mirte overeind te blijven, de touwtjes weer aan elkaar te knopen en durft ze toch weer voorzichtig te geloven in de liefde. Wat je haar gedurende het verhaal ook zo graag gaat gunnen. De belevenissen van Mirte in haar nieuwe baan, geven het verhaal ineens nog een andere, avontuurlijke wending. Hierdoor word je toch nog even op het verkeerde been gezet en wordt het verhaal minder voorspelbaar dan verwacht. De romantische momenten zijn goed gedoseerd, net als het vleugje spanning dat aan het verhaal is toegevoegd. Kortom, een heerlijk en echt feelgood-boek, uitstekend om de zinnen even mee te verzetten en zeker geschikt voor een regenachtige middag op de bank.