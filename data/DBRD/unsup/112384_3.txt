Edith Tulp is freelance journalist - columnist - redacteur en schrijver.
In 2016 debuteerde ze met De bushsoldaat, een boek dat goed ontvangen werd.

In Alleen dapper te zijn maken we kennis met Simone Jastein, een jonge vrouw die - vanwege depressieve klachten - in groepstherapie is.
Ze voelt zich echter niet thuis in de groep en mede naar aanleiding van een opmerking van de groepsleider besluit ze op reis te gaan.
En dan niet een simpele vakantie, hoe leuk ook, maar een echte , lange reis.
In een folder ziet ze de aankondiging van een groepsreis naar Afrika, onder andere naar de Sahara en die uitdaging spreekt haar erg aan.
Ze meldt zich aan bij de reisleider en als alles geregeld is, vertrekt ze.

Eenmaal aangekomen valt de groep haar tegen, ze wordt niet geaccepteerd en verwend gevonden.
Ook krijgt ze de nodige op en aanmerkingen van Koen, de reisleider, te verduren.
Uiteindelijk - na een enerverende ervaring - past ze zich aan.
Ze raakt gegrepen door de onmetelijke woestijn en de jungle en uiteindelijk verandert ze ook.
Al is het zeker niet gemakkelijk, want onder andere naarmate de vermoeidheid toeneemt komen de onderlinge verhoudingen op scherp te staan.

Alleen dapper te zijn is goed en vlot en soms beeldend geschreven.

"De penetrante stank, de lijkenlucht van de sloppenwijken, leek aan haar huid en kleren te kleven."

Het verhaal is goed opgebouwd: een kort deel over haar leven in Nederland,, daarna haar ervaringen tijdens de reis en het verdere verloop daarvan na de reis. Alleen het einde van het boek komt tamelijk abrupt, dat had misschien wat beter uitgewerkt kunnen worden. Bovendien had onder meer de relatie van Simone met Koen wat mij betreft meer diepgang mogen krijgen.
.Als lezer leer je Simone en haar problemen goed kennen en ook haar instelling in het leven.
Mooie en boeiende beschrijvingen over Afrika, afgewisseld door relationele verwikkelingen , onder andere in de groep, maken dit boek een plezierige en tevens leerzame leeservaring.
Daarbij is het ook een interessante inkijk in het mooie Afrikaanse land en haar bewoners.