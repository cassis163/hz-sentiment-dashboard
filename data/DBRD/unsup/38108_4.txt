De titel van deze roman zou zo kunnen verwijzen naar een derde deel van een trilogie, maar dat is Gelukspad 3 niet. Anna Fredriksson schreef al eerder scripts voor onder andere de serie Wallander en haar debuutroman Het zomerhuis wordt verfilmd.

De roman is opgedeeld in vier delen. Het eerste deel gaat over Johanna. Zij woont met haar twee dochters in een dorp op het adres Gelukspad 3. Ze heeft een baantje in de zorg en veel contact met vriendinnen. Op een dag komt haar ex Kalle aan de deur met de mededeling dat hij stopt met zijn extra bijdrage voor haar en de kinderen. Alsof rondkomen zonder deze maandelijkse gift van haar ex-man niet moeilijk genoeg is, blijkt één van haar dochters ook nog eens gepest te worden. Dan wint Johanna plotseling de loterij en besluit ze het penthouse boven haar ex in Stockholm te kopen.

Vanaf dat moment beleef je als lezer het verhaal door de ogen van Kalle, die tegenwoordig zijn naam als Calle schrijft omdat dat hipper is. Na de scheiding met Johanna is hij verhuisd naar de hoofdstad van Zweden om tandarts te worden. Hij heeft het financieel best breed, heeft een nieuwe vriendin, een mooi appartement en een heleboel succesvolle vrienden. Door zijn afkomst blijft hij zich schamen voor zijn vrienden en dit probeert hij te verbergen door zijn geld uit te geven aan dure kleding en spullen. Als Johanna in het luxe penthouse boven hem komt wonen weet hij hier geen raad mee. Opeens moet zijn vriendin Fanny kennis maken met de kinderen die om de week komen logeren en hij snapt de levensstijl van Johanna niet, want ondanks het feit dat ze miljonair is geworden blijft ze werken in de zorg en kleedt ze zich als een gemiddeld persoon.

Daarna ligt het vertelperspectief bij Fanny. Ze doet haar uiterste best om de nieuwe situatie te accepteren, maar merkt dat Calle een geheim met zich meedraagt. Terwijl ze probeert te ontdekken wat haar vriend voor haar verzwijgt, komen de drie personages in het laatste deel samen. En dat is jammer, want ieder personage heeft zijn mooie kanten. Frederiksson bouwt de karakters langzaam op, waardoor ze beetje bij beetje steeds dichter bij je komen te staan. Je krijgt een duidelijk beeld van hoe ieder voor zich met rijkdom omgaat. Hoe Calle geld gebruikt om zich te verstoppen achter zijn verleden en Johanna het geld juist gebruikt om het leven van haar kinderen te beteren, terwijl ze zelf niet gelukkig wordt van de verhuizing. Aan het einde van het boek komt alles samen en de ontknoping is teleurstellend. De personages voelen als echte mensen, maar zo langzaam als alles in het begin gaat, zo snel verloopt het eind van het verhaal.

Ondanks dit teleurstellende einde geeft Fredriksson een mooi beeld van de verschillende levens. Ze laat zien wat mensen doen in hun pogingen om gelukkig te worden. Hiermee kaart ze hedendaagse onderwerpen aan zoals echtscheidingen, gemengde gezinnen, verslavingen, geldproblemen, pesten en status. Ondanks het gegeven dat sommige verhaalaspecten een beetje vreemd overkomen, zoals de loterij winnen en dan ook nog een penthouse in hetzelfde appartementencomplex als je ex-man kopen, weet de schrijfster toch realistische personages neer te zetten met eigenschappen waarin we de moderne mens kunnen herkennen.