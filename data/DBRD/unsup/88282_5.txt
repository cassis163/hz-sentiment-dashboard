In ‘Verminkte toekomst’ staat het verhaal van Sanne Philips centraal. Sanne is rechercheur bij de politie in Hoorn en werkt al jarenlang samen met haar partner Luca Borra. In dit vierde deel van de VT-thrillerreeks, die overigens uitstekend afzonderlijk van elkaar te lezen zijn, staat het persoonlijke verhaal van Sanne centraal.

“De dood zou haar rust geven, rust die ze eerder nooit had kunnen vinden. Ze had haar dochter het leven geschonken, en zou haar nu het leven redden. Had ze toch iets goeds gedaan in haar zesentwintigjarige bestaan.”

Als Sanne tien jaar oud is verdwijnt haar moeder spoorloos. Sanne groeit op bij haar grootouders. De verdwijningszaak van haar moeder is één van de redenen waarom Sanne voor haar latere beroep kiest. Vierentwintig jaar na de verdwijning, ontvangt Sanne een envelop met daarin de ketting die ze haar moeder kort voor diens verdwijning gaf. Op advies van paragnost, Will de Jager, duikt ze in het verleden en stuit daarbij op een hele reeks verdwenen jonge vrouwen. Het onderzoek dat volgt, levert in eerste instantie meer vragen dan antwoorden op.

“Het was afschuwelijk om te zien hoe Sandy naar haar had gekeken, terwijl de jonge vrouw de auto bestuurde. Verraad, erger kon niet. Verraden worden door een andere vrouw. Ze was gaan gillen en reed recht op een boom af. Joris hield zijn wapen in haar nek en sommeerde haar te remmen.”

Een melding over mogelijke kindermishandeling en een nieuwe vermissing van een vrouw, doen haar persoonlijke onderzoek stagneren. Sanne zet haar zoektocht echter toch voort en wordt daarbij geholpen door haar collega Luca Borra en paragnost Will.
Ontdekt Sanne de waarheid? Je leest het in ‘Verminkte toekomst’.

Enfin, ik was al fan van auteur Melissa Skaye, maar mijn bewondering voor deze schrijfster wordt bij elk nieuw boek alleen maar groter. Het is weinig auteurs gegeven om telkens een nieuw boek te schrijven met dezelfde personages in de hoofdrollen en dan tóch zo verrassend te zijn. Skaye kan dat wel en dat is uitzonderlijk. Bovendien blijft zij groeien qua schrijfstijl en verhaalconstructies.

‘Verminkte toekomst’ is zó goed en zó spannend dat ik mij afvraag hoe Skaye dit nog denkt te overstijgen. De VT-serie van deze auteur is –naar mijn mening- uitstekend geschikt voor een televisieserie. Het zou ‘Flikken’ en ‘Moordwijf’ zomaar van de troon kunnen stoten.

“Voordat Sanne en Luca de autopsie bij het NFI zouden bijwonen, gingen ze eerst langs Gerry Slotemaker. De boy upstairs had de cassette bekeken en had daar wel iets over te vertellen.”

Terug naar het boek. Een heerlijke spanningsopbouw en intrigerende wendingen, nemen de lezer mee naar een uitstekende finale. Grote kracht van deze auteur is overigens dat ze kans ziet om voldoende informatie te bieden aan die lezers die de eerdere delen niet kennen, maar daarmee de lezers die wel bekend zijn met de hele serie, niet ‘vervelen’. Bovendien grijpt ze zo nu en dan terug naar eerdere zaken die Sanne en Luca hebben opgelost en dat doet ze eveneens precies zó dat het voor de nieuwe lezer duidelijk is (en wellicht triggert om die eerdere delen te gaan lezen; ik zeg doen!), maar voor de bekende lezer uitsluitend een gevoel van herkenning oproept.

Kortom, Skaye did it again! Ze overtreft zichzelf opnieuw met ‘Verminkte toekomst’!

De auteur
Melissa Skaye (1972) is auteur van de VT-thrillerreeks: ‘Virtuele tango’, ‘Verboden tranen’ en ‘Verleden tijd’. ‘Verminkte toekomst’ is het vierde deel van de reeks met rechercheurs Sanne Philips en Luca Borra in de hoofdrol. Ook is zij auteur van de thriller ‘In onschuld’ en de fantasyreeks Jeremy Jago. Ze heeft in diverse bundels korte thrillerverhalen gepubliceerd. Melissa woont samen met haar man en twee kinderen in Hoorn. www.melissaskaye.nl

Uitvoering
Uitgeverij Letterrijn
ISBN 9789491875403
Paperback, 310 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent en boekrecensent.
http://ht-c-communicatie.nl/