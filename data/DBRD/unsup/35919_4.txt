Toen ik dit boek uit had stond er een bericht in de krant. Een gevangene was, na een kleine ingreep, uit het ziekenhuis ontsnapt. Stond het boek soms ook in de bajesbiep en had het verhaal de crimineel op een idee gebracht? Waarschijnlijk omdat ik zoveel sympathie voelde voor Frank, de ontsnapte gevangene uit Een lang weekend, vond ik het ontzettend sneu voor de man dat hij snel door de politie gevonden werd. Nog voor hij zich had weten te bevrijden van zijn handboeien zat hij alweer achter de tralies. Gelukkig kon Frank 6 dagen van zijn vrijheid genieten en werden deze dagen onvergetelijk voor de hoofdpersonen Henry en Adele.

Henry is een eenzame jongen van 13 jaar. Hij woont met zijn gescheiden moeder in een Amerikaans dorp. Het gezin komt weinig buiten de deur. Een enkele keer rijdt moeder Adele en Henry naar de supermarkt om boodschappen te doen (diepvriesproducten inslaan). Op één van deze zeldzame middagen dat zij samen winkelen wordt Henry aangesproken door Frank, een ontsnapte gevangene. Henry en Adele nemen de man mee naar huis en geven hem onderdak. Terwijl de politie jacht maakt op Frank beleven zij met z'n drietjes 6 heerlijke dagen.

Het was een ontzettend goed boek. Ik heb hem achter elkaar uitgelezen. Jammer dat het niet helemaal afliep zoals ik had gehopt. Ik vond Henry zo'n lief ventje en had hem graag gelukkig zien worden met Adele en Frank. Het eind vond ik erg mooi. Henry had in het weekend samen met frank een taart gemaakt. Later toen hij bakker was dacht hij nog vaak aan Frank terug. Uiteindelijk, na 18 jaar, bracht een taart hen weer bij elkaar!