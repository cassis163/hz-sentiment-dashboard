Dit boekje werd mij aangeraden door een vriendin die bezig is met het thema "de dood", en de verschijnselen hier rondom.
Het boekje beschrijft de levenscyclus van Zieltje, een ziel die afdaalt naar de aarde om een mensenleven te leiden, en het proces hiernaartoe en hierna. Zieltje wil heel graag naar de aarde, het lijkt haar allemaal zo spannend wat hier gebeurt! Zieltje krijgt hiertoe de kans en neemt de sprong: ze kiest haar ouders uit, haar levenspad en ook haar grootste vijand in het leven. De weg naar het geboren worden is een lastige, het leven zelf valt ook niet mee, en Zieltje maakt meermalen keuzes die levensbepalend zullen zijn voor hier op aarde en daarna.

Het boek leest als een kinderboek, niet in de laatste plaats door de naam Zieltje en is wat zoetsappig. De onderliggende boodschap is echter duidelijk: iedere ziel kiest voor dit leven en welke les te leren nog voor je geboren wordt. Veel is van tevoren duidelijk, maar je hebt altijd een vrije wil te doen met je leven wat jij wilt. Uiteraard weet ik niet of deze boodschap de waarheid is, dat weet niemand.
Wanneer je je wilt verdiepen in spiritualiteit is dit boekje denk ik een goede start, met begrijpelijke taal en een helder uitleg.