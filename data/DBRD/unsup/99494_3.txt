De strijd van een jonge man om te ontsnappen aan het milieu waar hij eens thuishoorde. Danny Carter groeit op in een slechte buurt in Chicago, en hij en zijn beste vriend Evan ‘verdienden hun brood’ met inbreken. Op een dag gaat het mis: Evan schiet iemand dood en Danny weet nog maar net de plaats delict te ontvluchten. Hij is zo geschrokken van de gevolgen – Evan wordt ingerekend en krijgt een lange gevangenisstraf – dat hij prompt zijn slechte leven vaarwel zegt en een keurig bestaan opbouwt.
Zeven jaar later woont Danny met zijn vriendin Karen in een keurig flatje en heeft Danny een heel aardige baan als voorman op de bouw. En dan duikt Evan op… Evan heeft destijds gezwegen over Danny’s rol bij de inbraak maar hij wil daar nu wel graag iets voor terugzien. Hij chanteert Danny en dwingt hem samen met hem het zoontje van zijn baas te ontvoeren zodat ze een ruim losgeld kunnen vragen.

In een heldere, welhaast Brits te noemen sfeer beschrijft Sakey hoe Danny wanhopig tracht zijn oude leven vaarwel te zeggen zonder zijn hele bestaan op het spel te zetten. Hij moet ver gaan, heel ver. De politie gelooft het immers niet, als iemand met een strafblad komt vertellen dat hij gedwongen wordt om mee te doen aan een misdaad? Karen heeft gedreigd weg te lopen als hij ooit nog zijn oude gewoontes oppakt, dus hij kan ook bij haar niet direct aankloppen om hulp. Ten einde raad besluit Danny mee te doen, maar hij wringt zich in alle bochten om de schade zo beperkt mogelijk te houden. Sakey heeft Danny’s gemoedsgesteldheid trefzeker op papier gezet. De lezer leeft intens mee met zijn dilemma’s. The Blade Itself is spannend en boeiend en maakt het probleem van jonge criminelen inzichtelijk. Een uitstekend debuut van de jonge copywriter Sakey.

(Door: Jannelies Smit)