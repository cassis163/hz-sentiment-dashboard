‘Gewoon Sanne’ is alweer het zesde deel in de Sanne-reeks. De boeken in deze serie volgen elkaar op, waardoor je ze wel het beste “in de goede volgorde” kunt lezen. Als je bekend bent met de verschillende personages kun je de boeken ook prima los lezen. Elke week kun je in het tijdschrift Margriet verder lezen over de avonturen van Sanne.

Marjan van den Berg heeft een gemakkelijke en vlotte schrijfstijl. Haar boeken over Sanne zijn heerlijk om te lezen. De auteur schrijft zeer beeldend, waardoor je alles zo voor je ziet gebeuren. Tijdens het lezen maak je beelden hoe alle personages eruit zien en waar alles zich afspeelt. Geweldig als een auteur dat voor elkaar krijgt.

Sanne maakt in ‘Gewoon Sanne’ weer een heleboel mee, zoals we inmiddels van haar gewend zijn. Ze wordt op een heel natuurlijke manier neergezet door Van den Berg. Dat maakt het verhaal geloofwaardig en erg leuk om te lezen. Ook al heb ik het meeste al in de Margriet gelezen, ik vind het heerlijk om daarna alsnog de boeken over Sanne te (her)lezen.