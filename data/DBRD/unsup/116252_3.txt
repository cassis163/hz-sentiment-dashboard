Dit krijgt rechercheur Duckworth te horen van een jongeman die twee dagen uit zijn geheugen kwijt is. Op zijn rug staat slordig getatoeëerd: ‘IM THE SICK FUCK WHO KILLED SEAN’. Het lijkt een vergeldingsactie, maar de jongeman heeft geen idee wie Sean is. Alhoewel, zou het de hond van de overbuurvrouw kunnen zijn die hij heeft overreden? Detective Cal Weaver krijgt ook met een auto-ongeval te maken. Zijn hulp wordt ingeroepen door de oudtante van Jeremy. Hij is een jonge knul die op een feestje te veel had gedronken en pas weer bij zijn positieven kwam toen hij uit een auto werd gesleurd waarmee een meisje was aangereden. Dankzij een gewiekste advocaat kreeg hij voorwaardelijk, waarna het hele land jacht op hem maakte. Aan Weaver de taak om voor de veiligheid van Jeremy te zorgen. Geen taak waar Weaver op zit te wachten, maar werk is werk.  

Duckworth en Weaver kennen elkaar uit de Promise Fall-trilogie van Linwood Barclay, vernoemd naar het stadje waar Onhoudbaar zich afspeelt. Onhoudbaar is het vierde boek (!) van deze trilogie, of misschien eigenlijk wel het vijfde, als je Final Assignment ook meerekent, een novelle die alleen als e-book verscheen. De eerste drie boeken uit de serie zijn niet in vertaling verschenen, alhoewel sommige andere boeken van Barclay dat wel zijn.  

Onhoudbaar handelt over eigenrichting en hoever een gewone burger in staan is om te gaan als de woede maar groot genoeg is. In het boek bestaat de website Just Desert, waar mensen foto’s kunnen uploaden van hoe ze criminelen gestraft hebben, met als gruwelijk voorbeeld de kinderlokker wiens ‘gereedschap’ eraf gebeten werd door een hond.  

Duckworth en Weaver beleven hun avonturen in Onhoudbaar separaat van elkaar. Pas op het eind weten ze elkaar te vinden. De lezer zelf heeft ondertussen al veel eerder in de gaten hoe de vork in de steel zit, vooral omdat Barclay voldoende hints achterlaat om Duckworth en Weaver voor te blijven. De plotwendingen komen daardoor niet als een verrassing, maar die vormen ook niet de grootste drijfveer om dit boek te lezen. Waar het voornamelijk om gaat in Onhoudbaar is de nietsontziende behoefte bij een deel van de mensen om anderen te straffen en welke verregaande gevolgen dit kan hebben.

Ondanks de voorspelbaarheid in het grootste deel van het boek, komt Barclay op het laatst toch nog met een paar verrassingen die naargelang de eigen voorkeuren van de lezer voor een bevredigend einde zorgen, of niet.