Na de vele historische thrillers met geheime symboliek in schilderijen is er nu eindelijk een histothriller met een mysterieuze boodschap in een opera. Speciaal voor het Mozart jaar 2006 schreef Jorg Kastner Het Mozart-mysterie.

Hoofdpersoon in Het Mozart-mysterie is de jonge sopraan Pam Morton die tijdens de repetities van Mozarts opera Die Zauberflote flauw valt. Als ze bijkomt bevindt ze zich in het jaar 1791 in het lichaam van de hoedenmaakster Luise Heusler. Het is een gevaarlijke tijd. Luises zuster Josefine en een collega hoedenmaakster worden vermoord terwijl Luise zelf slachtoffer dreigt te worden van ontvoering. Luise maakt kennis met Mozart met wie ze een sterke verwantschap voelt. Maar ook hij wordt bedreigd. Luise wordt een speelbal in handen van twee rivaliserende Vrijmetselaars Loges die niet terugdeinzen voor moord en bedrog. De sleutel tot alle verwikkelingen blijkt te liggen in Mozarts laatste meesterwerk Die Zauberflote. De opera heeft een geheime kracht die gebruikt wordt als wapen in de strijd tussen goed en kwaad.

Kastner heeft zich voor Het Mozart-mysterie grondig gedocumenteerd. Het resultaat is een bijzonder sfeervol boek waarin het Wenen van de 18e eeuw bijna tastbaar tot leven komt. De koetsen, het kaarslicht, het theaterleven, de bijeenkomsten van de verboden geheime loges en de politieke situatie vormen een kleurrijk decor voor de intriges en gevaren waarmee Luise geconfronteerd wordt.
De lezer ziet de gebeurtenissen door de ogen van de ik-persoon Pam Morton die later verandert in Luise Heusler. Prettige bijkomstigheid is dat ze haar geheugen en kennis gewoon meeneemt naar de 18e eeuw. Vanwege haar dubbele identiteit kent Luise dus ook de toekomst. Dat maakt haar tot een soort alwetende verteller. Luise is alleen onwetend over haar eigen lot.

Het plot van Het Mozart-mysterie is slim maar gekunsteld. Een magisch realistisch verhaal op het grensvlak tussen droom en werkelijkheid. Het leven van Mozart zelf blijft tamelijk aan de oppervlakte. Het verhaal draait meer om zijn kenissenkring, zijn lidmaatschap van een Geheime Loge en zijn beroemde opera met de magische lading die daarin besloten ligt. Feiten en fictie, heden en verleden lopen onontwarbaar door elkaar heen. De gevaren komen van alle kanten, de complotten zijn talrijk en niemand is te vertrouwen. Het verhaal neemt een aantal keren een verrassende wending en het slot is even onverwacht als origineel.

Leuk voor de operaliefhebbers is dat er bij het boek een gratis cd wordt meegeleverd met hoogtepunten uit Mozarts Zauberflote. Het Mozart-mysterie is niet alleen een spannende reis door de tijd, maar tevens luisterrijk entertainment!