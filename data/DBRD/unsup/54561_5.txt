Dat geldt in ieder geval niet voor de personages uit Nele’s nieuwe boek: Boze Wolf. Pia komt op een reünie een oud-klasgenoot tegen die na jaren omzwerven weer terug in Duitsland is. Ze is zwanger van de tweede en dat is voor haar oudste dochtertje best wel lastig, ze doet boos tegen haar moeder en is opeens bang voor Wolfi, haar knuffel. Bodenstein is ondertussen druk bezig met het vinden van een nieuw onderkomen, het is tijd dat hij niet meer bij zijn ouders in het koetshuis woont.
Tegelijkertijd moeten Pia en Bodenstein hard aan de slag met een nieuwe moordzaak, er is een jong meisje naakt, verkracht en verdronken gevonden in de rivier, alleen, dat is niet de plek waar ze is gestorven. Wie is het meisje, waar komt ze vandaan en wie heeft haar dit aangedaan? Dat zijn de vragen die spelen in het nieuwste boek dat zich afspeelt in de Taunus.
Nele Neuhaus heeft met Boze Wolf wederom een fantastisch boek geschreven. Haar boeken wemelen weer van de personages, maar doordat we steeds meer mensen kennen uit haar eerdere boeken is dat ondertussen goed te doen. Ze heeft een goede balans gevonden tussen het privéleven van haar personages en de zaken waar de rechercheurs aan werken, en ook de (dader)stukjes van de onbekende man in de caravan zorgen ervoor dat je door wilt blijven lezen. Het boek is met ontzettend veel vaart en humor geschreven en ik zat op het puntje van mijn stoel bij de ontknoping.
We moeten namelijk niet vergeten dat wolven nooit alleen handelen, maar jagen in roedels. En dat zorgt ervoor dat je niemand meer kan vertrouwen.