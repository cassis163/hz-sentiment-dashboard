Er bestaan oneindig veel boeken over de wereldoorlog en de nazi’s. Telkens wordt het verhaal verteld vanuit een volwassen standpunt. Kinderen zien deze situatie in een volledig ander daglicht. In het boek De Jongen in de Gestreepte Pyjama wordt het verhaal verteld van de oorlog door de ogen van een 9-jarige jongen.

Korte inhoud
Bruno is de negenjarige zoon van een nazi-commandant die in Berlijn woont. Wanneer zijn vader moet verhuizen voor zijn werk, moet de ganse familie, waaronder ook Bruno, mee verhuizen. Ze komen terecht in een huis met de naam ‘Oudwis’. Vanuit zijn nieuwe kamer ziet hij een hoog, groot hek met daarachter allemaal mensen met dezelfde gestreepte pyjama aan. Hij besluit op verkenning te gaan en maakt zo kennis met Shmuel. Een jongen wiens levensomstandigheden compleet anders zijn dat die van Bruno, maar de ontmoeting groeit tot een ware vriendschap. De onwetendheid van Bruno dreigt echter uit te lopen tot een tragische afloop.

Originele invalshoek maar niet altijd realistisch
We kennen allemaal wel de meest zwarte bladzijden uit onze geschiedenis. Door het lezen van dit boek zie je deze geschiedenis echter door een andere invalshoek. Deze manier van lezen zorgt ervoor dat je een lichtjes andere kijk krijgt op het verhaal. Maar het blijft nog steeds één van de duisterste momenten uit de geschiedenis. De naïviteit en onwetendheid van Bruno komt niet altijd even realistisch over. Het is moeilijk om te geloven dat de negenjarige jongen niet weet wie Hitler (de Furie in het boek) is. Maar door deze onwetendheid wordt het verhaal nog een tikkeltje aangrijpender. De zinloosheid van al deze gebeurtenissen wordt nog duidelijker door kinderogen.

Vlotte schrijfstijl
John Boyle schrijft op een zeer vlotte manier. Je bent meteen mee in het verhaal en alles leest gemakkelijk weg. Hij weet je ook op de juiste manier te raken. Daarnaast heeft John Boyle ook een aparte manier om dingen te verwoorden. Auschwitz wordt resoluut Oudwis genoemd en de Führer wordt de Furie. Er komt wel vaak herhaling van bepaalde teksten, maar dit is zeker niet storend.

Algemeen oordeel
De Jongen in de Gestreepte Pyjama vertelt uit een originele invalshoek. Het boek is zeker geschikt voor jonge lezers dankzij dit perspectief, maar hierdoor ook niet altijd even realistisch. Het verhaal leest vlot weg en je hebt het in no-time uitgelezen. Je wordt nogmaals met je neus op de feiten gedrukt en het wordt nog maar eens duidelijk hoe zinloos alles was.

Positief:
- Originele invalshoek
- Leest vlot weg
- Bewustmaking van zinloze gebeurtenissen

Negatief:
- Soms niet altijd even realistisch