Lichtval is het derde boek van Nicolet Steemers. Eerder schreef de Nederlandse auteur Het hart en de moordkuil en Zachte heelmeesters.
De hoofdpersoon in Lichtval is Aline Lorentz. Ze is opgegroeid in een acteursfamilie. Haar ouders hebben een vakantiehuisje op Ameland waar ze regelmatig hun vrije tijd doorbrengen. In een stormachtige nacht op het eiland viert de familie Lorentz de verjaardag van de zestienjarige Jules, de jongste van het gezin. De avond eindigt in een drama als Ellis, de oudste zus en een gevierd actrice, van de vuurtoren te pletter valt. Jules, Aline en zus Masha zien het gebeuren.
De familie Lorentz lijkt een gewone familie. Maar met drie acteurs en hun bijbehorende artistieke trekjes is het gezin verre van doorsnee. De toneelcarrière van vader Bernard Lorentz zit in het slop. Hij is een nukkige man die zijn overleden dochter Ellis adoreert. Mascha stond altijd in de schaduw van Ellis en Aline heeft een aversie tegen toneel en film. De spanning binnen de familie is om te snijden. Jaloezie, afgunst en verraad voeren de boventoon. Steeds vaker komt de vraag naar voren of de dood van Ellis wel een ongeluk was. Twee jaar later, op de dag van het ongeluk, komt de familie bij elkaar om de as van Ellis op Ameland uit te strooien. Maar dat gaat niet zonder slag of stoort.
Nicolet Steemers heeft een scherp oog voor detail. De beschrijving van Ameland is kraakhelder. Ze schrijft in beeldende zinnen en gebruikt originele woorden. Zo zijn maffiaschijven afhaalpizzas. Ook de personages zijn goed beschreven en komen natuurgetrouw over. Dat maakt de familie Lorentz levendig.
Lichtval is een psychologisch goed verhaal over de haat en liefde tussen zussen. Over jaloezie en verstoorde familiebanden. Het boek is met vaart geschreven en leest prettig. De spanningsboog wordt langzaam opgebouwd en eindigt met een verrassende ontknoping. Al met al een goede driesterren-thriller.