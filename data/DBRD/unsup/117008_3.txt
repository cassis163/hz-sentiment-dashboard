Sara Leijon wordt brutaal mishandeld en verkracht door vier mannen. Ze doet aangifte en het komt tot een rechtszaak. Dat is in een notendop de inhoud van 'Wandaden'.

Het boek is opgebouwd uit drie delen (de misdaad, de rechtszaak, de straf), waarbij het proces veruit de meeste aandacht krijgt. Weinig actie dus, het is vooral uitkijken naar de afloop van het proces. Tegelijkertijd kom je als lezer meer te weten over het verleden van Alex King, de gedragswetenschapper die opgetrommeld wordt om Sara bij te staan.

Het eerste deel (wat ongeveer een derde van het boek in beslag neemt) was wat mij betreft geen aangename lectuur. Het kwam over als één lange, saaie verhandeling, waarin o.a. achtergronden van verkrachtingszaken gegeven werden. We weten dat slechts een klein percentage verkrachtingen wordt aangegeven, maar het was verbijsterend te lezen hoe weinig aangiftes tot een proces leiden, laat staan tot een veroordeling van de dader(s).

Het tweede deel (wat uitsluitend over het proces gaat) komt heel anders over, plots leest het boek wel vlot, vermoedelijk omdat er nu ook heel wat dialogen zijn, je leert de verschillende personages beter kennen.

Het derde deel is erg kort en had wat mij betreft wat breder uitgesponnen mogen zijn.

Petje af voor Thomas Erikson dat hij een moeilijk thema heeft weten te bewerken tot een toch wel goed en spannend boek. Toch wist 'Wandaden' mij minder te bekoren dan 'Illusies', het eerste boek in de reeks.