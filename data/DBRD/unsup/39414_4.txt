Vegan van Sue Quinn is het nieuwe kookboek dat laat zien dat veganistisch (net als vegetarisch) eten, gezond, lekker en hip is! Met Vegan leer je hoe gemakkelijk het is om compleet plantaardig te koken, van zoet tot hartig, van ontbijt tot diner en van eenvoudig tot uitgebreid. Alles zonder dierlijke producten, omdat dat goed is voor onszelf én de wereld om ons heen.

Plantaardig eten
De vegan keuken wordt steeds populairder. De redenen waarom mensen voor plantaardig eten kiezen, lopen uiteen. Sommigen stoppen met het eten van dierlijk voedsel om het risico op hart- en vaatziekten en andere aandoeningen te verlagen, anderen doen het omdat ze zich bekommeren om het wel zijn van de dieren. Daarnaast is het eten van plantaardige producten ook beter voor het milieu, omdat voor de productie van dierlijke voedingsmiddelen veel meer land en water nodig is. Alle voordelen op een rijtje dus! En hoewel het misschien een grote overstap lijkt, blijkt dit in de praktijk reuze mee te vallen. Het vereist een stukje gewenning en aanpassing, maar uiteindelijk eet je gevarieerder dan ooit.

Veganistisch eetpatroon
Een veganistisch eetpatroon bestaat uitsluitend uit plantaardige voedingsmiddelen. Dit wil zeggen dat vlees, vis, dierlijk vet, gelatine, zuivelproducten (melk, yoghurt, kaas), eieren en honing allemaal uitgesloten worden. Om hiermee te beginnen is het belangrijk om te zorgen dat je de juiste ingredienten in huis hebt. Zorg voor voldoende verse groente en fruit, zorg voor noten en gedroogd fruit, maar ook peulvruchten, granen en kruiden. Je zal zien dat sommige van je favoriete gerechten met een kleine aanpassing gemakkelijk veganistisch gemaakt kunnen worden! Denk aan plantaardige melk in je koffie of veganistische kaas over je pasta. Zo moeilijk is het gelukkig niet!

Veganproof
In ‘Zo maak je een recept veganproof’ zie je precies hoe je je favoriete boter, ei, melk, yoghurt, honing, kaas of slagroom op plantaardige wijze kan vervangen. Vervolgens komt ‘De basis’ van een veganistisch eetpatroon aan bod. Wat voor een soorten plantaardige melk zijn er? Hoe maak je plantaardige yoghurt, room, boter en mayonaise? Hoe maak je deeg om mee te bakken, pasta zonder eieren en welke bouillon gebruik je? Er gaat een wereld voor je open: met noten en kokos kan je verrassende dingen maken, deeg zonder boter is geen probleem. Het is eigenlijk geweldig om te werken met zulke puur natuur producten, terug naar de basis, letterlijk en figuurlijk!

Plantaardige recepten
Vegan staat vol met geweldige veganistische recepten voor ieder moment van de dag en voor iedere situatie. Plantaardige mogelijkheden voor de brunch, voorgerechten en hapjes, soepen en bijgerechten, warme en koude salades, pasta, rijst, noedels, hoofdgerechten en natuurlijk zoetigheden. Favorieten zijn quinoa-muesli, gebakken havermoutpap, paddenstoelen paté, krokante polentahapjes, gevulde zoete aardappel, zeewierchips, plantaardige burgers, salade met perzik haricoverts en amandelen, warme salade met wortelgroenten en granen, gevulde artisjokken, warme boerenkoolsalade met parelgort en gedroogde kersen, penne met koriander-pindapesto, risotto primavera, saffraancouscous, paddenstoelenstoofpot, tomaten-auberginetaart met filodeeg, sinaasappel-olijfolietaart met siroop en kardemom, pistachetaart en rijstpudding met mango en citroen.
Dus… Vegan is een geweldig gevarieerd, leerzaam en interessant boek voor iedere (beginnend) veganist. Koken met de natuur, een inspiratie voor iedere thuiskok!