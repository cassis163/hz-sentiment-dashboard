Bij de geboorte van Auggie blijkt dat er iets mis is. Iets met afwijkingen op verschillende DNA punten zorgt ervoor dat hij misvormd ter wereld komt. Het is ernstig en zijn gezicht is dusdanig misvormd, dat mensen schrikken als ze Auggie zien en de liefde en bescherming van Auggies ouders en zus helpen daar helaas niet bij. Op een dag zijn zijn ouders ervan overtuigd dat de bescherming wat minder moet worden en stellen voor dat hij naar een school gaat. Een hele stap voor Auggie, die tot dusver altijd thuislessen van zijn moeder heeft gehad. Wonder neemt ons mee in deze belangrijke stap in het leven van Auggie.

"She’s very pretty," Mom said. "Yeah, I know," I answered. "We’re kind of like Beauty and the Beast."

Wonder is bijzonder, hartverwarmend en ontroerend. De schrijfstijl is gemakkelijk en misschien zelfs wat kinderlijk, wat ervoor zorgt dat je door het boek heen vliegt. We zien de wereld vanuit Auggie, maar ook vanuit zijn zus Olivia, zijn kersverse schoolvriend Jack, en nog een paar mensen. Juist de invalshoek van verschillende personages maken het zo doeltreffend en ontroerend, want ze vertellen elk hoe ze om gaan met Auggie en vooral hoe ze omgaan met zijn verschijning en welke impact dit heeft op hun eigen levens. Tranen hebben gevloeid, maar er was ook genoeg ruimte om te lachen. Door Auggie zijn sarcasme en eigen kijk op de wereld wordt het heftige onderwerp wat luchtiger om te lezen. Wat een fantastisch boek!

Het thema pesten wordt vanuit verschillende hoeken bekeken en beschreven. Af en toe is het allemaal net wat "te mooi om waar te zijn" en hierdoor verliest het soms zijn geloofwaardigheid. Want hoe positief kan iemand blijven als het constant maar nare dingen ervaart? Maar vervolgens zet Palacio weer een ontzettend ontroerend stuk neer, wat de geloofwaardigheid meteen weer op goed niveau zet en deze combinatie maakt het boek erg goed. Wat zeg ik? Fantastisch!

Wat een pracht van een boek. Aanrader voor jong en oud! 4,5*.