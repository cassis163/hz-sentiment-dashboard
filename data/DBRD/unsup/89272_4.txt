Als er deze zomer 1 boek is dat het predicaat Feelgood verdient dan is dat zeker Baguette met jam voor twee!

Het is een heerlijk romantisch verhaal, volgens het vaste recept, zonder al te standaard te zijn. Natuurlijk is het: man en vrouw worden verliefd, kink in de kabel, ze vinden elkaar weer. Een ijzersterke formule die vele boeken doet verkopen.

Toch vind ik dit boek meer dan alleen dat. Er zit een zekere diepgang in. De kink in de kabel zijn geen oppervlakkige problemen, maar problemen waar jong volwassenen tegenwoordig mee te maken kunnen krijgen. Daardoor is het tot op zekere hoogte herkenbaar.

Sowieso zijn Lize en Nate personages die je zomaar in je vriendenkring zou kunnen tegen komen. Leuke, vlotte mensen die midden in het leven staan.

Toch heb ik een kleine opmerking: in het vorige boek van Wendy, Geluk bij een ongeluk, hielp de man de vrouw bij revalidatie. Nu helpt Nate Lize bij het weer opbouwen van haar conditie na een longontsteking. Wat zou het toch leuk zijn als in een volgend boek de man de “patiënt” is en de vrouw de peut. Want dit is wel een beetje standaard…

Het verhaal van Per en Lize had van mij niet gehoeven. Want haar verhaal met Nate is genoeg. Niet dat het mij stoorde, maar ik zou het zeker ook niet gemist hebben. Het had voor mij weinig toegevoegde waarde.

Maar verder: een heerlijk boek waar ik vrolijk van werd. Dat je meesleept in het verhaal en bijna niet weg te leggen is. Prima voor op vakantie, maar ook in de winter bij de open haard, een boek dat altijd kan.