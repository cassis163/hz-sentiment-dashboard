Een titel die alles omvat. De dood zingt in Napels geeft een prachtig tijdsbeeld van het Napels in 1931.De scheiding tussen cultuur en armoede. De harde wind die de stad onguur maakt. De commissaris Ricciardi, een mysterieuze man, terughoudend omdat hij sterk de emoties van de doden ziet en ervaart. Onbegrepen door de mensen om hem heen, gekoesterd door zijn kindermeisje en met een liefde op afstand.

Als in het Theater San Carlo de beroemde tenor Arnaldo Vezzi wordt gevonden, gaan Ricciardi en zijn collega Maione op speurtocht. Ze worden onder druk gezet door hun leidinggevende die de opdracht van de duce heeft dat er snel een oplossing komt. De directeur van het theater denkt ook gebruik van zijn positie te kunnen maken, maar Ricciardi staat bekend om zijn resultaten en krijgt de ruimte om de zaak op te lossen. Don Pierini, een kapelaan en operaliefhebber, wijdt Ricciardi in als het gaat om opera’s en hun verhalen. Als een nieuwe tenor-zanger als verdachte wordt gehoord, bekent deze. De wereld denkt dat de zaak is opgelost, maar Ricciardi ontdekt het geheime leven van Vezzi, zijn onhebbelijkheden en moet een keuze maken tussen vergelding en rechtvaardigheid.

De dood zingt in Napels is een intrigerende thriller die ons een inkijk geeft in het Napels van 1931, de opera’s Cavalleria en Pagliacci en zingen emoties van de doden door in deze bijzondere commissaris. Ik kan niet wachten op het vervolg. Ook vanwege het stille leven van Ricciardi en zijn hoop op verbinding met zijn liefde aan de andere kant van het raam.