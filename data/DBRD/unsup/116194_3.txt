http://iboek.weebly.com/recensies/on-the-road-jack-kerouac

De VS, eind de jaren 50. Protagonist Sal Paradise heeft net gediend bij the Army en staat aan het begin van een schrijverscarrière. Hij vertoeft in het New Yorkse kunstenaarsmidden en introduceert er zijn vriend Dean Moriarty. Wat volgt is een roller coaster-verslag van Sals reizen van NY naar LA, Denver, SF, Chicago en New Orleans. Geheel terecht vermeldt de flaptekst: “Geen zin in dit boek die niet in beweging is.” On the Road is inderdaad één ritmische, voortvarende, hyperactieve woordenstroom die perfect vat wat Kerouac beschrijft: door het Amerikaanse continent hossen en volop léven. De voortreffelijke vertaling van Guido Golüke brengt de lezer volledig in deze sfeer van de beatnik generation; wat een vaart, wat een taaleigen! Alle lof voor Golüke die Kerouacs ode aan het (jonge) leven alle eer aandoet.

Eigenlijk brengt On the Road het verhaal van de hyperkenetische Dean Moriarty, gezien door de ogen van Sal Paradise. Hij bewondert zijn vriend mateloos, neemt hem niets kwalijk, ook al blijkt Dean onbetrouwbaar, onberekenbaar en laat hij Sal meerdere keren in de steek. Een verhaal over onvoorwaardelijke vriendschap, de jeugd, het volle leven en het Amerikaanse continent. Een must read.