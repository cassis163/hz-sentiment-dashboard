De macht van het geld. Dat zou de ondertitel kunnen zijn van Doodlot, de eerste thriller van Rotterdammer René van de Meerakker. Geld maakt mensen hard en inhalig. Eigenlijk geldt dat nog het minst voor Suzan Bosma. In een opwelling besluit ze een winnend lot van de Mazzelloterij achterover te drukken en zelf 10 miljoen euro te verwerven. Manieren om het geld te besteden zijn er genoeg. Suzans ouders willen wel eens op reis, broer André is auto en drugslading van een beruchte dealer kwijtgespeeld, en financial planner annex vriendje Danny weet ook wel wat gedaan met het geld. Maar Suzan krijgt al snel wroeging, vooral als ze ook nog gestalkt wordt door Bram Klootwijk, die aanspraak maakt op het geld.

Er valt weinig aan te merken op dit debuut van Van de Meerakker. Voor Vlamingen kan Doodlot soms nogal Nederlands - of moet ik zeggen Hollands? - overkomen: "Heppie soms haast?", of "Geen sjoege geven, hè?", maar laat dat de pret niet bederven. Doodlot is gewoon een vlot geschreven thriller, zonder al te veel poespas, met levende personages, waarin enkele mooie wendingen vaart geven aan het uitstekende verhaal. Of om het met een cliché te zeggen: een veelbelovend debuut.