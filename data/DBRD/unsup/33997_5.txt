Tonko Sluyter is journalist. Hij werkt voor de Nederlandse televisie. Hoewel Tonko weet door te dringen tot de groten van deze aarde, is hij daar bescheiden over.

Tonko krijgt van zijn vriend Floris vertrouwelijke informatie over wat er niet deugt in de sportwereld. In het bijzonder over het drugsgebruik in de wielersport en de corruptie in de wereld van het voetballen. Zoals bij de FIFA. Hoewel Tonko niets met sport heeft, duikt hij er toch in en besluit om er een boek over te schrijven.
Daartoe zondert hij zich af in het plaatsje Lettele, waar hij een huisje in het bos huurt.
Schrijversvrienden geven Tonko nog advies en hebben een genadeloze mening over recensenten, in het bijzonder zij die op internet en/of social media hun mening ventileren met zinnen als: “zo dramatisch”; “zo'n onverwacht plot” of nog sterker: “Ik las het in een ruk uit”.

Voordat Tonko aan het schrijven slaat, verdiept hij zich eerst in de door Floris aan hem gegeven "geheime" documenten. Daarin wordt onder andere het doortrapte systeem van de dopingwereld in de wielerwereld omschreven.
Bij het uitzoeken van relevante informatie krijgt Tonko hulp van zijn vriendin Hellen, met wie hij een latrelatie onderhoudt, en haar secretaresse Anna.

Het huisje in het bos vindt Hellen niet geschikt om daar verder te werken en stelt voor verder te gaan in haar kantoor in Amsterdam, waar zij over meer middelen beschikt dan in het huisje. Tonko gaat daarmee akkoord. Nadat hij het huisje opgeruimd heeft gaat hij naar Amsterdam waar hij met Hellen, Anna en vele stagiaires aan de slag gaat.

Als het manuscript af is valt het nog niet mee om het bij een uitgever aan de man te brengen.
Veel uitgevers vinden het manuscript niets. Een doorbraak vindt plaats als Tonko benaderd wordt door Schiedam Publishers. Zij doen hem allerlei voorstellen wat Tonko doet besluiten om ermee in zee te gaan. Maar is dat wel verstandig?

Tonko onderneemt een tweede poging om een boek te schrijven en uit te geven. Nu over de corrupte voetbalwereld, die FIFA heet.
Twee mannen die voor zichzelf een uitgeverij zijn begonnen zien wel iets in het manuscript.
Om zijn boek te promoten schuift Tonko moeizaam aan bij diverse radioprogramma's. Ter voorbereiding op zo'n programma vindt er met Tonko een, vaak onzorgvuldig voorbereid, voorgesprek plaats. Tonko heeft zijn buik er van vol en besluit zich nooit meer in te laten met zo’n voorgesprek. Tot verbazing van Tonko wordt de mediacampagne echter wel een groot succes. Al gauw wordt Tonko uitgenodigd bij de mediawereld. Ja juist, voor een voorgesprek.

Het Voorgesprek van Simon Hamelburg, betreft een leuk kijkje in de keuken van een auteur.