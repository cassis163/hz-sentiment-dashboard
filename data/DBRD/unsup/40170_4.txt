Onder invloed  –  Tamara Onos  (****) 

 

Onder invloed

Een verdronken visser op een houten steiger.

Een lege cognacfles.

Een alcohollucht rondom het slachtoffer.

 

Voor de politie is dit een duidelijke zaak; een dronken man is in het water gevallen en verdronken.

Voor Renske Nijland, expert in gevaarlijke stoffen, is dit niet zo vanzelfsprekend. Ze bijt zich in de zaak vast en gaat tot het uiterste om deze op te lossen.

 

Noodlottig ongeval

Deze auteur brengt het verhaal eens een keer niet vanuit het perspectief van de recherche maar vanuit het perspectief van Renske Nijland, expert in gevaarlijke stoffen en alleenstaande moeder van 2 pubers. Van tijd tot tijd maakt de politie dankbaar gebruik van haar expertise. Maar niet deze keer. Deze keer is het voor de politie een uitgemaakte zaak; een noodlottig ongeval. Alleen Renske ziet het niet zo. Haar gedachten gaan terug naar een zaak in het verleden. Een zaak waar ze liever niet aan herinnert wordt. Wanneer ze ook nog een dode witte reiger vlakbij het plaats delict vindt gaat haar fantasie met haar aan de haal. Of toch niet………….

 

Als thuis

Met een fijne schrijfstijl zet Tamara Onos een heerlijke thriller op papier.  Met bekende Nederlandse plaatsnamen voelt het verhaal als thuis. Ook de omgeving van polders en dijken is herkenbaar.

De spanning is vanaf het begin aangenaam aanwezig en groeit langzaam, zowel in de zaak als in het privéleven van Renske, en komt tot uitbarsting in de climax van het einde.

Ook de personages voelen als thuis en hun persoonlijke situaties zijn herkenbaar. Alleen de personages van agenten Sara en Marcel zouden meer diepgang mogen hebben. Die blijven nogal oppervlakkig en we weten weinig van ze.


Een oprecht goed debuut en een heerlijke thriller.