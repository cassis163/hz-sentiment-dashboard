De hoofdrol in dit spannende boek over het “Jongetje van Uitgeest” is gewonnen door Justin uit Spijkenisse in een online speurwedstrijd. Hoe leuk is dat?

Justin is op schoolreisje met zijn klas in een museum wanneer zijn aandacht wordt getrokken door een “pssst..” Daar staat Aak, een jongetje uit de IJzertijd met een geit en een stok in een vitrine. Aak deelt zijn verhaal, zijn geschiedenis met Justin. In het begin moeten ze even wennen aan elkaars taalgebruik, maar ze hebben al snel een klik. Aak is opgegroeid bij Oswein, Ule en Odde op Gageleiland. Ze zijn niet zijn ouders en zus, maar hebben hem opgenomen in hun gezin. Elrik komt langs op Gageleiland en wil Aak mee terugnemen naar het land van ‘Alena van het zoute water’. Aak blijkt een verloren koningszoon. Elrik komt Kappelwen, de witte hengst brengen en neemt Odde mee als bruid. Langzaam maar zeker gaat het Aak en Justin dagen wat er allemaal gebeurd is met de boot en het Koningsgraf met hulp van de openbaringen van de Drie Wateren van verleden, heden en toekomst.

Voor- en achterin het boek staan landkaarten getekend, deze verduidelijken de plaats van het verhaal en maken het nog levendiger. In het begin kwam ik wat moeilijk in het verhaal. Misschien omdat de tekstblokken te snel werden afgewisseld van toen naar nu en terug. Na een uitvoerige inleiding kwam het verhaal op gang en kon ik het zelfs voor mij zien. Terug in de tijd naar de IJzertijd en hoe de mensen toen leefden was heel leerzaam voor me en weer eens iets anders. Ik kan het verhaal zeker aanraden aan avontuurlijke jongetjes. Ik kon niet snel een leeftijdsindicatie vinden maar vanaf zo’n 9 jaar. In het naschrift krijgt het verhaal een extra dimensie als Hans Kuyper uit de doeken doet hoe hij, als bij toeval, dit boek mag schrijven en is de cirkel rond.

‘De vloek van het zwarte water’ is geschreven door Hans Kuyper, met illustraties van Saskia Halfmouw en in januari 2015 uitgegeven door Uitgeverij Leopold. Het boek is verschenen ter gelegenheid van de opening van het archeologiecentrum Huis van Hilde in Castricum en mogelijk gemaakt door de provincie Noord- Holland. Het boek is naar een idee van Stichting Oneindig Noord- Holland.