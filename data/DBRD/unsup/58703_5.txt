Het is even wennen, de afwijkende stijl en variërende typografie van dit boek, het verhaal volledig verteld in onvoltooid tegenwoordige tijd: als monologue interieur. Helemaal zoals het hier eigenlijk ook hóórt, aangezien alles draait om het belang en de gevolgen van de gedachten die een mens heeft.

Knap gedaan ook, zoals bijvoorbeeld uit het licht van de normale taal afwijkende taalgebruik al valt op te maken dat de dorpsbewoners van Prentissdorp kennelijk al tijden volledig geïsoleerd leven. Todd, een dertienjarige (eigenlijk veertienjarige) jongen vertelt. De lezer volgt zijn blik die als een camera beelden schiet en die hij van voice-over commentaar voorziet.

Aanvankelijk werkt dat bevreemdend, want Todd blijkt niet helemaal ‘gewoon’. Sterker nog, hij en alle mannen zijn abnormaal: ze worden omringd door Chaos, veroorzaakt door hun zogenaamde Herrie. Ál hun gedachten - Herrie- zijn te horen. Evenals die van de dieren. Het is het gevolg van een ziekte, een 'baksil’, op de vreemde planeet waar ze nu twintig jaar geleden zijn geland. Daardoor zijn ook de vrouwen een voor een overleden.

In dit besloten wereldje zonder privacy treft Todd een paar weken voordat hij Man wordt een bijzonder verontrustende stilte. Het is schokkend genoeg een meisje, dat ook nog eens geen Herrie om zich heendraagt. Voor Todd het goed en wel beseft moeten hij en het meisje -Viola- samen op de vlucht slaan voor de andere dorpsbewoners. En dan blijkt de planeet groot, vijandig en vol vrouwen. Zonder herrie.

Hun reis is koortsachtig, ze worden achtervolgd door het allesverwoestende leger van Prentissdorpers zonder dat precies duidelijk is waaróm. Veel is onduidelijk voor Todd, die ermee worstelt dat hij niet weet wat er omgaat in de ‘lege’ Viola, noch alle andere vrouwen, van wie geen Herrie valt te lezen. Samen met het hondje Manchee, die als een dartelende sidekick goed is voor een lach (en een traan), maken ze bijzonder heftige dingen mee. Wat hen uiteindelijk dichter bij elkaar brengt door het ontstane wederzijdse begrip.

Meerdere keren komt Todd voor de keuze moorden of laten leven te staan. Tot twee keer toe moet hij geliefden op de meest vreselijke manier in de steek laten. Tegen Todds eigen verwachting in wordt hij dan toch een Man wanneer hij in staat is door de vele, niet erg fraaie geheimen in de (mannelijke) samenleving heen te prikken. Al blijven er nog heel wat raadsels over.

De Chaos trilogie valt in de categorie van Young Adult series als The Hunger Games - de filmrechten zijn al verkocht aan dezelfde filmmakers hiervan-, maar verschilt er met zijn originele uitgangspunt tegelijkertijd méér van dan alle andere Hunger Games navolgers. Dit eerste deel loopt niet goed af, maar gelukkig is het tweede deel (Het donkere paradijs) ook al te verkrijgen. En het slotdeel (Lawaai dat nooit stopt) staat voor augustus 2013 aangekondigd. Héél erg fijn om niet zo lang te hoeven wachten hoe dit bijzondere en aangrijpende verhaal verdergaat.