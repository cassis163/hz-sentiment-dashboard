Floor is pas gescheiden en moeder van twee kinderen. Een vriendin van haar, Monique, ook gescheiden en moeder van twee kinderen haalt Floor over om mee te gaan naar een training genaamd Je leven na een echtscheiding. Floor is zelf werkzaam als zelfstandig loopbaancoach en is zichzelf bewust van wie ze is en wat ze wilt. Om nu door zo’n training terug te kijken op haar scheiding ziet ze eigenlijk niet zo zitten. Maar na enige aarzeling besluit ze deze training een kans te geven. In de training gaat Floor, samen met de andere cursisten de confrontatie met zichzelf aan.

'De vraag is alleen: hoelang blijf je negatieve energie stoppen in de ander in plaats van positieve in jezelf? Je kunt ook weer verantwoordelijkheid nemen voor je eigen leven in plaats van je slachtoffer voelen van de situatie.'

Mijn scheiding is al weer zes jaar geleden en ja, na 21 jaar huwelijk ingewisseld voor een andere vrouw. Door verschillende bijkomstige omstandigheden is deze scheiding een zware tijd voor mij geweest. Maar als ik nu terugkijk is de scheiding juist goed geweest, in die relatie kon ik mijzelf niet zijn. Heb toch redelijk snel een nieuwe start gemaakt en woon al weer een paar jaartjes samen. Nu ik Los heb gelezen vind ik het jammer dat het boek er niet eerder was.

Wat herkende ik veel van mijzelf in het verhaal van Floor. De controle moeten hebben, jezelf niet compleet voelen zonder die ander, je in de steek gelaten voelen en ga zo maar verder. Juist in mijn nieuwe relatie was dit aan orde, vanwege mijn eigen onzekerheid en gewoonweg de angst dat deze relatie misschien ook wel weer mis kon gaan. Met mij denk ik dat veel (gescheiden) vrouwen zich in dit verhaal herkennen.

'Het gebeurt veel dat we willen dat de ander ons aanvult. Dan voelen we onszelf nog niet één, zijn we op zoek naar die andere helft van ons om ons heel en compleet te maken. Om samen één te zijn.'

Mayke Smit laat met Los op een luchtige wijze, met een vleugje humor, zien dat een scheiding niet het einde van de wereld betekend. Als je het (jezelf) goed aanpakt kan je er zelfs sterker uitkomen. In elk van de personages in het boek zit voor veel mensen wel wat herkenbaarheid en ik werd door het lezen toch weer geconfronteerd met 'fouten' die ik in het verleden maakte. Wat heel duidelijk is in het verhaal is dat je eigen ik heel belangrijk is, eigenlijk wel het belangrijkste. En anders leren omgaan met bepaalde situaties, beter te relativeren en leren los te laten kan het alleen maar makkelijker maken.

'....Een gezonde relatie begint bij de liefde voor jezelf en dan pas voor de ander. Accepteer jezelf zoals je bent. Verander wat je wilt en kunt, en aanvaard hetgeen je niet kunt veranderen.'

Los is een boek wat leest als een roman en je ondertussen kritisch naar jezelf laat kijken. En misschien moet je het verhaal niet perse lezen na een scheiding, maar kan je er ook veel van leren wat betreft je huidige relatie. Ook liet Los me even stilstaan bij mijzelf en herinnerde mij eraan dat ik zelf verantwoordelijk ben voor het waar maken van mijn dromen. En dat jezelf kunnen zijn in een relatie heel belangrijk is voor een gezonde en stabiele relatie. Doordat Mayke alles heel luchtig heeft beschreven had ik niet het gevoel een therapeutisch boek in handen te hebben, maar ik heb er wel degelijk lering uit kunnen halen.