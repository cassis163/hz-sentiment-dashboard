Jane Rizzoli – Rechercheur bij het Boston P.D. en Maura Isles – Forensisch onderzoeker (patholoog-anatoom), zijn door de loop der jaren heen dikke vriendinnen geworden en hebben echt al van alles samen meegemaakt zoals je in alle vorige boeken kunt lezen (en geloof me ze zijn echt allemaal de moeite van het lezen waard!!)
In dit boek word je allereerst 6 jaar terug in de tijd getransporteerd en beland op safari in de uitgestrekte jungle van Botswana in het donkere zuiden van Afrika. De safaritrip van 7 personen die onder leiding van een gids en een spoorzoeker back to basic gaan in een natuurgebied vol wilde dieren mondt uit in een spannende overlevingstocht waar de dieren niet eens het grootste gevaar vormen.

Wanneer in het heden in Boston een gruwelijke moord plaats vindt worden Jane en Maura geconfronteerd met allerlei misselijkmakende details die op het eerste gezicht te maken hebben met de jacht. Eigenlijk is dit wel de rode draad door het boek, de jacht – zijn voorstanders maar vooral ook de tegenstanders. Deze gruwelmoord is echter niet de enige en een verband zoeken is dan de eerste prioriteit. Alibi's die niet lijken te kloppen – achtergronden die vaag en duister zijn, identiteitsverwisselingen maar vooral een bange getuige die moet worden overtuigd mee te werken aan het onderzoek. Allemaal ingrediënten die je op het puntje van je stoel of bank houden, een echte pageturner dus weer.
Wat het voor mij iets extra geeft zijn de privé perikelen van de beide dames, hun levens zijn nou niet bepaald over rozen gegaan. Door hun samenwerking en misschien ook wel door het op het oog tegengestelde karakter, hun verschillende leefwijze, hun achtergrond en opvoeding zijn Jane en Maura toch zo sterk verbonden dat ze elkaar kunnen lezen en schrijven bij wijze van spreken. Een combi die de boeken (ook de tv-serie trouwens) zo geliefd maken en je iedere keer verrassen op een bijzondere manier.
Het was weer genieten en helaas ook weer in een zucht en een scheet uit.
We wachten gewoon weer op haar volgende! Geduldig …... ahum.