Recensie Lichte jaren, door Elizabeth Jane Howard

Voor de liefhebbers van 'slow-reading', van Dowton Abbey en Uptairs-Downstairs! Wat een genot weer, een boek waarin je je helemaal kunt onderdompelen, met personages waaraan je overdag loopt te denken.. 'wat zou Polly...' Ik snak, na het lezen van de laatste regels alweer naar het vervolg in oktober. De beste boeken zijn het, die in je hoofd blijven zitten.

Engeland, eind jaren â€™30. In de zomermaanden komen drie generaties van de familie Cazalet bij elkaar op het familielandgoed in Sussex, 15 kilometer van de kust. Drie broers: Hugh, Edward en Rupert met hun respectievelijke echtgenotes Sybil, Violet (Villy) en Zoe. En een zus: Rachel die thuis bij haar ouders (Baronie en de Generaal) op het landgoed woont. Rachel heeft een relatie met Sid, die om allerlei redenen niet openbaar mag worden. De drie broers hebben in totaal zeven kinderen. Ze vullen hun dagen met spelletjes in het bos, gin-tonics in de tuin, en eten samen in de eetkamer. De mannen werken doordeweeks in het familiebedrijf in Londen, en zij komen over voor het weekend. Hun echtgenotes ontfermen zich over de kinderen, geholpen door trouwe bedienden.

In het boek, dat bloemrijk geschreven is, heeft de oorlog een centraal thema, deze werpt een schaduw vooruit. Daarnaast is liefde, en relaties (tussen man en vrouw, tussen geliefden (niet automatisch hetzelfde!), tussen ouder en kind, en tussen 'upstairs en downstairs' een thema. De verstandhoudingen tussen de volwassenen en de kinderen wisselen nogal, en veel zoals in die tijd 'gewoon' was, werd niet gezegd. Het verhaal speelt zich voor een klein deel in Londen af, en verder in Sussex. Een mooi fragment vind ik bijvoorbeeld dat Hugh met zijn dertienjarige dochter Polly over de oorlog praat. Polly die zich duidelijk zorgen maakt leest veel, en weet dus veel meer dan de andere kinderen. Hugh neemt zijn dochter mee voor een ommetje ze hebben een vader-dochtergesprek, wat me ontroerde.

Een prachtig boek, het eerste deel van vier delen die de periode 1937-1947 omvatten. Ik kijk uit naar deel 2.