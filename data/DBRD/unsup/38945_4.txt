Mijn eerste YA boek, gewonnen bij de uitgever en meteen een schot in de roos! Schrijfster Victoria Aveyard bewijst met dit boek over een enorm schrijftalent te beschikken waarmee ze jong en oud weet te boeien. Ondanks de vele duidelijk fictieve elementen in het verhaal is het toch geloofwaardig. Ik moest persoonlijk even wennen aan de raakvlakken met de 'echte' wereld en met onze tijd, maar toen ik er eenmaal in zat werd ik echt meegevoerd naar de wereld van hoofdpersoon Mare en leefde met haar mee. Haar gevoelens en gedachten zijn duidelijk en uitgebreid beschreven waardoor het niet moeilijk is om als lezer in haar hoofd te kruipen en voor even Mare te zijn. Vooral haar frustraties over haar gevangenschap en de uitzichtloosheid van haar situatie komen heel duidelijk naar voren en zorgen ervoor dat je als lezer helemaal in het verhaal wordt meegenomen.

De tweedeling tussen de bevolkingsgroepen in de fictieve wereld die de auteur neerzet stemt tot nadenken. De verschillen tussen arm en rijk worden ook in onze wereld steeds groter en het onderdrukken van bepaalde bevolkingsgroepen is altijd een actueel thema geweest en zal dat ook altijd blijven. Naast een verhaal dat heerlijk wegleest en waarbij je als lezer fijn kunt ontspannen is het dus ook nog een boek met een boodschap; knap werk!

'Rode koningin' was een prettige kennismaking met het Young Adult genre en ik verheug mij zeer op de verfilming van dit spannende, vlotte verhaal.