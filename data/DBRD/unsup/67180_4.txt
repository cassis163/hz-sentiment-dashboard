Een ouder verhaal voelt meestal aan als: lang geleden, totaal niet meer van toepassing en saai. Dit boek doorbreekt het allemaal! Het is weliswaar lang geleden, maar het is absoluut niet saai en op sommige momenten zelfs herkenbaar. Ongelofelijk knap hoe een schrijver je zo kan meeslepen in een verhaal dat zich zo lang geleden af speelde.
Jane Eyre heeft een nare jeugd gehad bij een minachtende tante en later op een liefdadigheidsschool. Ze is klein, mager en lelijk, maar ze is vriendelijk en knap. Ze besluit als gouvernante te gaan werken voor mijnheer Rochester en neemt intrek in Thornfield Hall. Mijnheer Rochester is grillig en zeker geen prince Charming, maar Jane wordt al snel verliefd op hem. De liefde blijkt wederzijds, maar net voordat die liefde wordt erkend in een huwelijk, komt een groot geheim opeens naar boven.
Het komt allemaal zo echt over, het is heel poëtisch geschreven waardoor het voor sommigen misschien wat minder lekker leest, maar het benadrukt de romantiek zo goed.
Er wordt zo mooi beschreven hoe Jane over zichzelf denkt, heel reëel ook. Ze is onzeker, ze voelt zich minder dan de rest, maar zo is ze ook opgevoed. Het mooiste is nog wel dat ze ondanks alle ellende een heel lief meisje blijft. Ze duldt alles en iedereen en is in geen enkel opzicht kwaadaardig of achterbaks. Iedereen zou spontaan verliefd worden op alleen al haar vergevingsgezindheid, haar vriendelijkheid, haar karakter.
De liefde die wordt beschreven is zo puur en harmonisch. Er is geen sprake van schoonheid of liefde op het eerste gezicht, maar twee mensen die langzaam verliefd op elkaar worden en elkaars onregelmatigheden juist waarderen. Het is misschien niet perfect, maar ze zijn perfect in de ogen van de ander.
Hoewel er uren door te ratelen valt, is de ervaring die dit boek je geeft niet te beschrijven in een recensie. Het is een gevoel van geluk, van emotie... van alles eigenlijk.
Het is een absoluut een must read. Ook als je geen grote fan bent van echt literaire boeken, dit is een ervaring die je meegemaakt wil hebben.