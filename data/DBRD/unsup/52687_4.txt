Lathrain leest erg aangenaam. Ik zat vanaf de eerste pagina meteen in het verhaal. Het is direct spannend, elfen blijken een groot gevaar te vormen voor mensen. Dit gegeven intrigeerde mij, elfen worden namelijk over het algemeen gezien als lieftallige wezens, terwijl in dit verhaal de mensen juist doodsbang voor hen zijn.

Anna López Dekker beschrijft in het eerste deel van het boek hoe de mensen en de elfen leven. Je krijgt een goed beeld van de twee totaal verschillende werelden. Ook maak je kennis met de hoofdpersonages Qelarha en Dalnohr, deze worden goed uitgewerkt. Verder maak je kennis met het feit dat elfen mensen ontvoeren en aan zich binden en de reden waarom zij dit doen. Als deze basis voor het verhaal is gelegd, gaat het avontuur echt beginnen: Dalnohr bindt het meisje Qelarha aan zich om haar mee te nemen naar het Elfenwoud. Deze scène is erg spannend beschreven. Qelarha vecht met al haar kracht tegen de binding, ze wil niet door de elfen gevangen worden genomen. Dalnohr verbaast zich over haar kracht en het feit dat het mensenmeisje zo hard kan tegenstribbelen. Dit is nog niet eerder voorgekomen.

Anna López Dekker heeft in dit verhaal twee mooie werelden geschapen, die van de mensen en die van de elfen. Je leert beide volkeren goed kennen, ze zijn erg verschillend van elkaar. Elfen beschouwen mensen als inferieur, en erg oppervlakkig. Er is aan beide kanten onbegrip voor de manier waarop het andere volk leeft.

Wat een prachtig verhaal en wat heb ik genoten!! Lathrain is een intrigerend fantasy-verhaal. Het gaat over jezelf blijven in elke situatie, over het hebben van goede bedoelingen die slecht uit kunnen pakken, angst, onbegrip, het in balans zijn en over het verschillen in de manier van denken. Het is zonder meer en interessant en boeiend verhaal, dat je aan het denken zet.

Ik geef Lathrain 1 - De band van Anna López Dekker graag 4 sterren.