Peter Chancellor is schrijver van thrillers. Zijn boeken zijn fictief, maar zijn ontleend aan waargebeurde situaties. Op een dag krijgt Peter te horen dat de dood van Edgar J. Hoover niet natuurlijk was, maar dat hij is vermoord. Tevens blijkt een aantal door Hoover samengestelde dossiers zoek te zijn. Voor Peter is dit een mooi gegeven voor een nieuw boek. Tijdens zijn research wordt hij danig gedwarsboomd en krijgt hij te maken met gevaarlijke omstandigheden die hem het leven kunnen kosten. Hij speelt met de gedachte om te stoppen met het schrijven van het boek, maar ziet toch van die gedachte af. Hij wil de geschiedenis toch als een boek beschrijven. Het Hoover archief is weer een echte 'ouderwetse' Ludlum. Er zijn momenten van intriges, spanning, snelheid en zoals zo vaak is het boek ook politiek getint. Toch leest het niet overal even gemakkelijk. Het is daarom wel belangrijk de aandacht erbij te blijven houden. Ondanks dit laatste is het een prima boek dat door de Ludlum-liefhebber zeker gewaardeerd zal worden.