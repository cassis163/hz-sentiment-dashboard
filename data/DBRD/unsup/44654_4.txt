Stan Dewende, een advocaat die samen met enkele collegas deelneemt aan een (regelmatigheids)criterium hardlopen, voelt zich op de korrel genomen als hem op elk van die wedstrijden iets vreemds overkomt. In een poging uit te vissen wie er achter deze feiten zit, begint die zoektocht langzaamaan zijn leven te beheersen.
Hoe Jac. Toes erin geslaagd is, is bijna niet te begrijpen, maar dit amper 125 bladzijden tellende boekje bevat alle ingrediënten die een goede thriller kenmerken: geloofwaardige personages, een degelijk plot en verrassende ontknoping en dat alles gegoten in een vlot lezend verhaal.
Natuurlijk laat de compactheid van Fotofinish geen plaats voor uitgebreide achtergronden, beschrijvingen en overpeinzingen, maar in de plaats krijgt de lezer een geloofwaardig verhaal voorgeschoteld dat gemodelleerd werd als een langeafstandsloper: evenwichtig, afgetraind en ontdaan van alle onnodige ballast. Een praktijkvoorbeeld van het motto schrijven is schrappen.
Toch vindt de schrijver nog de plaats om de lezer zowel een fraaie kijk te bieden op de psychologie van de langeafstandsloper als op de invloed van de onregelmatigheden op het leven en denken van hoofdpersonage. Kortom een fraaie psychologische thriller.