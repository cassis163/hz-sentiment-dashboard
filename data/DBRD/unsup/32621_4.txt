Dreiging, een historische roman van Arie de Ruiter. 4****
Een mooie sfeervolle cover die goed past bij een historische roman. De cover laat het land zien zoals het vroeger zou zijn geweest. Samen met de kudde schapen vormt de foto een goed beeld van vroeger. Dat beeld komt in het boek ook heel goed naar voren en draagt bij aan de totale beleving van het verhaal.

Otto is jachtopziener op Sterrenloo, een landgoed op de grens tussen Ermelo en Putten. Hij handhaaft de orde op het landgoed en in de nederzetting vlakbij. Zijn achterneef Evert pacht een boerderij van de landheer van Sterrenloo. Jannes is herder en samen met zijn schapen trekt hij iedere dag over de heide. Hij is een zonderlinge man van weinig woorden maar wanneer hij een voorspelling doet kun je hem maar beter serieus nemen. Jannes voorspelt dat er donkere wolken boven Sterrenloo hangen. Van de dreiging die van die woorden uitgaat krijgt Otto kippenvel. Er staat zeker wat te gebeuren op het landgoed. Weldra wordt duidelijk wat Jannes met zijn woorden bedoeld. Menig leven zal een verandering ondergaan, zowel in positieve als in negatieve zin.

In de kleine nederzetting, waar iedereen elkaar kent, bepalen mystieke gebeurtenissen in de bossen en op de hei voor een deel het dagelijks leven. De strijd om het bestaan is hard, maar de onderlinge saamhorigheid is groot en burenhulp is vanzelfsprekend. Tegelijkertijd is het leven onder een landheer niet altijd makkelijk. Afgunst en achterklap zijn aan de orde van de dag. Tegen die achtergrond manoeuvreren Otto en zijn achterneef Evert zich door de dagen. Een uitweg lijkt vaak onmogelijk, maar dan is daar de liefde........of de dood.

Met veel gevoel en zeer realistisch verwoordt Arie de Ruiter het leven op het land rond 1860. De personages komen uitermate goed tot leven en in je beleving van het verhaal kun je de hei bijna ruiken. Met hun sterke kanten maar vooral ook met hun zwakheden zijn de mensen heel realistisch neergezet. Je leeft zeker met ze mee en tijdens het lezen probeer je oplossingen te vinden voor de problemen waar ze tegenaan lopen. Sommige personages zullen je blij verrassen. In andere ben je diep teleurgesteld. De gebeurtenissen raken je en vol ongeloof en hoofdschuddend lees je verder. Het verhaal pakt je vast en laat je niet meer los tot de laatste bladzijde. Dit boek lees je niet, dit boek beleef je.

****

Titel: Dreiging

Auteur: Arie de Ruiter

Uitgever: Uitgeverij Nabij Producties, 2017

Omslagontwerp: Geertje van Dijk

Omslagfoto: Maartje Roos, Roos Photography

ISBN: 9789492055347

253 pagina's

****