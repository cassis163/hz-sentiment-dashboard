Renske Nijland is Arboprofessional en expert gevaarlijke stoffen en in die functie doet zij onderzoek naar en adviseert bij vermoeden van verkeerd gebruik van deze stoffen.
Als zij aan het hardlopen is in de Havikerwaard ziet zij op een parkeerplaats bij een vissteiger een man staan, die verward en dronken op haar overkomt. Hij zegt “maat” en wijst naar de steiger. Daar ligt een man, die naar alcohol ruikt. Renske herkent hem. Zij tennist wel eens met hem en weet dat hij zelden alcohol drinkt. Iets verderop ligt een zilverreiger die, vreemd genoeg, ook naar alcohol ruikt. Renske vertrouwt het niet en als een politieteam en ambulance arriveren, maakt zij dit ook duidelijk. Politieman Marcel vindt dat Renske overdrijft en denkt dat de twee mannen aan de waterkant hebben zitten drinken, temeer omdat er ook lege drankflessen gevonden worden. Hij wil zelfs niet verder laten onderzoeken of er meer aan de hand is. Daarom gaat Renske zelf op onderzoek uit. Zijn er gevaarlijke stoffen gelekt door een van de bedrijfjes in het nabijgelegen bedrijvenpark? Onderzoek wijst niets uit, maar Renske geeft niet op. Zeker niet als zij hoort dat de hond van de eigenares van de manege in de Havikerwaard doodziek geweest is en daar over twee weken een kamp voor 200 kinderen gehouden zal worden.
Ongewild brengt Renske haar kinderen, Stijn en Liselotte, in gevaar. Stijn zit in de klas bij Jeffrey, een populaire jongen, die met zijn stiefbroer op een boerderij in de Havikerwaard woont. Jeffrey houdt er duistere zaken op na en weet Stijn hiervoor te strikken.
Dan wordt er nog een lijk gevonden. Hebben deze zaken met elkaar te maken?

“Onder invloed” begint met een proloog die wat los lijkt te staan van het verhaal. Pas veel later komt dit stuk terug.
Door het boek heen staan cursief gedrukte stukken, flashbacks naar jaren terug. Deels over een onderzoek naar een incident in Ellecom waar Renske samen met Marcel onderzoek deed en waar een kind om het leven kwam. Deze stukken zetten het handelen van Renske en Marcel in perspectief en maken het begrijpelijker.
Tamara Onos weet de sfeer waarin het verhaal zich afspeelt beeldend te beschrijven. Als je de omgeving kent loop je als het ware met de mensen mee door de natuur, voel je de troosteloosheid van de flatwijk en zie je van de skyline van Arnhem.
De spanning wordt steeds goed opgebouwd, om af te wisselen met meer ontspannen stukken, zonder op welk moment dan ook te verslappen. Het boek houd je in zijn greep en dat komt zeker ook door de typering van de karakters van de personen en de kennis die Tamara deelt over gevaarlijke stoffen.

“Onder invloed” is het debuut van Tamara Onos (1972), die binnen haar eigen bedrijf werkzaam is als Arboprofessional en bedrijven adviseert over het verbeteren van arbeidsomstandigheden. Zij heeft drie zonen en woont in het Gelderse Ellecom.
Het is het eerste boek van een serie over Renske Nijland.