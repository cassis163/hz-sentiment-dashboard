Collega’s, je ziet ze iedere dag en toch kunnen ze je nog verbazen… Na het ontslag van het afdelingshoofd Gill, komt Rachel Masters haar opvolgen. Al snel slaat de sfeer op kantoor om en heerst er wantrouwen tussen de collega’s. Voorheen waren ze nochtans een hechte groep die elkaar steunden, maar door de komst van Rachel schiet er van die samenhorigheid niet veel meer over.

Het gegeven van spanningen tussen collega’s en het aanhoudende wantrouwen is iets dat ik nog niet eerder ben tegengekomen in een boek. Daarom is dit boek wel verfrissend ten opzichte van andere thrillers. Het is geen gruwelboek, maar de onderhuidse spanningen die er heersen, maken dat je steeds benieuwd bent naar hoe het verhaal zal evolueren. Ik was ook nieuwsgierig hoe de twee verhaallijnen die aangehaald werden, naar elkaar toe zouden groeien. Ik had een vermoeden, maar zat er toch nog naast. Het is ook fijn dat er van die tweede verhaallijn geen melding werd gemaakt op de achterflap en je zo als lezer even ‘geschokt’ bent dat er een totaal nieuw element aan het boek wordt toegevoegd. Ik heb erg genoten van dit verhaal mede doordat de karakters zeer goed uitgediept werden en het verhaal ook bijzonder vlot las. Doordat het thema ook nog niet zo vaak besproken is in andere boeken, was dit boek een aanrader! Je ziet zo dat het leven op kantoor soms verstrekkende gevolgen kan hebben. Iets om toch even bij stil te blijven staan…