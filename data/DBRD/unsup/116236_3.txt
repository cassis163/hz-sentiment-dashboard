Anna is zeventien en zit in het voorlaatste jaar van de middelbare school. Ze woont samen met haar moeder, haar vader heeft samen met zijn nieuwe vrouw een driejarig zoontje. Anna is niet bepaald populair op school, ze geeft niet om haar uiterlijk, heeft niet de nieuwste telefoon en gaat enkel om met Ellen, een ietwat bizar meisje.

Wanneer Anna te horen krijgt dat ze misschien kanker heeft, verandert alles. Plots heeft ze weer contact met haar vader en wil iedereen op school vrienden met haar zijn. Dus ja, ze is dan misschien wel dodelijk ziek, maar ze verkiest de nieuwe situatie boven de oude. Wanneer onderzoek in het ziekenhuis duidelijk maakt dat ze helemaal geen kanker heeft en waarschijnlijk snel zal herstellen, wil ze dat goede nieuws niet delen. Al snel verzeilt ze van de ene leugen in de andere en wordt het steeds moeilijker om nog de waarheid te vertellen. Ze heeft het gevoel dat ze niet meer terug kan. Al snel gebeuren er allerlei rare dingen, iemand lijkt het op Anna gemunt te hebben en wil haar allerlei nare dingen in de schoenen schuiven. Hoe raakt ze hier in hemelsnaam uit? Wat een dilemma! Zal ze alsnog de waarheid vertellen of blijft ze hangen in de leugen?

‘Anna’ is de eerste YA van de Vlaamse Tille Vincent. Zij is vooral bekend van haar serie thrillers over Hannah Maes. Die boeken zijn gebaseerd op de succesvolle VTM-reeks Code 37. Vincent houdt blijkbaar wel van series, want met ‘Anna’ heeft ze het startschot gegeven van een nieuwe reeks. In elk boek zal een dilemma gepresenteerd worden waar een jongere mee worstelt.

‘Anna’ is een vlot geschreven boek, maar toch niet te eenvoudig wat taal betreft. De personages blijven ietwat op de vlakte, grote emoties komen er niet aan te pas, hoewel daar alle reden toe is. De eerste helft van het boek lezen we vooral over typische tienerissues: Anna kan het niet vinden met haar moeder, is boos op de hele wereld, wil graag veel vrienden en wordt voor het eerste verliefd. Het dilemma waarmee ze zich geconfronteerd ziet, komt pas halverwege het boek tot uiting en dat is jammer. De auteur mist daardoor de kans om het thema beter uit te werken. Bepaalde aspecten van het verhaal zijn compleet ongeloofwaardig. Daardoor voelt het alsof het dilemma er niet echt een is. Je begrijpt niet hoe Anna in die situatie verzeild kon raken en reageert zoals ze doet. Het idee achter ‘Anna’ is goed, de uitwerking kon beter.