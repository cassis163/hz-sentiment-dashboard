Jesper Stein – Papa

Over de auteur

Jesper Stein is een Deense misdaadauteur, geboren 28 februari 1965 te Aarhuus.

Van beroep journalist en misdaadauteur.

De Gyldne Laurbær of voluit Boghandlernes Gyldne Laurbær is een Deense literaire prijs. De prijs wordt jaarlijks uitgereikt door de Vereniging van Deense Boekhandelaren. Stein heeft de prijs in 2016 ontvangen voor ‘Aisha’ ( Nog niet vertaald)

( Bron: Wikipedia)

Over het boek.

Vicky Thomsen is adjunct-commissaris van de afdeling vermogensdelicten in de Deense hoofdstad Kopenhagen. Een inbraak bij de Danske Bank waarbij de kluisjes van 143 klanten worden leeggeroofd, leidt niet alleen tot haat en nijd binnen de afdeling wie de zaak mag oplossen, maar doet ook de wenkbrauwen fronsen bij Vicky en Ole Wagner, haar partner. Vicky, jong, intelligent en goed opgeleid, wordt op alle mogelijke manieren dwars gezeten door de oude hap, de dinosaurussen op de afdeling. Dit dwarsbomen gaat ver, erg ver. Maar er zijn meer complicaties. Zo blijkt dat ook het kluisje van Jens Jessen, het hoofd van de PET, een angstaanjagende streber, Don Juan en kandidaat voor de hoogste politiepost in Denemarken, is leeggeroofd. Wat moet Jens Jessen met een kluisje? Wat heeft hij te verbergen?

Haar voormalige partner, Alex Steen, is overgeplaatst naar de afdeling Speciale Operaties van Politie inlichtingendienst (PET). De samenwerking tussen de PET en de DEA (Drug Enforcement Administration. Een Amerikaanse overheidsinstantie, gericht op de bestrijding van de handel in drugs) heeft geresulteerd in een zeer gevaarlijke undercoveroperatie waarbij het uiteindelijke doel is de uitschakeling van een wereldwijd opererende wapenhandelaar Grigor Grigovich, Papa genaamd.

Conclusie

‘Papa’ is in principe een klassieke thriller, met twee verhaallijnen. Vicky Thomsen die de diefstal van de bankkluisjes moet oplossen en Alex Steen, bezig met zijn undercoveroperatie als Hans Hauser, zijn criminele psychopathische alias
De twee verhaallijnen, de kluisjesroof en de undercoveroperatie, hebben raakvlakken. Maar anders dan voor de hand ligt.

‘Papa’ is het eerste boek dat ik van Jesper Stein lees. Hier en daar wordt verwezen naar ‘Onrust’ , zijn debuut. ‘Papa’ is uitstekend los te lezen.

De aantekeningen over dit boek resulteren in twee opmerkingen. Stein heeft een opmerkelijk goede thriller geschreven. Spannend, goede karaktertyperingen, vele en goede dialogen en een uitstekend plot. Het feit dat Amsterdam als drugshoofdstad van de wereld, uitgebreid aan het woord komt, verleent het boek een extra charme.

Opmerkelijk is echter de constatering dat hoofdpersoon Axel Steen opmerkelijk veel weg heeft van Harry Hole, de liefdesbaby van Jo Nesbo. Een politieman met demonisch verslavingsverschijnselen, dramatische privéproblemen en vele vraagtekens bij het leven dat hij leidt.

Is Axel Steen (Jesper Stein) een kloon van Harry Hole (Jo Nesbo) ? Het antwoord is zonder meer ja. En wel in de positieve zin van het woord. Beter goed gejat dan slecht bedacht luidt het motto. Met één verschil. Jo Nesbo schrijft compacter en indringerder dan Jesper Stein. Wat niet is kan nog komen. Jesper Stein ga ik volgen.

4,5 sterren.

Jac Claasen