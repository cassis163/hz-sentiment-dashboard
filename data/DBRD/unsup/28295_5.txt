Het is 1666, het jaar van de grote brand in Londen. Het vuur vernietigd een groot deel van de stad en zorgt ervoor dat vele mensen dakloos raken. Ook St. Pauls Cathedral wordt verwoest. Op het moment dat de kathedraal in de vlammen opgaat is het meisje Cat op zoek naar haar vader. Ze heeft hem al jaren niet gezien en vandaag zou hij hier in de kathedraal moeten zijn. Ze rent naar de kathedraal, maar wordt tegengehouden door een jongeman, James Marwood. Ze is op dat moment niet blij dat hij haar redt, maar steelt zijn mantel en laat James verbaasd achter. De volgende dag wordt er het lichaam van een man gevonden met zijn duimen aan elkaar gebonden. James moet achter de moordenaar aan en krijgt uiteindelijk zelfs opdrachten van de koning zelf. Een aantal jaar geleden is de oude koning gedood door verraders. De vader van James was één van hen en daarom wil de koning dat James hem helpt een andere verrader te vinden die iets heeft gedaan wat nog erger is dan alleen verrader zijn.
Ondertussen heeft Cat het moeilijk. Ze is verloofd met een man met wie ze niet wil trouwen. Ze wordt verkracht door haar neef en besluit hem ’s nachts te verwonden, waardoor ze moet vluchten. Ze zoekt haar toevlucht bij een nicht van een oude dienaar en gaat zelf als dienstmeisje werken. Ondertussen is ze nog steeds op zoek naar haar vader.
Het verhaal wordt wisselend door de ogen van Cat en James verteld. Ze leven steeds langs elkaar heen en komen elkaar niet tegen, maar zien soms wel bewijzen van het bestaan van de ander. Zo komt James steeds zijn mantel tegen die Cat heeft gestolen, op plekken waar hij het niet zou verwachten. Dit is een mooie manier waarmee de schrijver met de lezer speelt. Je krijgt van twee kanten informatie, maar het verhaal is toch steeds niet compleet. Pas aan het eind wordt alles duidelijk.
Het is een spannend boek. Vanaf het begin zit de spanning er al goed in en die komt ook telkens weer terug.
Het is interessant om de geschiedenis te lezen. Er wordt verteld over de brand, maar ook de tijd waarin de koning werd vermoord en zijn zoon uiteindelijk toch weer op de troon komt, wordt goed beschreven.
Daarnaast is het mooi om te zien hoe Cat en James allebei vechten voor hun plek in de wereld. Ze hebben allebei een vergelijkbare geschiedenis en moeten vechten om een goed leven te krijgen. Ze krijgen met veel tegenslagen te maken en moeten hier mee om leren te gaan.
Er komen veel onderwerpen in het boek voor om over na te denken. Maar bovenal is het een spannend boek, dat maar moeilijk weg te leggen is.