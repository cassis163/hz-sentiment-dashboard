Het eerste wat opvalt aan Over alles is het grote formaat. En het leuke is dat je direct kan opzoeken welk formaat dat is omdat een van onderwerpen die belicht wordt over papierformaten gaat. Want, de titel zegt het al, Over alles gaat echt over van alles. De meest uiteenlopende zaken worden besproken: van het zonnestelsel tot lichaamsorganen, romeinse cijfers en wolkenclassificatie. En dat is maar een kleine greep uit de hoeveelheid aan onderwerpen, want er valt nog veel meer interessants te lezen en te ontdekken.

Het is een boek wat je lekker op tafel binnen handbereik laat liggen om telkens even op te pakken, te lezen of gewoon even door te bladeren. En het lezen hoeft zeker niet chronologisch. Het is maar net waar je op dat moment iets meer over wil weten. Zo weet ik nu bijvoorbeeld van alles over de hardheidsschaal van Mohs, iets waarvan ik eerder het bestaan niet eens wist. Op de linkerpagina wordt alles beknopt en in, ook voor kinderen, begrijpelijke taal verteld en op de rechterpagina is dit voorzien van begeleidende illustraties. Niet in full colour, maar elk onderwerp heeft wel zijn eigen kleur waardoor het hele boek een kleurrijk geheel is. Voor grotere kinderen leuk om zelf te lezen en voor jongere kinderen een interessant kijk en voorleesboek.

Kortom, een heerlijk boek voor grote en kleine mensen en een super hulpmiddel om te scoren bij een spreekbeurt op school. Want het is het toch geweldig als je zelfs de juf kunt imponeren met je kennis van tijdzones en tektonische platen of de standen van de maan.