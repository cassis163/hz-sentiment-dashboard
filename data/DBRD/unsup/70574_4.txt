‘De oversteek’ kent een tweetal verhaallijnen. Zo ontmoet de lezer Kees die in een fabriek werkt, maar daar niet gelukkig is. Met regelmaat vlucht hij uit het hedendaagse leven door het lezen van fantasieboeken. Op enig moment krijgt Kees een ongeluk op zijn werk. Hij raakt in coma. Wanneer hij ontwaakt bevindt hij zich in zijn eigen fantasieboek waar hij tot één van de hoofdrolspelers uitgroeit. De andere verhaallijn gaat over Akam. Akam reist door een vreemde wereld waar hij allerlei avonturen beleeft.

“Rotsstad is veilig voor welke inval dan ook. De laatste tijd echter schijnt de dreiging van binnenuit te komen. Er hebben zich berovingen en diefstallen voorgedaan door mensen die in de stad wonen.”

‘De Oversteek’ is een boek dat zich op de tweesprong van fantasie en realiteit bevindt en dat zich laat lezen als een jongensboek. Toch is het veel meer dan dat. De ongebreidelde fantasie van Franken neemt de lezer mee op een ware ontdekkingsreis vol bijzondere vriendschappen met de meest wonderlijke schepsels, zoals het kraaienvolk, de Iggim en de Grabbo’s.

“De Westerwouders hadden hun bogen getrokken en de eerste pijlen daalden al neer op de naderende troep. Tot hun grote verbazing zagen ze achterin ook enkele figuren met kleurrijke veren in het tenue, Noordpiraten!”

Het boek bevat vele elementen: het bestrijden van het kwaad, het sluiten van vriendschappen, doorzetten en een strijd op leven en dood. Het zijn echter niet alleen de avontuurlijke belevenissen. Ook de beschrijvingen van de omgeving die Franken presenteert, mogen er zijn en doen de liefhebber ongetwijfeld denken aan de boeken van de befaamde auteur Tolkien.

“De tweede zon begon behoorlijk te stijgen toen ze merkten dat de wind flink toenam. De golven werden venijnig met scherpe schuimkoppen. Ook de kleur was veranderd in grauwgroen met scherpe heldergroene banen.”

De opbouw van het verhaal en de wijze waarop de verhaallijnen uiteindelijk bijeen worden gebracht door Franken, verdienen een compliment. Bovendien is zijn toepassing van de taal er een die mij aanspreekt met hier en daar een milde vergissing. Die maakt hij echter ruimsschoots goed door het bijzondere verhaal en de wijze waarop hij de realiteit combineert met pure fantasy.

Over de auteur
John Franken alias Sonn, werd geboren op 27 maart 1962 in Bergen op Zoom. De vele uitstapjes met zijn vader maakten hem nieuwsgierig naar hetgeen er voorbij de horizon ligt. Zijn voorliefde voor reizen en het bezoeken van onbekende plaatsen is er nog steeds.
Naast auteur is Franken organisatieconsultant en schrijft hij artikelen voor weekkranten.

Uitvoering
Godijn Publishing
ISBN 978-94-92115-25-6
Paperback, 308 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/