Tom Brandt, een oud marinier en natuurfotograaf, is voor National Geographic op reportage in IJsland. Tijdens zijn werk in een vulkaankrater raakt hij betrokken bij een ernstig ongeval. Het gevolg van een kleine aardbeving of door een andere oorzaak?Om te weten te komen wat het is geweest gaat Tom op onderzoek uit en dan meldt zijn tweede werkgever zich met de opdracht ‘undercover’ deel uit te maken van een groepje geologen die het ruige binnenland intrekt om een onderdeel van een geheim wapen te testen. Vanaf het begin van deze expeditie krijgt Tom met sabotage en tegenwerking te maken.

Ondertussen is een IS-cel een aanslag aan het voorbereiden, die zo’n impact zal hebben dat het al het voorgaande zal doen laten verbleken. Het doel is om de vulkaan Katla op een ingenieuze wijze tot uitbarsting te laten komen. Twintig maal krachtiger dan destijds bij de uitbarsting van de vulkaan Eyafjallajökull.

Het verhaal begint meteen goed met een stevige scène waarin de personages doodsangsten uit staan en dit is nog maar het begin van een verhaal met twee verhaallijnen: Tom Brandt en de geologen en Ahsannullah, een jihadstrijder die een hoge positie bekleedt binnen de Al Qaida .

Terrorisme en het bestrijden ervan zijn de hoofdzaken in dit boek. Het denken van de Jihadstrijder staat loodrecht tegen over dat van Tom, Raga en de andere personages, wat heel goed tot uiting is gebracht.

Ondanks dat de lezer beide kanten leert kennen blijft het boek verassend. Wendingen in het verhaal zetten je steeds op een ander been en beetje bij beetje passen de puzzelstukjes van de plot in elkaar

Kennis van zaken, de combinatie van de twee verhaallijnen, de vlotte schrijfstijl die je tot het einde weet vast te houden en de wendingen in het verhaal zijn de elementen die een schokgolf veroorzaken. Alles bij elkaar opgeteld vormt het een boek dat bol staat van de spanning en actie.

Frank van Zwol heeft met “Schokgolf” een boek van internationale allure neergezet.