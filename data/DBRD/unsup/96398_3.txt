Sofie en Julie komen tijdens hun reis door Israël terecht op de Westbank. Als ze daar door een familie worden uitgenodigd, krijgen ze tot hun verbazing een baby aangeboden. De ouders van het kind willen graag dat Sofie en Julie het kind meenemen naar het Westen om hem zo een beter leven te bieden. Sofie besluit het jongetje Sebastiaan mee te nemen, maar dat betekent dat ze een zware reis tegemoet gaan. Ze moeten namelijk het kind door Europe meesmokkelen terug naar Nederland. Deze beslissing zet allerlei ontwikkelingen in gang die ze vooraf niet hadden kunnen voorzien.

Het verhaal is opgedeeld in drie delen die helaas niet allemaal even indrukwekkend zijn. Het taalgebruik in de eerste twee delen is vrij simpel, waardoor het verhaal goed te volgen is. Maar aan de andere kant mist het diepgang. De chronologische manier van vertellen in combinatie met het taalgebruik en het opsommen van gebeurtenissen, maken het verhaal te simpel en niet spannend. Je zou verwachten dat als je een kind meesmokkelt door Europa dat dat ergens fout moet gaan, of in ieder geval spannende momenten oplevert. Maar de hele reis verloopt soepel en zonder enige problemen laat het kindje zich urenlang in een rugtas stoppen om het zo voor andere mensen te verbergen. Niet erg realistisch helaas en het geeft op die manier een geromantiseerd beeld van zo’n reis. Daarnaast mis je als lezer de uitleg van de beslissing waarom Sofie besluit om het jongetje mee te nemen. Je zou verwachten dat dit voor een jonge meid toch geen makkelijke beslissing is. Maar een goede uitleg voor deze actie is er niet en dat draagt niet bij aan de geloofwaardigheid van het verhaal.

Ook de personages worden niet goed uitgediept. Van Sofie krijgt de lezer een soort chronologische beschrijving van haar leven, zonder dat je als lezer veel over Sofie komt te weten. Zo mis je de mogelijkheid om met haar mee te leven. Ook Sebastiaan komt niet aan het woord waardoor je geen grip krijgt op de personage waar het hele boek juist over gaat.

Volgens Sebastiaan is een bijzonder verhaal dat met een goede uitwerking zeker potentie heeft, maar helaas niet goed tot zijn recht komt.