Jenna Blum (1970) groeide op in New Jersey. Ze studeerde Creative Writing aan de universiteit van Boston, schreef talloze korte verhalen en geeft al twintig jaar les aan aspirant schrijvers. Haar succesvolle debuut Het familieportret verscheen in 2010 in Nederlandse vertaling, er werden bijna een half miljoen exemplaren van verkocht en was hiermee het best verkochte boek van Nederland op dat moment. De verloren familie is haar nieuwste roman en werd als eerste in Nederland uitgegeven. Jenna Blum woont in Boston.

De verloren familie gaat over de Duits-Joodse Peter Rashkin die de concentratiekampen van de Tweede Wereldoorlog heeft overleefd. Helaas verloor hij er zijn hele familie. Rashkin ontvlucht na de oorlog Europa om in Amerika een nieuw bestaan op te bouwen. Hij trouwt met June en samen krijgen ze een dochter. Peter kan echter het verleden niet loslaten en dit verleden dringt zich dan ook steeds meer aan hem op. Peter staat op het punt om zijn dierbare familie voor een tweede keer te verliezen.

De verloren familie is een mooi familieverhaal en geen oorlogsverhaal zoals de achterflap ons doet vermoeden. Het is echter wel een verhaal dat mooi en ontroerend verteld wordt. De Duits-Joodse Peter Rashkin heeft een oorlogstrauma opgelopen in de Tweede Wereldoorlog en heeft moeite om dit achter zich te laten. Hij is zijn gezin in die vreselijke oorlog verloren, maar wil er absoluut niet over praten. Peter is in Amerika met behulp van zijn oudoom Sol een restaurant begonnen. ‘Mascha’s’ heet het restaurant en is vernoemt naar zijn eerste vrouw. Wanneer hij June ontmoet wordt hij verliefd op haar en de twee stappen na enige tijd in het huwelijksbootje. Samen krijgen ze een dochter die ze Elsbeth noemen.
Het verhaal bestaat uit drie delen. Het eerste deel wordt verteld vanuit Peter en beschrijft zijn leven in Amerika in de zestiger jaren. Door middel van flashbacks vertelt hij mondjesmaat over de oorlog met zijn verschrikkingen. Helaas voor ons als lezer want we hadden veel meer over die tijd willen horen. Het tweede deel wordt verteld vanuit June en speelt zich af in de zeventiger jaren. Erg gelukkig is ze niet en ze voelt dat Peter wat voor haar achterhoudt. Hun relatie krijgt de nodige ups en downs. Deel drie wordt verteld vanuit de tiener Elsbeth en omvat de tachtiger jaren. Op alle drie de levens heeft het oorlogstrauma een zeer grote invloed.
Jenna Blum vertelt het verhaal zeer gedetailleerd en je waant je dan ook echt in die tijd. Wel is het jammer dat ze zulke grote sprongen maakt in de tijd en we hier en daar toch dingen missen. Zeker het oorlogsverleden van Peter had beter uitgewerkt kunnen worden.

De verloren familie is een verhaal dat draait om een oorlogstrauma, familiebanden, liefde maar ook verlies. Een prachtig geschreven verhaal maar net anders dan de cover ons doet vermoeden. Als je gaat voor een oorlogsroman kom je bedrogen uit. Desalniettemin is het een mooi geschreven roman dat zorgt voor vele uurtjes leesplezier.