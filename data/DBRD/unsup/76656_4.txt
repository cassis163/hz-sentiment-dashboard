Het debuut van Christine Ferdinand heeft een prachtige kaft. Mooie diepe kleuren die terugkomen in de pagina-grote full-color prenten in het boek. De Valse Vleerbij is het eerste deel van een reeks fantasierijke avonturen uit het Verboden Woud. Kinderen van een jaar of negen kunnen dit boek zelf lezen, meelezen kan vanaf zo’n zeven jaar.

De ouders van Thomas & Julia zijn op vakantie en ze logeren bij opa en oma. Opa Jan wordt ziek als hij is gestoken. Oma Rini weet zich geen raad, ze komt uit een toverfamilie en roept de hulp in van haar zus Magda die een goede heks is. Zij woont aan de rand van het Verboden Woud. Als het slechter met opa gaat kunnen Thomas en Julia bij Magda logeren en haar helpen opa te genezen. Opa is gestoken door een valse vleerbij, die steken zijn na 14 dagen dodelijk. Voor alle ingrediënten van de toverdrank moeten ze het Verboden Woud in. Gaandeweg blijkt dat de andere zus van Oma er van alles mee te maken heeft. Wicca is helaas geen goede heks. Magda krijgt als de tijd dringt hulp van kabouters en haar poes Sabeltand, hij heeft die naam niet voor niets. Kunnen ze alle ingrediënten vinden in het Verboden Woud, zullen ze op tijd zijn om opa te genezen? Zal het goede het winnen van het kwaad?

Prachtig avontuurlijk verhaal. De schrijfster neemt de tijd om de personages stuk voor stuk neer te zetten en de omgeving waarin het verhaal zich afspeelt nauwkeurig te duiden. Het boek leest als een trein en is niet altijd even voorspelbaar. Het blijft spannend tot het einde.

‘Thomas & Julia- De Valse Vleerbij’ van Christine Ferdinand, Tzolkin Publicaties & Producties 2015.

/Lmcmr