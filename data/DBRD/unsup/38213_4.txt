Noor heeft een leuke baan bij het Van Gogh Museum in Amsterdam. Omdat haar vriend niet weg wilde uit Limburg, is ze alleen naar Amsterdam vertrokken. Na een tijdje verbleven te hebben in een veel te kleine kamer gaat Noor met oud studiegenoot Joost en haar zusje Kiki aan de Herengracht wonen. Daar leven ze samen in een huis dat verbouwd wordt door klusjesman Gijs, waardoor ze voortdurend in de rommel zitten. Maar ondanks dat is het huis aan de Herengracht een heerlijk en relaxt thuis, terwijl het op haar werk superdruk is. Dit komt door de ontdekking van een nieuw schilderij van Van Gogh en daarnaast heeft Noor grootse plannen voor een nieuwe tentoonstelling in het museum, waarbij ze de samenwerking wil zoeken met verschillende wereldbekende kunstmusea.

Dan pleegt haar collega Tim zelfmoord, Noor is geschokt en probeert te achterhalen waarom Tim tot deze daad is gekomen. Daarbij stuit ze op schimmige praktijken in de kunstwereld, die eigenlijk verborgen hadden moeten blijven. Met de Franse kunsthistoricus Benoit probeert ze de schimmigheden te ontrafelen.

Drie vrienden, een huis (en een klusjesman) is het eerste deel van een trilogie van de hand van Astrid Harrewijn. In dit boek speelt Noor de hoofdrol. Je volgt haar in haar werk, thuis, met haar vrienden en op het gebied van de liefde. In de andere boeken krijgen juist de andere huisgenoten een hoofdrol.

Met Noor heeft auteur Harrewijn een mooi karakter gecreëerd. Het is een vrouw die haar passie volgt en zich in het verhaal steeds verder ontwikkeld. Langzaam maakt ze zich steeds meer los van het vertrouwde. Ze heeft gekozen om naar Amsterdam te gaan, tegen de wil van haar vriend en ouders in. Verder doet ze er alles aan om erachter te komen wat zich precies afspeelt bij het Van Gogh museum en probeert ze te achterhalen waarom Tim zelfmoord heeft gepleegd. Ondanks dat ze zich door deze acties niet populair maakt bij Ewald, haar ouders en haar collega’s kiest ze er toch voor haar gevoel te volgen en kiest daarmee niet voor de makkelijkste weg.

De ouders van Noor en vriend Ewald zijn bewust onsympathiek neergezet door schrijfster Astrid Harrewijn, zodat de lezer sympathie krijgt voor Noor, die haar passie volgt en doorzet waar haar hart naar uitgaat. Een boeiende keuze van de schrijfster, maar het zorgt er inderdaad voor dat je Noor al snel in je hart sluit.

Het boek bevat ook veel humoristische stukken, zoals de sessie waarbij Noor en Ewald bij een therapeut zitten die is aangeraden door de moeder van Noor, het blijkt namelijk een seksuoloog te zijn en geen relatietherapeut. Ook heeft Noor een grappige zus Kiki, die haar eigen weg gaat en klusjesman Gijs stug Thijs blijft noemen. Het boek leest vlot weg en alles is beeldend geschreven, zodat je de personen en situaties zo voor je ziet. Volgens mij is dit boek uitermate geschikt als filmmateriaal! Drie vrienden, een huis (en een klusjesman) is een heerlijke feelgoodroman die doet uitzien naar de volgende delen van deze trilogie.