Consuetudinis magna vis est - Cicero

Zoë reist elke dag met het openbaar vervoer naar haar werk. Steeds op dezelfde tijd en ze neemt steeds dezelfde route. Op een dag denkt ze in de krant een foto van haarzelf te zien staan tussen de seksadvertenties. Ze vindt het vreemd en hoewel haar familieleden er sceptisch tegenover staan, probeert ze toch de waarheid te achterhalen, zeker wanneer blijkt dat er een mogelijk verband is tussen de advertenties en de moord op een vrouw. Ondertussen heeft ook agente Kelly Swift zich in de zaak vastgebeten en probeert haar baas ervan te overtuigen dat de connectie tussen de slachtoffers en de krant echt is en dat ze een waardevolle toevoeging aan het onderzoeksteam zou zijn.
Ik zie jou is de tweede thriller van Clare Mackintosh. Het uitgangspunt van het boek is best beangstigend: iemand kent heel jouw routine en daardoor ben je zonder dat je het beseft in gevaar. Routine en voorspelbaarheid betekenen dat je een gemakkelijk slachtoffer bent voor iemand met minder goede bedoelingen en daar staat eigenlijk haast niemand bij stil.
De plot bouwt vrij langzaam op en hetzelfde geldt voor de spanning, maar dat zorgt er mede voor dat de lezer de tijd heeft om in het verhaal te komen en mee te denken. Mooi is dat het verhaal nergens inzakt. Het is geen absolute pageturner, toch weet het de aandacht vast te houden tot aan de ontknoping.
De toegankelijke schrijfstijl van de auteur en de perspectiefwisselingen tussen hoofdpersonages Zoë en Kelly maken Ik zie jou tot een vlot en aangenaam verhaal om te lezen, al zit de plot helaas verteltechnisch niet altijd even goed in elkaar. Het boek bevat ook stukjes vanuit het perspectief van de dader, die zijn wat minder geslaagd. Uiteindelijk voegt het inkijkje in het hoofd van de misdadiger weinig toe aan het verhaal. Het enige waar deze intermezzo’s echt toe bijdragen is de epiloog, maar die is helaas geen echte verrassing. Ik zie jou is geen nagelbijtende suspense, maar wel gewoon een aardige thriller die menig treinreiziger even zal doen stilstaan bij zijn routine.