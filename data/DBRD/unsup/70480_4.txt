Je kunt er niet omheen: 'Schipbreuk van een leven' is met zijn 485 bladzijden een dun boek in vergelijking met 'Het zevende kind', dat maar liefst 718 bladzijden telde. Desalniettemin blijft het een boek waar je je aandacht moet bijhouden. Valeur is niet bang om de Deense maatschappij kritisch onder de loep te nemen en dat zorgt voor extra informatie buiten de eigenlijke verhaallijnen.

Het verhaal speelt zich af begin 2015 in Kopenhagen. Daarnaast zijn er uitgebreide flashbacks naar de jaren 1955-1976. Hoewel er een mysterie (een verdwenen vrouw) aan de basis van het verhaal ligt, gaat het boek eigenlijk over de gecompliceerde relatie tussen ouders en kinderen, over de illusies van het leven, over oude geheimen die mensen verbinden. Maatschappijkritiek is nooit ver weg in de boeken van Valeur, hij stelt zich vragen over de rol van onder andere de media en de politiek.

‘Schipbreuk van een leven’ is vooral een roman, al vertoont het boek een aantal thrillerelementen. Het verhaal begint met een verdwenen vrouw en we vertoeven regelmatig op het kantoor van de afdeling Moordzaken, maar de klemtoon ligt eerder op intermenselijke relaties en op de invloed die het verleden op het heden kan uitoefenen. De lange uitweidingen en beschouwingen die Valeur de lezer voorschotelt, zullen de thrillerliefhebber pur sang niet echt weten te bekoren.