Desalnietbemind is het debuut van Annabel Jonk, een pseudoniem. Het is een roman met wat thrillerachtige trekjes.

Desalnietbemind is het verhaal van Martha, een veertiger, met een drukke baan als advocate. Victor, midden 40, de echtgenoot van Martha, komt totaal onverwacht te overlijden.

Onderdeel van het rouwproces van Martha is het betreden van de werkruimte van Victor. Neuzend in zijn boekenkast stuit zij op een groot aantal notitieboekjes alsmede een zwart schrift. Voor Martha een complete verrassing want zij heeft nooit van het bestaan van het schrift noch van de notitieboekjes geweten. Lezend in het schrift, dat een soort verlaat dagboek van Victor zijn jeugdjaren op een jongensschool blijkt te zijn, komt zij achter gebeurtenissen waarover Victor nooit met haar heeft gesproken. Ook ontdekt zij een mobiele telefoon waarvan zij het bestaan niet afweet.

Via het schrift en berichten op de telefoon probeert zij achter te komen welke geheimen Victor met zich meedroeg. Geheimen van voor zijn huwelijk met Martha maar ook tijdens hun huwelijk.

Op haar zoektocht naar wie Victor nu eigenlijk écht was spreekt ze tal van mensen; oude schoolvrienden, de vrouw van een oud-onderwijzer en mensen die een binding hebben met de personen uit het schrift. Op deze manier probeert Martha Victor alsnog beter te leren kennen en te doorgronden. Sophia, haar hartsvriendin is daarbij soms haar steun en toeverlaat al hebben zij lang niet altijd dezelfde ideeën.

Er gebeurt nogal wat in het boek, er zijn veel thema’s die niet allemaal even goed en logisch worden uitgewerkt en ook de diverse overgangen zijn niet altijd even logisch en soms ook te abrupt. Verder sluipt er nogal eens een slordigheidje in en wordt er nogal nonchalant met het begrip ‘tijd’ omgesprongen. De personages blijven vrij vlak; het was het verhaal ten goede gekomen als deze wat meer zouden zijn uitgediept. Het boek is soepel en vlot geschreven maar soms zowel té voorspelbaar als té ongeloofwaardig. Hoewel het plot een onverwachte wending geeft aan het verhaal vind ik het wel vergezocht.

Ik hoop dat bekend wordt wie er achter het pseudoniem schuilgaat...