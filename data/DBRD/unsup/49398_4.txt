Danny Lange, een jong drugsdealer wordt vermoord gevonden in een verlaten steeg en even later wordt ook het jongere zus van Danny, Rebecca, dood aangetroffen in zijn appartement. NYPD-rechercheur Frank Parrish onderzoekt de zaak en wat hem opvalt is dat het haar van Rebecca keurig netjes is geknipt en dat haar nagels rood zijn gelakt. Een visitekaartje dat ook bij andere slachtoffers (allen jonge meisjes) wordt aangetroffen.

Frank Parrish heeft het moeilijk. Zijn huwelijk is gestrand, de relatie met zijn kinderen is niet al te best, hij drinkt teveel en is zijn rijbewijs kwijt en hij wordt gekort op zijn salaris. Ook moet hij zich dagelijks melden bij psychologe Marie Griffin. Deze gesprekken vormen de tweede verhaallijn in het boek en gaan in belangrijke mate over de verhouding tussen Frank en zijn beroemde vader John Parrish, die een van leden was van De helden van New York. Een groep politiefunctionarissen die de macht en invloed van de maffia in New York hebben gebroken.

Het boek bevat dus in feite twee verhalen maar die twee verhalen hebben veel met elkaar te maken en vertonen een onderlingen samenhang. Het heldendom van John Parrish heeft een welhaast verwoestende invloed op het leven van Frank. Hij is een man geworden die een grote drang tot zelfvernietiging heeft en iedereen met onverholen cynisme tegemoet treedt. Dat blijkt ook in zijn werk. Hij is zo bezeten van het idee zijn vader op zijn minst te evenaren dat hij bij het oplossen van de moorden de regels met voeten treedt.

Dit komt in de gesprekstherapieÃ«n markant naar voren. In die gesprekken wordt Frank Parrish door de psychologe gefileerd en ontstaat er een diepe inkijk in het karakter van Frank en naarmate hij zich meer openstelt voor deze therapie begint zich langzaam maar zeker een kentering in zijn manier van handelen af te tekenen.

Dit boeiend beschreven psychologische proces lijkt belangrijker te zijn dan het verhaal over hoe de moorden worden opgelost. De schrijfstijl die Ellory hierbij hanteert is indringend en heel mooi hoewel niet zo poetisch als in bijvoorbeeld Een stil geloof in engelen. Ellory's boeken zijn altijd een genot om te lezen. De wat losse en niet echt spannende ontknoping van dit boek doet daarom ook niets af aan deze overtuigende misdaadroman. Topklasse en een absolute aanrader.