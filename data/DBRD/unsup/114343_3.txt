Als vervolg op Pippa’s avonturen in ‘Soapsop’ is hier ‘Expeditie Verraad’. Pippa woont in een leuk appartementje in Amsterdam en heeft een poosje in de succesvolle soap ‘Liefde en Verraad’ mogen spelen, maar heeft dat nu ingeruild voor het zijn van presentator. Vriendjelief Dylan Dekker is de beroemde Vlaamse popidool van het moment, maar wat Pippa betreft geeft hij een beetje te veel om zijn werk en zijn fans. Pippa sneeuwt onder en raakt bovendien haar baan kwijt. Gelukkig staat er een nieuw project voor de deur, namelijk kandidaat zijn voor de realityshow ‘Expeditie Verraad’. Met nieuwelingen en oude bekenden bevindt ze zich twee weken lang op Bali, waar ze opdrachten doen om geld voor de pot te winnen. Echter houdt er een saboteur zich onder hen schuil. En hoe zit het trouwens met Dylan aan het thuisfront; hij heeft namelijk ook iets te verbergen…

Dat Sips vooruitgang laat zien in vergelijking met haar debuut, is op de eerste bladzijdes al zichtbaar. Het is de wijze van schrijven - of het is de manier waarop Pippa in het leven staat - die een stuk zelfverzekerder overkomt dan dat het in ‘Soapsop’ overkwam. Sowieso is de start beter dan in haar debuut, waar begonnen werd met een klaaglied over wiskunde. In ‘Expeditie Verraad’ zit de vaart er vanaf moment één - de afsluiting van een aflevering van de show waar Pippa presentatrice voor is - in.
     Het Vlaamse vriendje van Pippa heeft zijn werk goed gedaan. Het is leuk om te zien dat Pippa ingeburgerd is in het Vlaamse cultuurtje. Ze gebruikt sommige termen die Nederlanders niet van nature gebruiken en ze geeft sommige zinnen net even een twist, waardoor je ze met een zachte g leest. Of Sips dit expres heeft gedaan is onbekend, maar leuk is het zeker!
     Ook in ‘Expeditie Verraad’ verhult de flaptekst te veel, wat ontzettend jammer is. De grote lijnen van de plot zijn vooraf bekend, zoals dat Pippa haar baan verliest. Echter verliest ze haar baan pas op de helft van het boek. Het is jammer dat dit nu geen plottwist meer genoemd kan worden, want de lezer zat er immers al op te wachten. Daarnaast is bekend dat ze mee gaat doen aan een nieuw tv-programma, dus de meeste dingen die nieuw zijn voor Pippa zijn allang niet meer nieuw voor de lezer.
     Het verteltempo tijdens het spel dat ze op Bali spelen ligt te hoog. Het zou hier een stuk mooier zijn dat de lezer de opdrachten live meemaakt, in plaats van dat ze achteraf verteld worden, zodat het tempo vertraagd wordt en zodat de lezer erbij betrokken wordt. Bij de eerste twee opdrachten is dit wel het geval, maar daarna lijkt het alsof het boek afgeraffeld wordt. Het is jammer dat de opdrachten niet uitgebreid aan bod komen en dat de twee weken op Bali hierdoor als twee dagen lijken. Gevolg hiervan is dat de lezer geen eigen verdachte van het spel kan vormen.
     Tenslotte nog een aantal punten over het spel op zich. Het idee is voldoende; weliswaar een beetje te veel van Wie is de Mol afgekeken, maar het is oké. Villa Verraad ziet er waarschijnlijk prachtig uit in het echt, maar de beschrijving van de villa zelf kan beter. Pippa slaapt in een hutje in de tuin, maar komt heus wel een keer in de villa. Waarom wordt de ruimtebeschrijving van de villa dan overgeslagen? De (film)crew, een presentator en zes kandidaten (inclusief saboteur) lopen rond door het spel Expeditie Verraad. Is zes kandidaten niet een beetje weinig? De gokkans om de saboteur in een keer te ontmaskeren is 20 procent! Verder is er nog een belangrijke vraag die onbeantwoord blijft, namelijk: Aangezien de verrader iedereen op ieder moment weg kan sturen, waarom stuurt hij iedereen dan niet op de eerste dag weg en houdt de pot voor zichzelf?