De ontembare vrouw is geen roman maar een doorwerkt studieboek waar meer dan 20 jaar aan is gewerkt. Het presenteert zich als een uitgesponnen masterproef.

Clarissa Pinkola Estés neemt de lezer mee naar het diepe onderbewuste van de vrouw. Dit psychisch-archeologisch graafwerk doet ze aan de hand van oude verhalen en mythes die, doorspekt van archetypes, geankerd zijn in ons collectief onderbewuste.
Als Jungiaanse psychanalytica kan ze zich ten volle uitleven in het duiden en interpreteren van figuren en acties uit de door overlevering verworven verhalen. Interessant is wel dat haar betoog resulteert in psychologische wijsheden en bruikbare levensadviezen.
Een belangrijke les uit haar boek: heb vertrouwen in je intuïtie.
In elke mens zit een wilde kracht, een borrelende bron van tijdloze wijsheid die via overlevering van verhalen blijft bestaan.

Mannelijke lezers kunnen in dit boek ook wel hun gram halen, maar het is voornamelijk een feministisch boek waarin spiritualiteit en dieptepsychologie zich verbinden tot een strijdplan om vrouwen hun onafhankelijkheid en creativiteit te laten herwinnen.

Clarissa bezondigt zich in haar duidingen geregeld aan ‘hineininterpretieren’ en aan repetitieve wijdlopigheid. Haar taalgebruik is bevlogen en poëtisch.

De ontembare vrouw is geen boek dat je zomaar tussendoor kunt lezen. Het vergt arbeid en aandacht en veelvuldig herlezen en nadenken.
Het boek draagt bij tot het beter begrijpen van de psychologie van de vrouw. Het feit dat dit boek een internationale bestseller is bewijst dat daar nood aan is.