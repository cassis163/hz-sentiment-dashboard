Het verhaal speelt zich af in de winter van 1944-1945. De 11-jarige Jaap en zijn familie hebben het zwaar en lijden honger. Dan besluiten zijn ouders dat Jaap, zijn 15-jarige zus Nel en hun broertje kleine Kees naar het noorden moeten gaan om daar bij mensen te verblijven die hen warmte, onderdak en genoeg te eten kunnen bieden. Jaap belandt bij een ouder echtpaar en moet zo goed en zo kwaad als het gaat er het beste van zien te maken. Wanneer de oorlog voorbij is en Jaap en zijn zus en broertje weer teruggaan, blijkt het toch niet zo gemakkelijk om het oude leven weer op te pakken.

‘Naar het noorden’ vertelt op eenvoudige wijze hoe het voor een kind moet zijn geweest om in onzekere tijd huis en haard te verlaten, omdat je ouders niet meer voor je kunnen zorgen. Alhoewel het een moeilijk onderwerp is, is het verhaal toegankelijk voor kinderen vanaf 10 jaar. De hoofdstukken zijn kort, het taalgebruik simpel. Er wordt zo nu en dan in een dialect gesproken, maar een woordenboekje achterin het boek vertaalt wat er wordt gezegd. Interessant verhaal voor jong en oud!