Recensie Maestra van L.S. Hilton (***)

Oorspronkelijke titel: Maestra
ISBN: 9789044348989
Uitgeverij: The House of Books
Pagina’s: 317

Hoe vaak zijn lezers al teleurgesteld als ze proberen te ontdekken waarom een boek een hype is geworden. Dat veel mensen een boek ongeïnformeerd kopen zegt niets over de kwaliteit. Iedere regelmatige lezer kent wel een voorbeeld van een zogenaamde bestseller waarvan de inhoud een en al treurnis opwekt tijdens het lezen.
De vraag is nu of dit voor ‘Maestra’ van L.S. Hilton ook geldt, temeer omdat het boek ook nog als erotische thriller wordt gekwalificeerd.

En de kwalificatie ‘erotisch’ is zeker terecht en dik verdiend! Nog maar een tweetal pagina’s onderweg en … 'Na rood fruit smaakt een kut zo heerlijk', merkt bijvoorbeeld iemand op, terwijl even later een donkere dame met een mannenhoofd tussen haar dijen zich wellustig glimlachend op een aantal kussens achterover laat vallen 'met de extatische beweging van een junk die zich overgeeft aan zijn roes'.
Nu de spanning nog…..

Judith Rashleigh ontdekt dat haar baas Rupert niet altijd eerlijk is bij de inkoop en verkoop van schilderijen. Als dit boven tafel komt betekent dat voor Judith haar ontslag. Helemaal zonder inkomsten is ze niet want ze werkt al, samen met haar vriendin Leanne, bij de Gstaad Club, een club voor voornamelijk oudere heren met dikke buiken en nog dikkere beurzen.
Het feitelijke verhaal begint pas nadat Judith haar ontslag heeft gekregen en ook bij de Gstaad Club het voor gezien houdt.
Met James, een rijke klant uit de club die een sterke voorkeur voor Judith of Judy of Leanne had, vertrekt ze naar Nice. In mum van tijd is ze veranderd in een vermogende dame en haar missie om zich te wreken op haar voormalige baas Rupert, kan beginnen.

Tot zover heeft Hilton de lezer magistraal op het verkeerde been gezet. Door sterk de aandacht op het erotische aspect te focussen, lijkt ‘Maestra’ een platte een-ster-roman te worden. Maar L.S. Hilton kan schrijven, beeldend, spits en elegant. Dat moet je haar meegeven.
Het volledige verhaal over de schilderijfraude zit goed in elkaar. Dat ze dat kleurt met veel seks waarbij geen blad voor de mond wordt genomen, zal niet door iedereen in dank worden afgenomen. Maar daar doorheen kijkend en af en toe glimlachend zal de meer genuanceerde lezer zich niet bepaald vervelen. Dat ‘Maestra’ nu direct in aanmerking zal komen voor een hoge internationale literatuurprijs geloof ik ook niet meteen.
Maar misschien het volgende boek want Hilton eindigt met de woorden ‘wordt vervolgd’.

Eindoordeel: 3
Spanning: 2 sterren
Plot: 3 sterren
Leesplezier: 3 sterren
Schrijfstijl: 4 sterren
Originaliteit: 3 sterren
Psychologie: 2 sterren