Het verhaal: Annabel Brinkmeester is alles kwijt, haar huis, haar geld, haar vriend en haar auto. Op haar vijfentwintigste verjaardag nog wel dat is nog eens een verjaardagscadeau! Op haar 18e verjaardag verloor ze haar ouders en nu op haar 25e verjaardag heeft ze een strafblad omdat ze identiteitsfraude heeft gepleegd. De cover: Roze, intrigerend, en heel erg mooi!

In Dubbel Zes lezen we het levensverhaal van Annabel Brinkmeester, zeer uitgebreid worden we ingelicht wat Annabel zoal overkomt en wat voor missers ze maakt. Ook lees je hoe ze een baan vindt en haar schouders er onder zet. Hoe ze het leven weer probeert op te pakken en hoe ze daarbij eerst het verlies van haar ouders moet zien te verwerken. Het rouwen valt Annabel zwaar en ze duwt het ook weg. Zeker nu haar relatie met Pepijn over is en Jan Roet haar op moet halen van het politiebureau. Jan Roet is dierenarts en heeft zijn eigen praktijk in het huis van Annabel. Dan moet Annabel vertellen dat zij de eigenaresse was van het pand en dat zij het pand nu heeft moeten verkopen.

Zoals jullie kunnen lezen komt het water aan de lippen bij Annabel Brinkmeester en is schrijfster Daphne Deckers helemaal tot het uiterste gegaan om dit verhaal te schrijven. In haar column leeft ze zich al lekker uit en nu kunnen we maar liefst 400 bladzijdes lang van haar humor, haar feitjes en haar woordgrapjes genieten. 2 jaar lang heeft ze erover gedaan om het verhaal van Annabel te schrijven en in één enkel weekend heb ik het uit! Hoe oneerlijk is dat?

In elk geval niet zo oneerlijk als wat Annabel allemaal is overkomen. Annabel blijft heel nuchter en probeert de puinhoop van haar leven op te ruimen, wat natuurlijk niet meevalt, maar in Jan vindt Annabel een fijne vriend. Een vriend die haar goed op weg helpt om haar leven weer op de rails te krijgen.

Daphne Deckers heeft zichzelf weer overtroffen door een geweldige roman/chicklit te schrijven. Ze schrijft met overtuiging en met veel humor, waardoor haar boek een feestje is om te lezen. Ze heeft het zichzelf niet gemakkelijk gemaakt, ze is vol voor de uitdaging gegaan en heeft zichzelf overtroffen.

Dit boek heeft alles in zich, zowel drama als geluk. Het feelgood-gehalte is hoog net zoals de amusementswaarde. Kortom dit boek was voor mij een feestje om te lezen en ik geef het 4 en een halve ster.