Officier van Justitie Alexandra Cooper moet in een rechtszaak bewijzen dat Brendan Quillian, tegenwoordig behorend tot de high society van New York, maar afkomstig uit de arbeidersklasse, opdracht heeft gegeven tot de moord op zijn rijke vrouw Amanda. Op de eerste dag van het proces wordt de allereerste getuige van Alexandra al genadeloos onderuit gehaald en verder heeft ze ook slechts flinterdun bewijsmateriaal. Ze zal een harde dobber hebben hem veroordeeld te krijgen.
Tijdens het proces vindt er een explosie plaats in het ondergrondse watertunnelsysteem van New York. Hierbij komt de broer van Quillian, Duke, om het leven. Hij was een sandhog, zo worden de mannen genoemd die al sinds jaar en dag met gevaar voor eigen leven werken aan dit ondergrondse systeem van tunnels en buizen om zo New York van water te voorzien.
Alexandra gaat, samen met twee bevriende rechercheurs, op zoek naar het verband tussen de rechtszaak tegen de ene broer en de dood van de andere broer tijdens de explosie. Ze stuiten daarbij meer op vragen dan op antwoorden, zeker wanneer Brendan Quillian al zijn glazen ingooit door te ontsnappen, waarbij hij één bewaker doodt en een ander verwondt. Wat dreef hem hiertoe, terwijl zijn proces voor hem van een leien dakje ging? Welk geheim uit zijn verleden was Alexandra Cooper op het spoor gekomen en wat had zijn broer daarmee te maken? Langzaam maar zeker komt ze dichter bij de oplossing van het raadsel en dan blijkt de dood van Amanda niet op zichzelf te staan
Ik vond het een lekker spannend boek met een vlotte vertelstijl. Het boek leest makkelijk weg en je wilt ook steeds verder lezen om uit te vinden wat er nu eigenlijk precies is gebeurd. Een los eindje, zoals bijvoorbeeld de ontmoeting van Alexandra met Luc  een romantisch zijspoortje  wordt helaas niet verder uitgewerkt. Dat bewaart de schrijfster denk ik voor het volgende deel. Dit boek is namelijk een deel uit een serie thrillers met Alexandra Cooper in de hoofdrol. Ik ben wel zo nieuwsgierig geraakt dat ik zeker op zoek ga naar eerdere (en verdere!) delen. Prima thriller.
Heel interessant en absoluut niet storend voor het verhaal vond ik hoe tijdens het onderzoek naar de explosie de geschiedenis over de watervoorziening van New York en andere leuke weetjes over de stad werden verteld.