Wat gebeurt er als in het grootste deel van Europa het licht uit gaat? In de thriller Black-out van Marc Elsberg staat het beschreven. Elsberg is een nieuwkomer in de thrillerwereld. Hij is van huis uit journalist en reclameman, maar maakt met zijn thrillerdebuut diepe indruk. Hij heeft een enorm spannende thriller geschreven die leest als een trein, en hij heeft daarvoor ongetwijfeld diepgravende research gepleegd. Het scenario dat hij schetst van een stroomloos Europa is zo realistisch en soms beschreven met zulke onvoorstelbare details dat we misschien wel kunnen spreken van een nieuw genre. Hoe kunnen we de combinatie non-fictie en thriller gaan noemen; science-thrillers? Overigens gaat deze combinatie met non-fictie in dit geval absoluut niet ten koste van de leesbaarheid.
Het is wel zo dat de lezer in het begin in het boek moet komen. Elsberg schakelt in paragrafen van een halve tot enkele bladzijden tussen vele personages en locaties door heel Europa en introduceert veel technische details. Dat is even wennen, maar daarna is het moeilijk om Black-out weg te leggen. Juist ook vanwege die veelheid aan personen en plekken in die korte paragrafen. Langzaam maar zeker zoomt Elsberg in op de personages die het verhaal gaan dragen. De hoofdrol is weggelegd voor Piero Manzoni, een ex-hacker die erachter komt dat de black-out met opzet is veroorzaakt. Zijn jacht op de daders voert hem samen met een journaliste door heel Europa. Hij wordt daarbij geholpen en tegengewerkt door een aantal agenten van Europol. Ondertussen wordt de lezer op de hoogte gehouden van het wel en wee van een aantal mensen die te maken krijgen met een leven zonder elektriciteit. Zij zorgen voor de broodnodige adempauzes en het drama in het verhaal. Andere personages zijn werknemers bij de Europese Unie, ingenieurs van krachtcentrales, techneuten van computerbedrijven en last but not least: de daders. Hoe langer de stroom uit blijft hoe groter de chaos in Europa en hoe spannender het verhaal van Elsberg wordt.
Elsberg heeft een razend knappe prestatie geleverd. Door de verhalen van alle personages op elkaar af te stemmen vertellen ze samen het verhaal. Hij weet de lezer voortdurend mee te trekken naar de volgende situatie terwijl je nog nieuwsgierig bent naar hoe het verder gaat met de vorige. Het boek is uitstekend geconstrueerd. Tegelijkertijd blijft de rode draad van het verhaal goed te volgen. Piero Manzoni is een geloofwaardige 'leading man'. Het meest bijzondere aan Black-out is echter de ongelofelijke maar realistische beschrijving van een donker Europa. Elsberg mag snel met een nieuwe thriller komen en die mag ook net zo dik zijn. Hoe meer, hoe beter!