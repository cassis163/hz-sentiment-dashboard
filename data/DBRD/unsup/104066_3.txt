Mattias vertrekt van huis en komt niet meer terug. Het leven van zijn vriendin, zijn familie en vrienden gaat door. Het boek is op een originele manier opgebouwd. In verschillende hoofdstukken wordt het verhaal van de mensen die om Mattias heen stonden, verteld vanuit hun eigen perspectief. Sommige mensen hadden een directe relatie met Mattias terwijl anderen hem helemaal niet gekend hebben. Opvallend is dat het boek begint met een hoofdstuk over Amber, de vriendin van Mattias, en ook hiermee eindigt.

Langzaam wordt duidelijk wie Mattias was. “Met Mattias was het alsof dagen en uren waren op te rekken en er altijd nog iets anders tussen paste, zelfs, of juist, als je het op het laatste moment bedacht.” De auteur beschrijft de relaties tussen de personages niet expliciet en ook niet wat er precies met Mattias gebeurd is. Hij zet de lezer aan het denken en laat deze zijn eigen conclusies trekken. Langzaam wordt duidelijk hoe de puzzelstukjes in elkaar passen.

Sommige verhaallijnen lijken nergens toe te leiden. Het is onduidelijk wat de auteur hiermee wilde. Bijvoorbeeld het verhaal van Nathan, een alcoholist die een verkooptraining volgt, een modelspoorbaan heeft en zijn vakantiehuisje verhuurt. Dit soort verhaallijnen leiden de lezer af en dat is jammer.

‘Na Mattias’ is een soepel geschreven boek zonder moeilijke taal, maar zonder alles helemaal voor te kauwen. De personages zijn mooi uitgewerkt, de verhalen worden beeldend verteld en het boek heeft een actueel thema. Dit maakt het een interessant boek hoewel sommige verhaallijnen afleiden van het eigenlijke verhaal.