Woezel & Pip spelen samen met Charlie en Buurpoes in de tuin. Charlie doet een beetje onhandig en Buurpoes pest Charlie daarmee. Woezel lacht met Buurpoes mee en Pip weet niet zo goed wat ze moet doen. Charlie wordt verdrietig en verstopt zich. Hij wil niet meer spelen met zijn vriendjes die hem pesten. Gelukkig ziet Vlinder Charlie en brengt hem bij Tante Perenboom. Tante heeft al snel door hoe het zit en helpt Charlie door alle vriendjes uit te leggen dat pesten niet leuk is.

Stop, hou op! is een bekende zin die vaak gebruikt wordt in lessen over pesten. Je kunt dit roepen om aan te geven dat je wilt dat het pesten stopt. Het prentenboek Woezel & Pip - Stop, hou op! is een heel mooi en leerzaam prentenboek over pesten. Het boek is ook geschreven in samenwerking met Stichting Stop Pesten Nu (www.stoppestennu.nl). Het is geweldig dat de bekende en populaire kindervrienden Woezel & Pip ingezet worden in de strijd tegen pesten.

Zoals altijd zijn de avonturen van Woezel & Pip en hun vriendjes leuk om te lezen, maar nu zit er een serieuze boodschap in dit verhaal verweven over pesten. Op veel scholen en sportverenigingen komt pesten voor en dat is verschrikkelijk voor degene die gepest wordt. In het verhaal Stop, hou op! laat Tante Perenboom aan Woezel, Pip en Buurpoes zien dat het niet leuk is om gepest te worden. Tante legt dit heel begrijpelijk uit, door de pestsituatie met Charlie na te spelen, waarbij Buurpoes, Woezel en Pip ook de andere kant zien, zo kunnen ze zien hoe het is om gepest te worden. Pesten is helemaal niet leuk!

De illustraties in het boek zijn vrolijk en aantrekkelijk, waardoor het leuk is om dit boek samen met jonge kinderen te lezen. Zo is Woezel & Pip, Stop, hou op! een leuk en toegankelijk prentenboek met een belangrijke boodschap erin verweven. Zo leren kinderen op een mooie en begrijpelijke manier dat pesten niet goed is! De combinatie van een leuk en mooi prentenboek met zoâ€™n goede boodschap vind ik 5 sterren waard!