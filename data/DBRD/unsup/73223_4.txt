Tirtha begint ijzersterk. Het eerste hoofdstuk beschrijft hoe de dertienjarige Paulien wordt afgeranseld en verkracht door haar stiefvader, een kinderpsychiater nota bene. Niet veel later lees je hoe ze wordt aangereden door Eli Hellings, een gerenommeerde strafpleiter, terwijl ze op de vlucht is. Hij en Paulien kennen elkaar. De aanrijding in dronken toestand in het bijzijn van zijn ma√Ætresse kan zijn hele wereld doen instorten. Meedogenloos wordt Paulien gewurgd en begraven. In de loop van het verhaal verdwijnen verscheidene jonge meisjes waaronder ook Romy, het zusje van Rani Diaz. Slaagt ze erin om samen met haar partner Simons de dader te vatten? Vinden ze de meisjes terug? Wat als ze van het onderzoek wordt gehaald en een nieuwe collega de zaak krijgt toegewezen?

In dit tweede boek van Sterre Carron maken we opnieuw kennis met de eigenwijze en temperamentvolle inspecteur Rani Diaz. Simons is nog steeds haar collega en Frederik haar partner.

Mara, haar eerste boek, kon me maar matig bekoren. Dat is met Tirtha wel anders! Het boek start zeer sterk. De eerste hoofdstukken vlogen voorbij. Sterre Carron slaagt erin om een boeiende thriller neer te pennen. Ik zie een verhaal met meer spanning en personages die verder uitgediept zijn. Een goede raad, lees het boek op een korte tijdsspanne. Gezien de vele personages kan het anders moeilijk zijn op te volgen.

Ik kijk al uit naar het derde deel. Met dit tweede boek in de Diaz-reeks kreeg ik wat ik verwacht van een goede thriller. Zo mogen er nog vele volgen.