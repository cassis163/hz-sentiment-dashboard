Dit is het tweede boek uit de serie Portaal en dit deel heeft de titel De staf van Apophis.
In vergelijking met het eerste boek vond ik dat de schrijver zich duidelijk ontwikkeld heeft, het leest in het begin lekker vlot en het verhaal is intrigerend. In dit boek lijkt echter verderop de geschiedenis een belangrijkere rol te gaan spelen dan de personages waarmee ik in deel 1 kennis had gemaakt. Er komen verschillende nieuwe personages bij uit allerlei gebieden. Lhanima gaat naar Bharat, er speelt zich een gedeelte van het verhaal af in PerziÃ«, er is een Tussenwereld en er is een wereld die lang geleden is vergaan. In de Vrije Wereld lijkt het dat alle landstreken door de tijden heen bij elkaar gekomen zijn en dat die de Vrije Wereld vormen. Dat is nogal een veelheid aan informatie die je dan als lezer te verwerken krijgt. Het was voor mij lastig om de dingen goed uit elkaar te houden en om de personages en wat ze wilden op een rijtje te krijgen. In elk geval gebeurt er van alles en er wordt veel gestreden. In dat stuk van het boek vond ik het moeilijker om door te blijven lezen. Wat personages betreft vind ik Lhanima het sterkst overkomen en kan ik me goed in haar verplaatsen. Verder vind ik het jammer dat Jessy lange tijd maar weinig voorkomt in dit tweede boek, hoewel er aan het begin juist wordt gezegd dat zij haar gave moet ontdekken.
Het verhaal gaat nu meer over de strijd tussen Thyranoen en Talon en over Ailea en de farao's, waarbij er op het eind een tipje van de sluier wordt opgelicht over wat er in boek drie kan gaan gebeuren. Afwachten maar. Hopelijk komt Jessy er daar helemaal goed achter waar haar gave vandaan komt en wordt het raadsel van hoe haar vader in De Vrije Wereld terecht gekomen is ook duidelijker verklaard. Al met al is dit wel een bijzonder en origineel fantasyverhaal, waar niet alleen magie een rol speelt maar waar er ook technische zaken meespelen, wat logisch is gezien de samenstelling van de wereld.