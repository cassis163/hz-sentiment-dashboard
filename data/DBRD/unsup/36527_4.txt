Er wordt een lijk gevonden in de achterbak van een klassieke auto. Het blijkt te gaan om de lijfwacht van Catherine Ducane, de dochter van de gouverneur. De dader neemt contact op met de politie, hij wil praten met Ray Hartmann.
Als Ray arriveert, meldt de dader zich. Het blijkt te gaan om Ernesto Perez. Hij vertelt in dit boek zijn levensverhaal over de Italiaanse Maffia in de Verenigde Staten. Hij wordt als een lid van de familie bij de maffia opgenomen, en is voor hen een huurmoordenaar.
Ernesto Perez wordt als een van de hoofdpersonen in dit boek ijzersterk neergezet. Hij is een kille moordenaar, wat al op zeer jonge leeftijd begint, maar gaandeweg het boek voel je als lezer sympathie voor hem. Dit vind ik een ontzettend sterke wending in het boek. Het is niet alleen het verhaal van een moordenaar, maar ook van een familieman.
Ook Ray Hartmann wordt goed neergezet, een functionaris bij de politie van New York, die zich verdrinkt in het werk en daarmee zijn gezinsgeluk op het spel zet.
Het verhaal ontvouwt zich langzaam met opbouwende spanning, je wilt weten hoe het gaat aflopen, loopt het af zoals het lijkt, of juist toch niet?
Overigens vond ik een aantal puntjes wel vervelend: Er komen zoveel Italiaanse namen in het boek voor, die voor de verloop van het verhaal weinig betekenen, dat het verwarrend wordt. Je weet eerst niet welke namen je nu moet onthouden voor het verhaal, en welke wel. Dat blijkt later pas.
Het tweede puntje van kritiek is dat bepaalde stukken wat lang van stof waren, en waar je flink op moet kauwen om er doorheen te komen. Maar uiteindelijk heeft de auteur elke situatie kunnen verbinden met dat wat van belang is. De geschiedenis van het verhaal van Ernesto loopt overigens parallel aan dat van de Amerikaanse Geschiedenis.
De auteur neemt je mee in een zinderde literaire thriller van formaat. De schrijfstijl neemt je daarin bij de hand. Een tip: Laat je meevoeren in het verhaal en geniet ervan.