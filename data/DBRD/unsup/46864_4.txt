Dit boek is werkelijk onmisbaar voor wie studeert aan een kunstacademie. Het was in ieder geval mijn redding tijdens de kunstminor die ik momenteel volg.

Denk als een kunstenaar

Waarom lijkt het voor sommige mensen gemakkelijk om leuke nieuwe ideeën te verzinnen terwijl het anderen veel moeite kost? Waar ligt dat aan? Moet je er talent voor hebben? Nee dus, volgens Will Gompertz. We zijn allemaal in staat tot creatief en inspirerend denken. In wezen zijn kunstenaars helemaal geen supertalenten of excentriekelingen, en ze staan ook niet buiten de werkelijkheid, zoals zo vaak wordt beweerd. Ook jij kunt denken als een kunstenaar – maar het creatieve proces moet je je wel aanleren, dat komt niet vanzelf.

Onmisbaar voor een kunststudent

Will Gompertz maakt kunst toegankelijk door het creatieproces inzichtelijk te maken. Kunst is voor iedereen, om te maken en te begrijpen. Aan de hand van praktijkvoorbeelden van onder meer Picasso, Van Gogh en Tuymans word je meegenomen in de wereld van de kunst. Hij verwijst daarbij regelmatig naar het kleurkatern, de uitvouwbare flappen waar schilderijen in kleur zijn afgedrukt. Een leuke maar bovenal nuttige toevoeging.

Dit boek is werkelijk onmisbaar voor wie studeert aan een kunstacademie. Het was in ieder geval mijn redding tijdens de kunstminor die ik momenteel volg. Een kunstenaar is eigenlijk een denker en dat denken doet hij de met negen regels die Gompertz uitvoerig beschrijft. Niet alleen de inhoud is interessant. Het boek is op een speelse en esthetische manier opgemaakt met tekeningen en citaten op prachtige foto’s. Het geeft het boek een moderne uitstraling die de centrale boodschap versterkt: kunst gaat om je manier van denken, zowel bij het creëren als het interpreteren en contexualiseren ervan.

Gompertz sluit het boek af met een sterke boodschap: all schools should be art schools. Je leert vrij te denken over bestaande sociale structuren. Op de kunstacademie leer je niet wát te denken maar hóé. Hij houdt het wel realistisch: ook het bedrijfsleven moet daarop worden ingericht. Weg met hiërarchie, verwelkom met gelijkheid op de werkvloer de creativiteit van je medewerkers. Ik geloof dat de maatschappij klaar is voor een verandering en dat dit een van de elementen is van die revolutie naar een humanistischer en creatiever leven.

(Deze recensie verscheen eerder op www.alexhoogendoorn.nl)