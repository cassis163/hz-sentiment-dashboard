Je zou van een rasecht kerstkind toch eerder een feelgood roman verwachten, geen keiharde thriller. In ieder geval is de Vlaamse schrijfster Christine Bols (1950) geen katje om zonder handschoenen aan te pakken. Dit bewijst ze met haar vierde boek Dancer, waarin ze helemaal losgaat en duidelijk het bewijs levert dat ze een vaste stek in het Nederlandstalige thrillerlandschap verdient. Christine Bols heeft na grondig wikken en wegen uiteindelijk gekozen voor een nieuwe uitgever, de voornaamste reden waarom dit boek bijzonder lang op zich heeft laten wachten.

Dancer is deel vier in een serie met twee politie-inspecteurs uit Corvallis in Oregon. Jude McCool en Tim Sackley krijgen nu van hun chef Sam de opdracht om hun collega’s in Santa Cruz (Californië) te hulp te snellen. Deze stad wordt geteisterd door een aantal moorden op jonge vrouwen, die nadien erg verminkt worden teruggevonden. Dit alles lijkt sterk op de vroegere misdaden van seriemoordenaar Jack Dancer. Hij werd evenwel eerder veroordeeld, waarbij de doodstraf werd uitgevoerd. Het duo McCool en Sackley moet dus op zoek naar de echte moordenaar; de politie van Santa Cruz zit met de handen in het haar en is niet erg gesteld op de medewerking van de twee inspecteurs…

Tim Sackley en Jude McCool worden zowel zakelijk als persoonlijk duidelijk getypeerd. Christine Bols schetst eveneens een geloofwaardig beeld van de moordenaar. Dit alles neergezet in een vloeiend verhaal, waarin de auteur speelt met de spanningsboog. Wanneer het nodig is schakelt ze naar een hogere versnelling. In tegenstelling tot haar vorige drie boeken gaat Bols in Dancer harder en directer tekeer, schetst ze haarfijn haar belangrijkste personages. Tevens zorgt een portie humor voor wat afkoeling als de gemoederen te fel oplaaien. De dader is dan wel snel gekend, de pret wordt hierdoor zeker niet gedrukt, integendeel. Je bekijkt het verhaal door het oogpunt van de politie, alsook door de loepzuivere bril van de moordenaar.
“Ik schrik. Haar ogen zijn dof, hebben alle straling verloren. Ze lijkt wel door me heen te kijken. Er komt een droefheid over me die ik tot in mijn botten voel. Dit gaat niet volgens plan. Dit is niet wat ik wil.” Dancer is een emotierijke thriller, voorzien van een flinke dosis spanning en diepgang; zelfs gruwelijkheden schrikken de auteur niet af.

Geloofwaardige, zelfs erg menselijke karakters in een boeiend verhaal. Opmerkelijk zijn de glasheldere dialogen waarin geen woord te veel wordt neergeschreven.
Een vierde deel in een serie, toch kan dit boek perfect afzonderlijk worden gelezen. Je stapt erg vlot in het verhaal, zelfs al beschik je over geen enkele voorkennis van de vaste protagonisten. Christine Bols heeft deze lezer meer dan aangenaam verrast. Ze kan voortaan haar opgedane schijfervaringen optimaal benutten tijdens het uitwerken van een onvermijdelijk vijfde deel met Jude en Tim. Misschien volgt nadien wel de door mij langverwachte alleenstaande thriller?