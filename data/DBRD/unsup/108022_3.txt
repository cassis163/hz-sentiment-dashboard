Ik heb dit boek via een wedstrijd op Crimezone in mijn bus gekregen. Hierin zat een kaartje van de uitgever met de vriendelijke vraag om, na het lezen, een recensie te schrijven.
Belofte maakt schuld, dus hier komt het:

Het boek start in 1307 met Jacques de Moley, de grootmeester der tempeliers die naar het gestamp van paardenhoeven luistert. Het zijn zijn tempeliers die in de nacht verdwijnen om een arrestatie van Filips de Schone te ontlopen. Samen met hen zal ook de beruchte Tempeliersschat verdwijnen. De Moley zelf kijkt op 13 oktober trots zijn arrestatie in de ogen.

In het heden ontdekt Manuel Albelda een schat tijdens het grotduiken. Als raadslid brengt hij Bentacor, de voorzitter van de raad en zijn secretaris Doramas op de hoogte. Dit is een actie die een bal aan het rollen brengt en die een richting uitgaat die Albelda allesbehalve goedkeurt.
Anderzijds heb je ook de brutale moorden op twee imams die voor onrust zorgt in Spanje en de geheime dienst Nueve die er alles aan doen om dit op te lossen.

Goeken begint in zijn boek met verschillende verhaallijnen die met mondjesmaat met elkaar in verband worden gebracht. Als lezer frons je vaak de wenkbrauwen omdat je sommige gedachtekronkels niet kunt volgen. Naarmate het boek vordert wordt je wel het een en ander duidelijk, maar toch blijf ik het moeilijk vinden om alles in het geheel te plaatsen.
Ik vond het een aangename kennismaking met Paul Goeken en zal zeker niet zomaar voorbij zijn volgende boek lopen.