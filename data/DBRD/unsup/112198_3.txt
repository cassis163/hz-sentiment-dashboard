“Hoe word ik een thrillerauteur en hoe blijf ik het?” Met een beetje fantasie kan je de kersverse misdaadschrijver Bart Debbaut zich die vraag zien stellen. Debbaut gaat door het leven als bankier en coauteur van het managementboek Hoe word ik een winnaar en hoe blijf ik het? Om thrillerauteur te worden is het altijd een goed idee om te beginnen met een boek. Die eerste stap heeft Debbaut alvast achter de rug. Sinds september 2008 ligt Scherven in de winkel en de winnaar in Debbaut zorgde ervoor dat zijn debuut maximaal opgemerkt werd door de media. Voorwaar een prima start!

Het boek zelf, Scherven, is ook een prima start. Het gaat over een kleurloze man, Gerard Jeurissen, die in de hoofdstukjes met titel ‘HIJ’ vertelt wat hij zoal doet. Hij werkt met twee collega’s in nachtdienst, af en toe bezoekt hij zijn familie, af en toe een prostituee, af en toe pleegt hij een moord. Met die moorden moet het team van hoofdinspecteur John Leyssens aan de slag. Onder titeltjes ‘DE ANDEREN’ komen we te weten dat het team aanvankelijk met de handen in het haar zit. De moorden lijken zo willekeurig, zo zonder doel, dat er geen touw aan vast te knopen valt. Debbaut verweeft ook nog een ‘ZIJ’ in het verhaal, een negentienjarig meisje dat uit liefde voor het vak in de prostitutie stapt. Hij, Zij en De anderen wisselen elkaar af en tegelijkertijd loopt de spanning op. De hamvraag is waarom Jeurissen de moorden pleegt. Het is prachtig zoals Debbaut de waanzin in de moordenaar laat toenemen. Het blijft lang onduidelijk wat Zij ermee te maken heeft, maar op het moment dat dat duidelijk wordt, zit je op het puntje van je stoel. ‘De anderen’ modderen eigenlijk maar wat aan. Het is pas als teamlid Mieke een profiler inschakelt dat er schot in de zaak komt. Op dat moment ontvouwt de ontknoping zich razendsnel. Zo snel zelfs, dat het boek er onevenwichtig door wordt: het lange, broeierige voorspel mondt uit in een snel afgehaspeld vluggertje. Je bent wel bevredigd, maar eigenlijk ook niet. Het verhaal had zoveel meer in potentie.

In elk geval is duidelijk dat Debbaut het in zich heeft om een succesvol thrillerauteur te worden. Scherven leest erg vlot, het team van Leyssens is sterk genoeg om door te gaan in een nieuw boek en al kwam de plot wat snel, origineel en onthutsend was ie wel. (deze recensie verscheen eerder op ezzulia.nl)