Soms eet een mens te veel en misselijkheid is de daarop volgende straf. Ken Follett lezen heeft iets weg van teveel eten: in dit ernstige geval van teveel lezen word je als lezer ook een beetje misselijk. Al die haat, al die machtswellust , het was af en toe erg deprimerend.
Het verhaal speelt zich af in zestiende eeuws Engeland. Opnieuw is Kingsbridge de plaats waar het begint, maar al snel verplaatst het zich naar andere plaatsen in Engeland en ook naar Spanje en Frankrijk. De beide laatste landen zijn katholiek en dat wil men daar ook graag zo houden. In Engeland is Bloody Mary echter opgevolgd door haar protestante zuster Elizabeth en de machtsverhoudingen zijn daardoor veranderd. Priesters moeten het land binnengesmokkeld worden en houden nu in het geheim hun diensten. Ze doen hun best om het regime van Elizabeth omver te werpen.
Families worden verscheurd door de spanningen die de godsdiensttwisten veroorzaken.
De protestanten zetten iets op dat lijkt op de eerste geheime dienst. Ze zijn zo hun tegenstanders telkens een stap voor.
Interessante lectuur, boeiende, goed beschreven hoofdpersonen, heel veel narigheid, wantrouwen en ellende, een overdaad aan intriges, schurken, die alleen maar heel erg schurkachtig waren en verdedigers van het goede, die wel als heel goed werden beschreven.
Toch, ondanks de dikte van het boek en de deprimerende inhoud, kon ik het maar moeilijk wegleggen.