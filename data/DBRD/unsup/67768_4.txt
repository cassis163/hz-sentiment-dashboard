Lang leve 'De week van het vergeten boek', want ik kan nu ein-de-lijk zeggen dat ik Da Vinci Code heb gelezen. Al sinds de eerste uitgave werd uitgegeven, ligt het boek al stof te vangen in de kasten. Het heeft ondertussen prachtige vergeelde pagina's en de nodige verhuizingen meegemaakt, maar toch heb ik nooit de drang gevoeld om het boek daadwerkelijk open te slaan. Ik heb de film gezien en die vond ik leuk, maar tamelijk ingewikkeld. Mijn verwachting was dus eigenlijk dat het boek behoorlijk langdradig zou zijn...

Gelukkig zat ik daar niet helemaal goed mee. Dan Brown neemt ons mee in een spannende zoektocht naar een belangrijk geheim in het geloof, waarin de Heilige Graal centraal staat. Robert Langdon is een Amerikaanse historicus en verblijft in Parijs. Op een avond wordt in het Louvre het lijk van Jacques Sauni√®re aangetroffen. Robert wordt door de politie uit bed gebeld omdat Jacques in een vreemde houding ligt en er rondom het lijk verschillende symbolen met bloed geschreven staan. Zou Roberts expertise hulp kunnen bieden bij het vinden van de moordenaar?

Dit boek was jaren terug natuurlijk een mega hype en ondertussen weet ik van mezelf dat hypes mij vaak tegenvallen. Gelukkig is Da Vinci Code niet tegengevallen. Hoewel de auteur het in vlagen net wat te ingewikkeld en lang van stof maakt, blijft het verhaal toch interessant. Feiten en fictie worden door elkaar heen geweven en nemen je als lezer mee een spannende speurtocht in die je vanaf de eerste rang mag meebeleven doordat er veel raadsels in de tekst staan die je niet meteen antwoord geven en je daardoor mee laten puzzelen. Brown geeft een interessante en alternatieve kijk op het geloof en laat je nog even nadenken. Of je nou wel of niet bekend bent met godsdiensten.

De speurtocht zorgt voor spanning, maar het zijn de personages die je in het verhaal trekken. Zonder de enthousiaste Sophie en de affectieve Robert zou de stof maar taai en droog zijn. Hun fijne karakters zorgen ervoor dat je de vlagen die te ingewikkeld zijn door de vingers ziet.

Da Vinci Code is een boek die haar hype waarmaakt. Zeker niet geschikt als tussendoortje doordat het tempo en de raadsels je inlevingsvermogen en concentratie opeisen, maar absoluut de moeite waard.