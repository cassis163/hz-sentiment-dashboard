Dit boek bevat heel veel informatie over de genres fantasy en sciencefiction. Martijn Lindeboom en Debbie van der Zande hebben hiermee goed in beeld gebracht waar we rekening mee moeten houden als we in deze genres schrijven. In het eerste deel wordt uitgelegd wat fantasy en sciencefiction is en welke achtergrond het heeft. In deel 2 staat hoe je een eigen fantasy en sciencefictionwereld opbouwt en in het derde deel waaraan je allemaal moet denken om erover te schrijven.

Hoewel het een totaalgids is over de genres en er heel veel informatie in te vinden is, hebben we na het lezen niet het idee dat we nu zoveel nieuws gelezen hebben. Misschien komt dat doordat we al een paar jaar schrijven en cursussen gevolgd hebben en aan wedstrijden hebben meegedaan voor deze genres. Opvallend is dat er voornamelijk verwezen wordt naar Engelstalige boeken en schrijvers en dat er heel weinig voorbeelden uit Nederland worden aangehaald. Andere uitgeverijen uit Nederland dan de hele grote, komen niet of nauwelijks aan bod. Bovendien staat het boek vol met regels waar je als schrijver aan moet voldoen en die geven ons het gevoel dat alles al gedaan is door anderen en dat je dus niet moet denken dat te kunnen evenaren. Niet echt heel erg motiverend voor beginnende schrijvers om het vak van genreschrijver te gaan beoefenen.

We weten inmiddels waar we op moeten letten, doen mee aan wedstrijden en schrijven heel wat af. Of dit in ons land zin heeft? Als we alle kritiek bekijken, lijkt het vechten tegen de bierkaai (sorry voor het cliché).Hoe houden we onszelf dan gemotiveerd om toch door te gaan? Om die duizend woorden te schrijven en daarna nog meer? Om de al gebruikte cliché s zo te wijzigen dat het een hele andere wending krijgt? Want hoe moet je een wereld bedenken als je een fantasydier ontwikkelt dat veel lijkt op een in onze wereld bestaand dier, uitgaande van een ons bekend referentiekader? Iedereen gaat immers uit van wat zij weet en borduurt daarop verder. Als je daar dan geen andere naam aan mag geven, wat moet je dan? Als je geen elfen, draken, reuzen, orks, heksen en wat allemaal al eerder bedacht is mag gebruiken omdat iemand anders ze al heeft gebruikt op een bepaalde manier, kun je dit alleen maar doen door er een andere wending aan te geven. Maar hoe doe je dat? Dat wordt niet echt uitgelegd in dit boekje. Hoe je zoiets moet doen. Er wordt alleen veel informatie over gegeven. Of verwezen naar (veelal Engelse) websites en boeken.

Goed, er staan veel dingen in het boek waar we op moeten letten en rekening mee dienen te houden. We zullen het gebruiken om af en toe het geheugen over hoe het ook al weer ging en waar allemaal op gelet moet worden op te frissen. En dan hopen we met een leuk concept en goede moed een verhaal te kunnen bedenken en op te schrijven dat ook nog eens mensen verwondert en geboeid houdt en consequent logisch in elkaar steekt, spannend is en de karakters goed uit de verf laat komen, zodat mensen zich daarmee kunnen identificeren. En dan zal het op den duur toch moeten gaan lukken om een volgende gids uit te brengen waarin het "Hoe schrijf ik een geweldig fantasy of sciencefiction verhaal voor de Nederlandstalige markt?" centraal staat. Want als het genre in Nederland meer aanhang krijgt, zou het toch zo moeten zijn dat we in de toekomst veel meer Nederlandse voorbeelden kunnen aanhalen.

We hopen van ganser harte dat beginnende schrijvers zich niet te veel af laten schrikken door alles wat moet.maar dat ze vooral met veel plezier en verbeeldingskracht een goede fantasywereld weten op te bouwen en daar hun weg in vinden, met het zo nodige schrijfplezier. Want schrijven is soms heel erg hard lachen om alles wat je verzint, al wordt het met herschrijven daarna wel een stuk serieuzer. Schrijvers, neem jullie zelf niet al te serieus en laat je niet door de kritiek van strenge juryleden ontmoedigen. Want fantasy en sciencefiction zijn hartstikke leuk (al moet je je wel aan de regeltjes houden (of daar een goede weg doorheen of langs zien te creëren)). Met dat in je achterhoofd: Zet hem op en wees lekker eigenwijs, ga door en schrijf. Leer van de goed bedoelde kritiek en smijt de niet bruikbare kritiek van je af als je aan een wedstrijd hebt meegedaan. Doe het vooral voor jezelf omdat het leuk is. Schrijf goede verhalen. En geniet van het succes als je anderen kunt boeien met jouw verhalen, want dan is dat dubbel zo leuk.

Hebban, excuses hiervoor.
We waren begonnen aan een recensie maar nu lijkt het meer een blog te zijn geworden.