brede intelligentie en groot schrijverstalent toe kan leiden.,Het leven van Linus Reichlin steekt net zo complex in elkaar als zijn verhalen. Hij woonde langere tijd in Zuid-Frankrijk, Italië en Canada voordat hij naar zijn geboortegrond in Zwitserland terugkeerde en reportages en columns ging schrijven. Zijn thrillerdebuut, Het verlangen van de sterren, leverde hem in 2009 de Deutsche Krimi Preis op.
Zijn mondiale levenswijze laat hij in herkenbare vorm terugkomen in zijn verhalen.
Hannes Jensen is Duitser van geboorte maar woont en werkt al vele jaren in België. Als politie-inspecteur slijt hij zijn laatste vijf dagen in Brugge alvorens hij met vervroegd pensioen gaat. Hij kijkt er verlangend naar uit omdat hij dan zijn vrije tijd in kan zetten voor zijn grote hobby, de kwantummechanica, met name het dubbelspleet experiment.
De receptie van het politiebureau stuurt de toerist Brian Ritter naar hem door, die verward en enigszins dronken probeert uit te leggen dat hij met de dood wordt bedreigd. Ritter is met zijn tienjarige tweeling Rick en Oliver een wereldreis aan het maken. Ze logeren in het prestigieuze hotel De Tuilerieën. Het alcoholisme van Ritter stoort Jensen, daarom neemt hij de doodsbedreiging niet erg serieus. De volgende ochtend blijkt Ritter dood te zijn en de tweeling spoorloos verdwenen.
Jensen wordt voortijdig buiten dienst gesteld door hoofdcommissaris Dupont. Een intern onderzoek moet de onachtzaamheid van zijn optreden aantonen.
Rick en Oliver blijken naar Mexico vertrokken te zijn, een reis die vanuit hun bestemmingsland door onbekenden georganiseerd is. Jensen besluit ook af te reizen naar Mexico om de tweeling op te sporen en er achter te komen wat hun rol is geweest in het geheel. Zijn reisgezel is de blinde Annick OHara die op zoek is naar de moordenaar van haar man die in Mexico is omgebracht toen hij onderzoek deed naar de gebedsgenezeres Esperanza Aguilar.
Het begin van een schijnbaar uitzichtloze expeditie is hiermee begonnen.
Linus Reichlin etaleert in zijn debuut op duidelijke wijze waar een creatieve geest, brede intelligentie en groot schrijverstalent toe kan leiden. Het verlangen van atomen is hierdoor een verhaal geworden dat inhoudelijk goed in elkaar steekt en vanuit een uitgekiende basis zorgvuldig is opgebouwd. Het is de beeldende schrijfstijl van Reichlin die het enigszins complexe verhaal voor iedereen goed leesbaar en ook begrijpelijk maakt. Want weinige thrillerfans zijn echt geïnteresseerd hoe de natuurwetenschap in elkaar steekt en wat de rol van protonen, neutronen en elektronen in het geheel is.
Toch hoeft niemand af te haken als die onderwerpen aan bod komen, omdat de dosering zorgvuldig gebeurt en altijd vanuit een relatie met de verhaallijn is opgezet.
Het is daarom jammer te moeten concluderen dat bij de vertaling de kennis en capaciteiten van de auteur niet aanwezig zijn geweest. Dit resulteert in een technische misser over een TL-buislamp op pagina 41 en een onbegrijpelijke en slecht geformuleerde zin op pagina 261.
Kijk je daar doorheen dan blijft bewondering voor de auteur over en resteert een verhaal dat simpel in Brugge begint maar uitmondt in een mondiaal avontuur dat veel facetten van verschillende culturen beschrijft. Met veel ruimte en mogelijkheden voor een even verrassend vervolg!