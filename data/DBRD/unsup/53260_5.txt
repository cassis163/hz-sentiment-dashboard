Maatschappijkritisch en humoristisch, zo is Ben Eltons literaire werk het best te typeren.
In High Society gaat het om drugs.
Twee hoofdpersonen. Een onbetekenende politicus die opeens in de spotlights komt als hij oppert om de georganiseerde misdaad onderuit te halen door alle drugs te legaliseren. Door een paar voorvalletjes komt zijn plan in stroomversnelling en opeens is hij een held.

Het andere hoofdpersoon is een winnaar van een Engelse variant van Idols. Hij is daarna een heel populaire artiest geworden. Eentje voor wie iedereen buigt en knipt. Hij raakt zwaar aan de coke en wordt (maar dat is logisch, want iedereen die veel coke gebruikt wordt dat) een ongelooflijke zelfingenomen lul.

Beide hoofdpersonen werken zich uiteindelijk zwaar in de nesten. Naast de politicus en de zanger zijn er nog wat andere personen die een rolletje spelen. Een meisje dat in Bangkok in de bajes zit nadat ze door een slechterik gepaaid is voor smokkel van xtc en gelijk de eerste keer gepakt wordt.
Een Schotse tiener die weggelopen is van huis en in Engeland in handen valt van een Franse psychopaat/heroïne junk die haar voor hem laat tippelen.
En een rechercheur die zijn corrupte collega’s wil ontmaskeren, hetgeen hem niet in dank wordt afgenomen, net zo min als zijn steun aan de politicus. Hetgeen vrij nare gevolgen heeft.

De ellende van het weggelopen meisje wat in no time zwaar aan de dope zit en zich laat gebruiken door verschillende viespeuken, de omhooggevallen popster met zijn sterallures en zijn malloten gedrag, de politicus die zich dankzij zijn jonge personal assistent niet meer een suffe grijze lul waant maar een hippe vogel en zijn vrouw en kinderen besodemieterd en voorliegt terwijl hij de rising star in de Britse politiek uithangt. De rol die de pers speelt in de opkomst en ondergang van de politicus en de popster, het hypocriete van hun smullende lezers…

In korte hoofdstukken, openend met de plek waar de persoon waar het over gaat zich bevindt, overlappen de levens van de verschillende personages elkaar en ontstaat een snel soms schokkend en vaak grappig verhaal wat doordendert en erg lekker voortleest.
Zelf ben ik wel een liefhebber van boeken zonder al te veel onnodige crap en uitweidingen en dan is dit een prima boek.