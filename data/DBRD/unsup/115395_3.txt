Dankzij de blog Tea Time Books en Harlequin Holland won ik dit eerste deel van een trilogie.

Het is een young adult boek waar de Griekse mythologie een rol speelt. Het hoofdpersonage Kate ontmoet Henry, een jongen die haar vriendin opnieuw tot leven wekt na een ongeluk. Later ontdekt Kate dat Henry eigenlijk Hades is, de god van de onderwereld. Hij nodigt haar uit om onsterfelijk te worden. Hiervoor moet ze 7 testen afleggen, maar het gevaar loert overal aangezien de vorige kandidaten vermoord werden tijdens de testperiode. Kate aanvaardt haar lot om meer tijd met haar stervende moeder te kunnen doorbrengen. Maar is zij degene die voor alle testen slaagt en de onsterfelijke metgezel van Henry kan worden?

Ik vond het hoofdpersonage heel verfrissend. Het verhaal speelt zich af in het heden en Kate is volwassener dan haar leeftijd doordat ze al jaren zorg draagt voor haar zieke moeder. Je merkt van in het begin dat ze de gewone tieners maar kinderachtig vindt. Hoe kan ze belangstelling hebben voor feestjes als haar moeder elk moment kan sterven? Niet Henryâ€™s knappe uiterlijk maar haar verlangen om haar moeder zo lang mogelijk bij zich te houden, zorgt ervoor dat ze zijn aanbod aanneemt.
Hierdoor is Kate een personage dat je onmiddellijk raakt en in het verhaal sleurt.
Vooral de relatie met haar moeder heeft me geraakt. Elke nacht komt in haar dromen haar moeder voor. Die geeft haar tips en advies over hoe ze met alles moet omgaan. Je merkt dat Kate ernaar verlangde om haar zorgen met haar moeder te delen als een normale moeder-dochterrelatie.

Ook haar relatie met Henry en de anderen is anders dan in andere young adult boeken. Kate heeft nooit echt geleerd om sociaal te zijn en vrienden te maken. Ook na de ontmoeting met Henry en haar vriendinnen blijft dit. Ze verandert niet spectaculair. Kate en Henry groeien geleidelijk naar elkaar toe. Eerst vriendschappelijk en pas op het einde liefdevol. Ze hebben een heel realistische relatie voor mijn gevoel.

Kate is jongedame waarvan ik het gevoel heb dat ik ze elk moment kan ontmoeten op straat. De schrijfster heeft haar echt levendig gemaakt. Dit in tegenstelling tot de goden. Je merkt dat de andere personages wat afstandelijker zijn. Maar dat past ook bij hun karakter.

Ik heb het boek op 1 dag uitgelezen door de vlotte schrijfstijl. Het lijkt een afgerond verhaal, dus ik ben benieuwd wat er in deel 2 en 3 zal gebeuren.