Suzanne Hazenberg, taalkundige en scenarioschrijfster voor GTST. Eerder schreef ze de thrillers Obstructie, Eet en Thriller. Met de debutant verschijnt thriller nummer 4 van haar hand.

Blijkbaar was Suzanne na Thriller nog niet klaar met hoofdpersoon Ymke, want in de debutant zien we haar weer terug. Ze is nog steeds scenarioschrijfster en daarnaast heeft ze nu een boek geschreven, dat op het punt van lanceren staat. Haar eerste stappen in het boekenwereldje. Ze krijgt al snel te maken met het wereldje van uitgeverijen, het boekenbal, recensies, maar ook jaloezie, net als in de gewone wereld. Als er op een avond van de uitgeverij een moord plaatsvindt, staat ze gelijk op scherp. Is het iemand die het op haar voorzien heeft gezien de gebeurtenissen in Thriller, of moet ze het in haar nieuwe wereld zoeken?

Hazenberg heeft een vlotte, plezierige en beeldende schrijfstijl. Er wordt mijns inziens wel iets te lang doorgegaan op de gebeurtenissen die eerder plaatsgevonden hebben en waar Ymke nog steeds mee worstelt. Hierdoor staat het boek wat minder bol van de spanning die ik in haar andere boeken vond, echter in het laatste deel van het boek maakt ze dit weer goed.

Met de debutant heeft Hazenberg een wereld van herkenning beschreven, en zal zowel lezers als schrijvers doen glimlachen. Want dat dit ook een wereldje is, dat niet gaat over rozen, moge bekend zijn.

★★★