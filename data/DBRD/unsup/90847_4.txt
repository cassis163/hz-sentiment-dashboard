Ik heb nog niet veel Scandinavische auteurs gelezen en ik ben vol verwachting aan dit boek begonnen.
De jonge Olivia, die in haar tweede jaaar van de politie-opleiding zit, krijgt de schoolopdracht om een zogenaamde 'cold case' te kiezen en daar met de nieuwe technieken naar te kijken. Ze kiest een moordzaak uit 1987, een gruwelijke moord op een jonge vrouw. De rechercheur, Tom Stilton die aan de zaak heeft gewerkt, lijkt van de aardbodem verdwenen. Al snel raakt Olivia betrokken bij de zaak en het 'graven' in het verleden maakt wellicht meer los dan sommige mensen lief is.
Ik werd zeker niet teleurgesteld en ik was zelfs blij verrast door deze stijl.
Er zijn veel verhaallijnen waar ik in het begin zeker goed mijn aandacht bij moest houden. Het boek blijft boeiend van de eerste tot de laatste bladzijde. De schrijfstijl is even wennen, af en toe kort maar krachtig. Het leest op een prettige manier maar ik vind het geen boek waarbij je aandacht kan verslappen. Ik vond het wel een bijzondere kennismaking met deze auteurs en de ‘Scandinavische thriller’. Ik ben meer dan tevreden en ik verheug me op het lezen van De Derde Stem.