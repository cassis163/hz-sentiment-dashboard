Death of a Murderer  is geclassificeerd als ‘literair boek’ en niet als thriller. Toch misstaat het boek, al was het alleen maar om de titel, beslist niet in een collectie thrillers. Het verhaal neemt ons mee naar november 2002. Billy Tyler is een doodgewone hardwerkende politieman, die op een dag een bijzondere opdracht krijgt. Er is een vrouw gestorven. Niet zomaar een vrouw: ze was tot levenslang veroordeeld omdat ze samen met haar man een aantal kleine kinderen had ontvoerd, gemarteld en vermoord. Nu is ze in de gevangenis gestorven, en overgebracht naar het mortuarium. De volgende dag zal ze op een geheime locatie gecremeerd worden. De lokale autoriteiten verwachten demonstraties en nog meer acties, en dus moet het lichaam de hele nacht bewaakt worden. Billy Tyler verschanst zich in de koude kamer waar de lichamen liggen; hij weet in welke lade de dode moordenares ligt maar hij heeft geen behoefte om haar lichaam te zien. Dan begint zijn lange wake… Het dagelijkse leven van Billy, met zijn huwelijksproblemen en de problemen rond zijn dochtertje dat het Syndroom van Down heeft, is niet gemakkelijk. Toch probeert hij er het beste van te maken. Gedurende de lange wake echter, waarbij hij vaak moet denken aan de gruweldaden die de dode vrouw heeft begaan, beginnen zijn werkelijke leven en beelden uit haar leven door elkaar te lopen.

Rupert Thomson heeft een mooi, intelligent verhaal geschreven waarbij de lezer vooral veel aan het nadenken wordt gezet over de personages. Het is heel knap om een verhaal te schrijven dat zich slechts in 12 uur afspeelt, maar waarbij de flash backs en de onverwachte bezoekjes van Billy’s vrouw voor de nodige ingehouden spanning zorgen. (Door: Jannelies Smit)