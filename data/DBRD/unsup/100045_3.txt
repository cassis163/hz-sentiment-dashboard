Op basis van de cover kan al geconcludeerd worden dat er wel wat spanning verwacht mag worden, al is op dat moment nog onbekend op welk vlak dit zit. De roze en groene tinten op de buienkant van het boek trekken in ieder geval de aandacht. De vrouwelijke hoofdrol is weggelegd voor Marlena Maxwell, de vrouw die altijd in het zwart verschijnt. De geheimzinnige vrouw is niet op haar mondje gevallen, gewend om solo haar werk te doen en heeft een muur om zich heen gebouwd om mensen op afstand te houden. Steve McMillan, de Seal die is overgeplaatst naar het team van Tiara is een harde, zakelijke, knappe officier die van een uitdaging houdt en graag met woorden speelt. Blind vertrouwen valt in de categorie erotische thriller, doordat de communicatie tussen de beide hoofdpersonen voornamelijk wordt vorm gegeven door middel van flirten, seksuele uitspattingen en dubbelzinnige uitspraken. Niet iedere lezer zal de overdosis aan relatieperikelen kunnen waarderen, ook al staat die deels ten dienste van het verhaal, en ook in Blind vertrouwen geld in dit geval “less is more”. Het achterliggende thrillerverhaal rondom spionage, waarin er onder andere wordt gewerkt met illusies, maakt dat de spanning toeneemt. Als lezer kun je meepuzzelen hoe het in verhaal zit en zelfs als het eerste deel van het plot duidelijk wordt is het nog steeds interessant om te volgen hoe het verder afloopt. De actiescenes zijn goed uitgewerkt en hiermee weet Low de aandacht ook wel vast te houden, helaas vallen deze qua aantal wel weg tegen de seksscenes. In de categorie erotische thriller is Blind vertrouwen wel een boek waarin ook het spionageverhaal een belangrijke rol vervult en dat maakt het voor de lezer die van beide genres houdt zeker een aanrader.