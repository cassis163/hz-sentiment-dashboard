Charlotte Lucas – Jouw perfecte jaar

Auteur: Charlotte Lucas
Titel: Jouw perfecte jaar
Uitgeverij: HarperCollins
Publicatiedatum: oktober 2017
Aantal blz: 450

Cover
Ik kan niet anders zeggen dan dat ik dit een prachtige cover vind. De titel is in reliëf geplaatst en heeft een imperfect lettertype. En vergeet ook niet naar de mooie paarse kleur te kijken die het boekblok heeft. Een pareltje in de kast!

Auteur
Charlotte Lucas is het pseudoniem van Wiebke Lorenz. Ze is geboren in Düsseldorf, studeerde Duits, Engels en Mediastudies in Trier en woont tegenwoordig in Hamburg. Samen met haar zus schreef ze onder het pseudoniem Anne Hertz bestsellers met een miljoenenoplage. Met Jouw perfecte jaar gaat ze op zoek naar de antwoorden op grote en kleine levensvragen.

Achterflap/samenvatting
Jouw perfecte jaar is het beste cadeau dat je aan je vriendin, je vriend of jezelf kunt geven.
Een heel jaar lang alleen maar fijne afspraken in je agenda, zoals 'picknicken met beste vriendin', 'lezing van lievelingsauteur, `taart eten in het Petit Café'. Zou dat geen fantastisch cadeau zijn?
Precies zo'n cadeau vindt Jonathan op nieuwjaarsmorgen. Aan zijn fietsstuur hangt een tas met daarin een ingevulde agenda. Alleen weet hij zeker dat die agenda niet voor hem bedoeld is. Het handschrift roept warme herinneringen op waardoor hij zich verantwoordelijk voelt om de maker van de agenda te vinden. Dat moet toch niet zo moeilijk zijn voor iemand met zo'n gestructureerde geest als de zijne?

Mijn mening
Een heerlijke feelgood roman, zo kan ik Jouw perfecte jaar wel omschrijven. Jonathan is een gestructureerde man. Elke dag loopt hij hard in het park en leest hij de Hamburgs Nieuwsblad. En stuurt hij e-mails met de fouten die hij daarin vindt. Als hij op Nieuwjaarsdag een tas met een agenda aan zijn stuur vindt, is hij vastbesloten om de rechtmatige eigenaar te vinden. Hij spreekt mensen aan in het park, maar niemand heeft iets gezien of weet van wie de agenda is. De inhoud van de agenda intrigeert hem, alle dagen zijn gevuld met opdrachten en afspraken, maar hij voelt zich ook bezwaard. De agenda is niet voor hem bedoeld. Als hij één van de eerste dagen een afspraak ‘nakomt’, begint het verhaal pas echt. Het verhaal van zijn perfecte jaar. Of toch dat van iemand anders?

Soms zijn dingen die zo verschrikkelijk lijken dat je ze niet kunt geloven, toch waar.

Jouw perfecte jaar is een heerlijke feelgood roman. Een flinke dosis humor en liefde wordt afgewisseld met best heftige onderwerpen, waardoor het ook een verhaal is geworden, waar je een traantje bij weg kunt pinken. Charlotte Lucas neemt de tijd om de hoofdpersonen voor te stellen. Daardoor is het begin wat langdradig en vraag ik me regelmatig af waar het naartoe gaat. Toch leef je mee met Jonathan, Hannah en Simon, juist omdat je ze goed lijkt te ‘kennen’. Charlotte Lucas schroomt niet om een heftig onderwerp te introduceren, waardoor het doel van de agenda duidelijk wordt. Een heel mooi idee.

Life is what happens while you’re busy making other plans.

Bij dit soort boeken hoef je geen hoogstaand literair werk te verwachten met moeilijke woorden en ingewikkelde zinsopbouw. Nee, dit is een feelgood die lekker makkelijk weg leest. Je wordt al snel in het verhaal opgenomen en hoewel sommige dingen wel heel makkelijk te bedenken zijn voor de lezer, heb ik enorm genoten van dit boek. Een verhaal met een lach en een traan, precies zoals een feelgood roman behoort te zijn.

Plot: 4
Leesplezier: 4
Schrijfstijl: 3,5
Originaliteit: 4
Psychologie: 3,5

Ik geef Jouw perfecte jaar 4 sterren. Ik ga deze schrijfster in de gaten houden, want het boek heeft mij heerlijk verrast.

Leontine