Zo, het boek is uit. Ik wilde het eigenlijk gaan lezen op mijn e-reader maar zag tot mijn grote verbazing dat het e-book 150 blz. minder had. Ik vraag me dan echt af wat er dan wegvalt in de kortere versie... Het risico dat ik dingen zou missen van het verhaal deed me besluiten t√≥ch het mega dikke boek te pakken i.p.v. de versie die ik binnen handbereik had op mijn e-reader. Soms vervloekte ik het boek omdat het me gewoon te zwaar was en zeer onhandig leest in bed of met een hond en kat op schoot. En steeds het gesleep met die dikke pil....Ik heb er veel langer over gedaan dan van tevoren bedacht maar dat kwam niet zozeer omdat het me niet boeide maar omdat ik een full time baan aangeboden kreeg. Dan hou je gewoon minder tijd over. Wel was het zo dat voor mij (als ik het boek in drie stukken zou verdelen) het eerste stuk het beste was. Ik vond dat zeer interessant beschreven allemaal (zal geen details benoemen). Het middenstuk was het meest langdradige van het geheel maar moest toch allemaal beschreven worden voor de duidelijkheid en volledigheid. En met het laatste stuk wil je natuurlijk maar 1 ding weten....Over het algemeen is het boek lekker geschreven. Ik had nergens zoiets van; waar heeft ie het nu over? Het was allemaal te begrijpen en te volgen. Er komen inderdaad wel veel namen in voor maar ik kon ze allemaal wel geplaatst krijgen. Het was mijn eerste echte kennismaking met Stephen King en het is me wel bevallen. Ik zal vaker van hem gaan lezen maar ik had wel begrepen dat dit verhaal totaal niet lijkt op wat hij eerder uitgebracht heeft. Ik zal me dan ook laten verrassen, net als nu. Ik raad het boek wel aan om te lezen maar verwacht (in mijn ogen) geen superspannend verhaal. Het is meer een roman waarin je graag wil weten of het lukt wat George/Jake van plan is.