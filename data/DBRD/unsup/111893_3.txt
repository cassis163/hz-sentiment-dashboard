Karin Hazendonk (1961) is geboren in Utrecht, opgegroeid in Waddinxveen. Haar schrijverscarrière is begonnen in 2013, dit is haar tweede thriller die verschenen is bij LetterRijn.

Hannah, de dochter van Jan en Martine van Dijk, wil graag met haar beste en enige vriendin Ilse Langerak naar een schuurfeest waar DJ Xander optreedt. Ze weet dat dit vast niet mag van haar ouders. Maar haar grootste wens is DJ Xander in levende lijve te zien dus ze verzint een smoes over een feest van een klasgenoot. Ze krijgt toestemming van haar vader om te gaan. Maar Hannah komt niet terug van het feest, de nachtmerrie van elke ouder!

Het huwelijk van Jan en Martine vertoond al jaren barsten maar door de vermissing van Hannah staat het huwelijk op springen. Jan gaat eerst zelf nog op zoektocht naar Hannah maar ze besluiten al gauw de politie in te schakelen. Martine, die haar eigen geheimen heeft, geeft Jan de schuld van alles en sluit zich op haar slaapkamer met migraine af van de rest van de wereld.

Familierechercheur Loes de Koning wordt op de zaak gezet samen met haar collega Rob de Vries. Terwijl Loes druk bezig is met het onderzoek naar de vermissing van Hannah worden er twee gruwelijk verminkte lijken gevonden. De zaak wordt zo steeds gecompliceerder voor Loes en haar collega Rob. Of juist niet? En wie is er te vertrouwen en wie niet?

Door de korte hoofdstukken en de prettige schrijfstijl, leest het boek lekker weg. Het verhaal wordt vanuit verschillende perspectieven verteld en je leert deze gaandeweg het verhaal steeds beter kennen. Met name de karakters van Jan, Martine, Hannah en Loes zijn goed uitgewerkt. De overige karakters zijn wat summier, zoals van Rob. De plot is duidelijk opgebouwd. De verschillende verhaallijnen wisselen elkaar af waardoor de spanning en vaart aanwezig blijven in het verhaal.
Hedendaagse soms gevoelige maatschappelijke thema’s worden aangesneden zoals drank, vermissing, verkrachting, huwelijkse problemen, omkoping, geaardheid en de macht van geld. Dit wordt op zo’n realistische manier verteld dat je je goed kan indenken wat dat allemaal met je kan doen. Van boosheid tot wraak nemen of juist helemaal instorten.
Karin Hazendonk heeft met ‘de dood heeft blauwe ogen’ een aangrijpend en realistisch boek geschreven omdat dit zomaar bij iedereen en in elk gezin zou kunnen gebeuren. - 3 ½* -