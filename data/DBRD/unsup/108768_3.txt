Al een tijd geleden had ik dit boek gewonnen en ik keek er erg naar uit om het te lezen. Helaas kwam er elke keer iets tussen en is het boek tot een week geleden op de plank blijven liggen. Maar, daar is ondertussen verandering in gekomen!
Het boek begint met een spannende proloog die meteen de toon zet. Ik heb ademloos gelezen en was heel erg benieuwd naar wat er precies aan de hand was, naar wat er aan dit moment vooraf gegaan was, naar wat er na dit moment zou volgen.
Het boek leest heerlijk en makkelijk weg. De bladzijdes vliegen voorbij en het boek weet overal de aandacht goed vast te houden. Toch blijf ik na het lezen van het verhaal met een ietwat onbevredigend gevoel achter.
Ik heb het gevoel alsof ik een blik heb mogen werpen op een hele interessante wereld en oppervlakkig kennis heb mogen maken met hele interessante personages, maar ik heb ook het gevoel alsof het daar een klein beetje bleef hangen. Het voelt alsof de potentie van het verhaal er niet volledig uitkomt, alsof er naar mijn idee veel meer in had gezeten.
Zo had ik persoonlijk meer achtergrond willen lezen aangaande de relaties in de boeken, de vriendschappen, de familie relaties, de vijandschappen. Veel relaties worden als een feit gepresenteerd, maar de opbouw, het ontstaan en hoe deze relatie precies werkt komt maar nauwelijks aan bod.
Hetzelfde gold in mijn beleving voor de personages. Ik heb het gevoel alsof ik ze ontmoet heb, maar ik ze niet ken, geen emotionele band met ze heb opgebouwd. Het voelt alsof ik nog steeds maar heel weinig van ze weet, waardoor ze voor mij niet echt zijn gaan leven.
Al met al heb ik het boek met erg veel plezier gelezen en vooral het einde heb ik met ingehouden adem gevolgd, waarbij ik de slotwending origineel en onverwachts vond, maar met nog meer achtergrond, opbouw en diepgang had ik het boek wellicht tussen mijn favorieten gezet, waar ik dat nu niet doe.