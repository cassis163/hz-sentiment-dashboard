Titel: Gespleten
Auteur: Karin Slaughter
Uitgeverij: HarperCollins
Publicatiedatum: 12 juni 2018
Aantal blz: 496

Cover
Hele mooie cover, voornamelijk wit met een rood accent wat hierdoor eruit lijkt te springen. De vormgeving van deze cover past goed bij de voorgaande boeken.

Auteur
Karin Slaughter (1971) groeide op in een kleine stad in Georgia (USA) en woont tegenwoordig in Atlanta. Ze is auteur van tientallen weergaloze thrillers die al jarenlang hoog op de wereldwijde bestsellerlijsten staan.
Ze is bekend door haar thrillers in de Grant County- en Will Trent-reeksen. Ze is de auteur van o.a. Nachtschade (2001), Triptiek (2006), Stille Zonde (2013) en recent de afzonderlijke titels Veroordeeld (2014) en Mooie Meisjes (2015). Haar weergaloze thrillers zijn in 33 talen verschenen en wereldwijd zijn er meer dan 30 miljoen exemplaren verkocht. Ze stelt lastige thema's aan de kaak en baseert haar thrillers altijd op waargebeurde misdaden, waarbij ze vooral geïnteresseerd is in het motief achter de misdaad. Geweld tegen vrouwen speelt een belangrijke rol in haar oeuvre. Met haar ijzingwekkende thrillers verwierf ze internationaal de titel ‘Queen of Crime’. In 2016 verscheen bij HarperCollins Holland de bestseller Verborgen, die wekenlang op nummer 1 heeft gestaan in de bestsellerlijsten. In 2017 verscheen de literaire thriller Goede Dochter.

Mijn mening
Plot:
Het koste even wat moeite om in het verhaal te komen, de verschillende personages en het verspringen in tijd waren in het begin wat verwarrend. Eenmaal bekend met iedereen las het een stuk vlotter en maakte de sprongen in tijd tot een prettige aanvulling. Het verhaal heeft een logische opbouw maar op sommige punten wel wat toevallig. In deze tijd met sektes en aanslagen wel een zeer toepasselijk onderwerp dat verwerkt zit in het deel dat in het verleden speelt. En wat voor naweeën dit heeft.

Spanning:
Slaughter weet over het algemeen goed hoe ze een spannend verhaal neer moet zetten, door de wisselende verhaallijnen ontstaat er een soort unheimisch gevoel hoe en waar ze uiteindelijk bij elkaar zullen gaan komen. Toch miste ik in dit boek de echte nagelbijtende spanning een beetje, ondanks de psychologische spanning en de bloederige details.

Personages:
De personages, ja, Andrea is een enorm zenuwachtig en onzeker persoon, bang om zelf beslissingen te nemen en enorm besluiteloos. Ze lijkt te zijn blijven hangen in haar kindertijd, ondanks dat ze de dertig gepasseerd is. Een beetje irritant persoon, zeker in het eerste deel van het boek, die later gelukkig langzaamaan opbloeit. Laura is één groot geheim, het ene moment heel zorgzaam, het volgende moment hard en kil. De reden waarom wordt later duidelijk. Laura vond ik mooi beschreven, juist zodra je de achterliggende gedachte weet.

Schrijfstijl:
Na de ‘opstartproblemen’ volgt toch weer gewoon de prettige schrijfstijl die we gewend zijn van Slaughter. Vlot, meeslepend, gedetailleerd en zeker de gruwelijkheden niet uit de weg gaan. Ze trekt je in het verhaal en door haar fijne schrijfstijl blijf je getriggerd om door te lezen.

Ontknoping:
De ontknoping had van mij nog wel iets sprekender en minder ‘braaf’ gemogen. Vaak genoeg eindigen de boeken van Slaughter met een ‘beng’ die je niet had zien aankomen. Bij dit verhaal was dat ook wel passend geweest. Het verhaal is afgerond, dat is dan wel bevredigend, maar van mij had er nog wat meer mogen zijn.

Beoordeling:
Schrijfstijl: 4
Originaliteit: 4
Leesplezier: 3,5
Spanning: 3,5
Psychologie: 4
Plot: 3,5

Ik kom hiermee op een krappe 4 sterren voor Gespleten van Karin Slaughter.

Ook te lezen in de groepsrecensie bij www.thrillersandmore.com