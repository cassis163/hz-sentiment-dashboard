Abe ligt in kunstmatige coma in het ziekenhuis, hij overleefde een val van 12 meter. Nou ja, overleefde…
Zijn verloofde Jody wijkt niet van zijn zijde en zijn zus Mags, met wie hij een verstoorde band had, komt over van Las Vegas naar Londen. Mags is zijn enige familie, dus zij is verantwoordelijk voor de afhandeling van zaken als ze besluiten de stekker eruit te trekken.
De gevoelige en lieve Jody en de geharde Mags hebben geen klik. En dat Abe een zelfmoordpoging zou hebben gedaan gaat er ook niet in bij juriste Mags. Ze begint vragen te stellen, o.a. aan Jody en komt erachter dat dingen niet kloppen. Maar wat er dan wel aan de hand is?
Langzaam maar zeker komt ze erachter, maar niet zonder ook haar eigen verleden met Abe onder ogen te moeten komen…
Na een prikkelende proloog, waarin je geconfronteerd wordt met de gevallen man en daarnaast met een verkrachting op een feestje en een cursieve scène waarin iets niet in de haak is met een klein meisje, was ik flink gemotiveerd om door te lezen. Wat hadden de drie scènes met elkaar te maken? Wat voor gruwelijke dingen zijn er gebeurd? Waarom? Met wie?
Daarna komen de verhalen van Jody, compleet verliefd, en Mags om en om aan bod, plus het cursieve verhaal van een meisje waar afschuwelijke dingen mee gebeuren, en word je meegesleurd in een intens psychologisch verhaal. Een verhaal over de invloed van het verleden, over geheimen en vooral leugens. Eens een leugenaar, altijd een leugenaar?
Wat is Leugenaar een ontzettend indrukwekkend debuut! Het verhaal had me van begin tot eind compleet in zijn greep en raakte me. Echt een ‘liefst-in-één-ruk-uit’ boek! Ja dus: een veelbelovende nieuwe ster.