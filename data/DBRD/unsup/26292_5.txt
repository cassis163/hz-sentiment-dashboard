Het blijkt een hype te zijn en dat is volgens mij niet zonder reden. Het wordt een beetje vergeleken met de boeken van MJ Arlidge maar wat mij betreft is Robert Bryndza te vinden in een veel hogere league. Alles klopt gewoon!
Hij zuigt je vanaf de eerste, prachtig beeldende zinnen, meteen in het verhaal. Je voelt al nattigheid als het ware …

adembenemende spanning die subtiel wordt opgebouwd en dan met een knal explodeert. Die je vervolgens in golvende bewegingen op het puntje van je stoel of bank houdt. Met een sneltreinvaart raas je door dit pareltje.
Zo'n eenhapsboek dat je meteen wil uitlezen zeg maar. Geniaal!

Inspecteur Erika Foster, de hoofdpersoon in dit naar ik hoorde eerste deel in een serie van ik hoop nog megaveel, is gevraagd om deel uit te maken van het rechercheteam dat in deze moordzaak het onderzoek verricht.
Erika heeft een heftige tijd achter de rug en is wat dat betreft iets of wat onzeker of ze wel kan functioneren in dit voor haar nieuwe team. Ze loopt tegen vooroordelen aan en ligt al meteen in de clinch met een andere inspecteur. Ze kiest een rechter- en linkerhand uit die haar wegwijs moeten maken. Peterson en Moss, twee rechercheurs.
Erika is een beetje een rebel, ziet vaak al dingen die anderen niet zien en heeft daardoor al snel de naam dat ze tegendraads is en niet meewerkt, aldus commissaris Marsh. Deze helpt haar aan de andere kant ook gigantisch door vaak haar kant te kiezen, ook al schopt hij daardoor tegen hoogstaande figuren die voornamelijk pretenderen zo snel mogelijk verdachten in te rekenen. De naam van het bureau/de politie gaat wat hen betreft boven alles.

Maar Erika zou Erika niet zijn als ze zelf dieper onderzoek verricht dan ze mag.
Met voor haarzelf verstrekkende gevolgen …

Wow wat een innemend karakter, rauw met een zacht randje. Niet de doorsnee meeloper met de hogere functionarissen in politieland maar recht voor zijn raap als het neerkomt op de jacht op de moordenaar. Eigenzinnig, een beetje dwars maar ook heel erg twijfelend, en dan voornamelijk op persoonlijk vlak, kiest ze ervoor om zich als het ware in het diepe te storten en maar af te wachten wat haar toekomst voor haar in petto heeft.
Een waanzinnig goed uitgewerkt plot vol spanning en mysterie, precies zoals ik ze persoonlijk graag heb. Details die je helpen om de moordenaar mee op te speuren maar je ook gigantisch op het verkeerde been kunnen zetten. Kùnnen zetten, maar ook heel zeker doen!

Erika Foster is een blijvertje!! Hoop ik dan ;-)
https://josesprakeloos.blogspot.nl/2018/01/robert-bryndza-het-meisje-in-het-ijs.html