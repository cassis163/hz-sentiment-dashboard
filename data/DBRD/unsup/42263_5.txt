De cover is bijzonder en ook heel mooi. Een vrouw met donker haar kijkt naar links. Als je goed kijkt, heeft ze ook een donkere en duistere kant. Wat heeft het verhaal te vertellen over beide kanten? Ik kom het graag en snel te weten.

Na een mooie Quote van Freud begint het boek bij de jonge Helena. In haar jonge jaren was het niet altijd peis en vree. Bibberend staat zij in de kou, oh, was zij nu maar niet zo ondeugend geweest. Daarnaast lezen we over Nelleke. Bij haar thuis hebben ze het niet breed en leiden een armoedig bestaan. Met regelmaat moet zij haar vader dan ook uit de kroeg gaan halen, voordat hij al het geld er doorheen jaagt. Bij die gedachte krijgt zij al kippenvel. En jij ook als lezer, maar dat terzijde.

Gedurende het lezen wisselen we van karakter en van tijd. Dit vergt wel wat aandacht, als je bezig bent met lezen. Beide vrouwen maken veel nare dingen mee, die tekenen voor hun verdere leven. Hoe maak je je los van die duistere monsters? Lukt dat überhaupt wel? Ook als je later kinderen hebt gekregen?

¶Als papa thuis is, is mama bijna de beste moeder die ze zou kunnen hebben.¶

*Geef vergeten kinderen een stem

Esther Boek heeft hiermee een ware voltreffer geschreven. Ze heeft een bijzondere schrijfstijl. Het is een boek met verschillende lagen. Het is een boek met een boodschap. Esther schrijft best lange zinnen met uitgebreide beschrijvingen. Met soms een vergelijking in de overtreffende trap. Wat in dit boek veel voorkomt, maar zeker niet irriteert. (Zo komen bepaalde beelden een hersenpan binnen, als "stinkende wortels".)
Door aankoop van dit verhaal, steun je Stichting Het Vergeten kind. Veel kinderen kunnen niet meer thuis wonen, door mishandeling en verwaarlozing of geweld. Of wonen thuis met veel problemen. De stichting geeft deze kinderen een stem.

*Conclusie

Esther Boek heeft met De perfecte moeder een paar rake klappen uitgedeeld. Voor het goede bedoel ik. Zodat je gaat nadenken. Wat gebeurt er allemaal achter die gesloten deuren, met die perfecte moeders? Je wordt wakker geschud, als je dit nog niet was. Je zal mogelijk je hoofd niet meer direct omdraaien, als je denkt: dat zit daar niet helemaal goed. Het is een boek over moeders, moederliefde, onveiligheid, kindermishandeling en veel verdriet. Het zijn zware thema's, dat geef ik toe. Maar het schrijftalent van Esther Boek heeft dit alles samengevoegd, tot een bijna "perfect" boek. Wat zeker niet te zwaar leest maar waar je een beetje van moet bijkomen als het uit is.

Geboeid bleef ik lezen. Onder de indruk en met kippenvel sloeg ik het dicht. Noteer Esther Boek, want daar gaan we dus veel meer van horen!

Waardering: 5 sterren.
Hartelijke groeten, Annette Overvoorde, Birdy's Boeken
https://birdysboeken.blogspot.com/2019/04/blogtour-de-perfecte-moeder-esther-boek.html