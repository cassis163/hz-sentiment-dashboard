Anna McPartlin is een Ierse auteur en schrijft naast romans ook scenario’s voor film en televisie. De 9 dagen van Rabbit Hayes is haar eerste roman die in het Nederlands verschijnt.

Dit boek draait om Rabbit Hayes, een vrouw die geniet van het ‘gewone leven’ met haar twaalfjarige dochter Juliet. Ze is onderdeel van een chaotische maar hartverwarmende familie en is gek op hen en de vrienden om haar heen. Tot op een dag de ziekte kanker roet in het eten gooit en ervoor zorgt dat Rabbit niet lang meer te leven heeft. Samen met Juliet, haar familie en vrienden brengt Rabbit haar laatste dagen door.

Familieleden en vrienden gaan allemaal anders om met het naderende afscheid van Rabbit. Dochter Juliet weet lange tijd niet dat haar moeder zal sterven en zorgt met toewijding voor haar moeder en heeft hoop dat ze het samen zullen redden. Rabbits strijdlustige ouders Molly en Jack kunnen lange tijd niet accepteren dat hun dochter zal sterven en doen onderzoek naar alle mogelijke behandelingen die Rabbit nog zouden kunnen redden. Daarnaast heb je zus Grace met haar chaotische gezin en Davey, de alleenstaande broer en muzikant die ook om moeten gaan met het sterven van hun geliefde zusje.

Bij dit heftige onderwerp verwacht je een zwaar boek, maar niets is minder waar. Anna McPartlin laat je kennismaken met de geweldige familie Hayes. De schrijfster vertelt het verhaal vanuit verschillende personages en weet zo de familie Hayes tot leven te wekken. Ze laat zien hoe mooi familie, vriendschap, liefde en geluk zijn, maar tegelijkertijd ook het loslaten van een geliefde moeilijker maken. Dit ontroerende en meeslepende boek zorgt voor een lach, een brok in je keel en soms een traan op je wang. Je wordt meegevoerd in de achtbaan aan emoties en de echtheid van de familie Hayes zorgt ervoor dat je hen en het boek in je hart sluit.