Titel: your One and only
Auteur: Rani de Mondt
Uitgeverij: Ambilicious
287 pagina's

Auteur:
Rani De Mondt (1999) is een Vlaamse schrijfster in het YA-genre die dol is op alles wat glittert, bubbelende persoonlijkheden, notitieboekjes en uiteraard schrijven. Jong en een tikje eigenwijs heeft zij voor het Vlaams gekozen. Een van de vele avonturen die zij niet uit de weg gaat. Nadat het verhaal een aantal keren is herschreven ligt het dan nu eindelijk bij de drukker en is haar eerste boek Your One and Only een feit.

Flaptekst:
Sarah Vriessens en haar vrienden zijn gewone tieners die gewone tienerdingen doen. Uitgaan, slapen, studeren, sporten, verliefd worden, beroemd zijn en altijd in angst leven voor een onbekende die hen koste wat kost kapot wilt maken.

Wanneer Sarah in een grote toneelproductie terechtkomt,
ziet ze al haar dromen uitkomen, maar ook haar grootste angsten. Iedereen is schuldig totdat het tegendeel bewezen is.

Sarah doet, samen met haar vrienden, haar best om haar reis naar volwassenheid tot een goed einde te brengen. Blijven de fouten uit haar verleden haar achtervolgen?

Your One And Only is een YA-thriller over passie, liefde, intriges en schijnheiligheid.

Mijn mening:
Het blijft leuk om een manuscript in handen te krijgen van een debutant en al zeker als het gaat om een jonge meid vol passie zoals Rani De Mondt. Een vooraf melding dat het verhaal in het Vlaams geschreven is, is dan wel een fijne tip anders loop je als lezer al snel tegen ogenschijnlijk verkeerde zinsvormen aan die dus gewoon zo horen. Ik ben nieuwsgierig hoe de Nederlandse lezer dit gaat ervaren.

Het verhaal is in mijn ogen iets te rommelig, niet dat het geen structuur heeft maar sommige stukken worden niet volledig uitgewerkt en dan springt het verhaal gewoon weer over op een volgende passage. De hoofdstukken zijn goed weergegeven zodat je weet vanuit welk personage het verhaal verteld wordt. Zo wisselen de hoofdstukken zich af en zijn deze onderverdeeld in 4 delen.

Sarah, Levi en Antje zijn goed beschreven en ook hun vrienden krijgen allemaal voldoende aandacht waardoor je ze gaande het verhaal dan ook als een hecht vriendenclubje bij elkaar ziet. De spanning wisselt sterk omdat het verhaal op enkele momenten onvolkomenheden bevat waardoor het minder geloofwaardig overkomt.
Desondanks blijf je doorlezen want er heerst een drang om er achter te komen of het Sarah en haar vrienden lukt om schoon schip te maken met het verleden.
Het plot zorgt voor een goede afronding van het verhaal waardoor je met voldoening het boek dicht maakt.

‘Haar blauwe ogen boorden zich in de mijne. “Het is beter zo, geloof me! Zo zal je nooit meer ongelukkig zijn’.

Rani De Mondt heeft in deze YA-thriller heftige onderwerpen beschreven die best wel stevig genoemd mogen worden en waar veel emoties bij gepaard kunnen gaan. Zeker als je hier eigen ervaringen bij hebt. Het hadden er misschien iets minder mogen zijn waarbij er een betere uitwerking was geweest van de overgebleven onderwerpen.
Toch is er een mooi debuut uitgekomen waar ze zeker trots op mag zijn.

Leesplezier: 3.5
Originaliteit: 3
Plot: 3,5
Psychologie: 2,5
Schrijfstijl: 2,5
Spanning: 3

Ik geef ‘Your One and Only’ 3 sterren.