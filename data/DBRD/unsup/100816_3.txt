Edward Wright woont en werkt als journalist in Los Angeles. Clea’s Moon  is zijn debuut, dat bijzonder goed is ontvangen: hij won er de ‘CWA Debut Dagger’ mee (CWA = Crime Writers’ Association, Engeland). Op de achterkant uittreksels uit lovende recensies die verschenen in de Literary Review en de Observer. En is het dat waard? Ja hoor!

Clea’s Moon  speelt zich af in de jaren veertig in Hollywood, en als John Ray, aan lager wal geraakte filmster, wordt betrokken bij de verdwijning van zijn stiefdochter, volgt een verhaal dat ook echt gezien moet worden in het licht van die tijd. Hoewel? Kinderporno… Misbruik van kinderen is helaas van alle tijden, en in die zin is het verhaal dus even modern alsof het zich in ‘onze’ tijd afspeelt. Edward Wright weet zo trefzeker de kleffe sfeer van Hollywood in de jaren veertig te treffen of hij er zelf is geweest en uiteraard is het geen ‘snel’ verhaal, vol met mobieltjes en een alleswetend Internet. Hoofdpersoon John Ray is een man die veel tegen heeft, maar gelukkig beschikt hij wel over een uitstekend verstand en een goed inzicht in de menselijke eigenaardigheden. (Door: Jannelies Smit)