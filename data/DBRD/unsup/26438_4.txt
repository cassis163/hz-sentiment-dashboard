Gevaar vormt inmiddels het vijfde deel in de Royals serie. Dit keer focussen we verder op Hartley en Easton en wat de gevolgen zijn van het ongeluk uit het eerdere deel.

De relatie tussen de Royals en de Wrights (de familie van Hartley) staat meteen op scherp. Easton wordt geconfronteerd met moeilijk verzoenbare belangen en Hartley kampt met geheugenverlies. Ze weet dus niet meer wie haar vriendje is, wie de personen zijn die ze beter kan mijden en wat haar vader allemaal uitgestoken heeft. Ze is alles van herinneringen kwijt van de voorbije drie jaar en probeert dit gat op te vullen. Toch lukt dit niet bijster goed. Iedereen vertelt onjuistheden, waardoor ze zich nog slechter gaat voelen.

Uiteindelijk is het Easton die haar uit de put helpt en samen komen ze meer dingen te weten. Het einde is ronduit spannend, er gebeurt zoveel in enkele pagina’s dat je je als het ware op een rollercoaster bevindt. Er is actie, spanning, droefenis en schokkende waarheden. Voor één persoon in het bijzonder voelde ik een enorme afkeer gedurende het boek en die weerzin is er alleen maar groter op geworden als ik het einde eenmaal gelezen had.

Opnieuw een topverhaal in de Royals reeks! Benieuwd of er nog meer verhalen volgen en wie er deze keer centraal zal staan!