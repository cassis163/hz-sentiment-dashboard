Elf jaar geleden werd Will Kleins ex-vriendin Julie gewurgd en verkracht aangetroffen in de kelder van haar huis. Al het bewijs wees naar Wills oudere broer Ken. Die verdween echter spoorloos. Er werd aangenomen dat hij dood was.

Inmiddels heeft Will de draad van zijn leven weer opgepakt, maar dan onthult zijn moeder op haar sterfbed dat Ken nog leeft. Kort daarna verdwijnt Wills mooie vriendin Sheila. Will krijgt te horen dat ze verdacht wordt van een barbaarse dubbelmoord. Will gaat, samen met zijn vriend Squares, op zoek en valt van de ene verrassing in de andere.

Spoorloos (2002) is een schitterende thriller. Eentje waar je in begint te lezen en niet meer wilt ophouden. Ik geef niet snel 5 sterren maar deze is dik verdiend!

Harlan Coben (1962) is een favoriete schrijver van mij maar dit is echt zijn beste boek, naar mijn idee. Je wilt weten hoe het verhaal in elkaar zit en voor mij had het boek een zeer verrassend eind. 
De personages zijn mooi en goed uitgediept. Je kunt de personages hierdoor echt voor je zien. Daar houd ik wel van in een boek.
Ook weet Coben de spanning in het boek voortdurend hoog te houden en zit de vaart er goed in, waardoor het geen moment gaat vervelen. Ik zou zeggen dat deze thriller zijn vijf sterren dik verdiend heeft.

Titel: Spoorloos
Auteur: Harlan Coben
Verschijning Nederland: 2003
Uitgeverij: De Boekerij