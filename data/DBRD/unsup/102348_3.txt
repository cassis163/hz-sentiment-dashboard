In 1528 bezoekt een monnik het Noorse stadje Bergen waar hij op bezoek gaat bij een barbier en de volgende dag weer vertrekt met een groot aantal vlijmscherpe messen en huiden. De huiden zijn afkomstig van mensen. In 2010 wordt in de tuin van het Edgar Allan Poe museum in de Amerikaanse stad Richmond de conservator Efrahim Bond gevonden. Hij is onthoofd en gevild. Hetzelfde overkomt een medewerkster van de Gunnerus bibliotheek in het Noorse Trondheim. Ook zij is onthoofd en haar huid is verwijderd.

In Richmond wordt het onderzoek geleid door de ambitieuze rechercheur Felicia Stone. Naarmate het onderzoek vordert, wordt zij geconfronteerd met een traumatische gebeurtenis uit de tijd dat zij nog studeerde. In Trondheim houdt inspecteur Odd Singsaker zich met het onderzoek bezig. Het is zijn eerste zaak na een afwezigheid van enkele maanden nadat bij hem een hersentumor werd verwijderd. Als Felicia het verband met de moord in Trondheim ontdekt, reist zij naar Noorwegen om samen met Odd het mysterie te ontrafelen. Het brengt hen beide in een levensgevaarlijke situatie.

Jørgen Brekke is een freelance journalist die in 1968 in het Noorse Horten werd geboren en nu met zijn gezin in Trondheim woont. In 2011 debuteerde hij met de historische thriller Nådens omkrets, die in Nederland onder de titel Genadeslag werd uitgegeven. Voor het boek, dat inmiddels in acht talen is vertaald ontving hij in 2011 de Norlis debutantpris voor het beste debuut. In 2012 ontving hij ook nog de Maurits Hansen-prisen  Nytt Blod tijdens het Kongsberg Krim literatuurfestival.

Brekke heeft een aantrekkelijke en luchtige schrijfstijl waardoor het boek lekker leest. De personages zijn redelijk goed uitgewerkt en de opbouw van het verhaal is helder. Het wisselend perspectief tussen de late middeleeuwen en de eenentwintigste eeuw verloopt vloeiend. Brekke spaart de lezer niet. De beschrijving van de gruwelijke moorden is heel erg expliciet en hetzelfde geldt voor de beschrijving van de geschiedenis van de anatomie en het ontleden van lijken. Het boek bevat veel historische verwijzingen en
dat is op zich heel interessant maar door het expliciete karakter ervan heb je wel een sterke maag nodig.

Het verhaal heeft de nodige spanning en de ontknoping is verrassend. Het nadeel is echter dat er in de aanloop naar de ontknoping een aantal toevalligheden voorkomt wat afbreuk doet aan de geloofwaardigheid van het verhaal. Met een aantal bladzijden meer tekst had dat ook anders opgezet kunnen worden.

Genadeslag is een redelijk goed debuut. Het is een verhaal dat makkelijk leest, een interessant onderwerp behandelt, vol met gruwelijke details zit en aan het einde aan kracht verliest door al te toevallige ontwikkelingen.