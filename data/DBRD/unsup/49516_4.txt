The Hate U Give gaat natuurlijk over discriminatie en ongelijkheid, maar tegelijkertijd is het zoveel meer dan dat. Belangrijke onderwerpen worden aangekaart en tijdens het lezen wordt je meerdere malen met je neus op de feiten gedrukt. Angie Thomas gaat geen enkel onderwerp uit de weg en laat je vanaf de eerste rij zien hoe het leven er daadwerkelijk toegaat in een donkere buitenbuurt. Voor de meeste van ons is dit een ver van je bed show en weet je hier echt helemaal niets vanaf. Hoeveel je ook op het nieuws of online ziet, je weet nooit echt hoe het is om op te groeien in een getto waar je bijna elk moment voor je leven kan vrezen.

Thomas kaart dus zeker belangrijke punten aan, maar laat ook zien dat discriminatie er heel erg snel insluipt. Ik geef eerlijk toe - en daar schrok ik van - dat ik af en toe dacht dat het allemaal wel zou meevallen. Maar dat is dus niet zo. Als je het niet kent, kun je er ook zeker niet over oordelen. Tijdens het lezen realiseerde ik me dat we nooit zullen weten hoe het er echt aan toe gaat, maar THUG helpt wel een handje om het net iets beter te begrijpen.

Wat Thomas erg goed heeft gedaan is te laten zien dat het allemaal niet zwart-wit is. De zwarte gemeenschap is niet helemaal slecht en de politie is zeker niet altijd goed. Je leest vanuit het perspectief van een gekleurde tiener die ondanks alles wat ze mee heeft gemaakt ook niet zomaar oordeelt. Door Starr een oom te geven die politieagent is heeft hier zeker aan bijgedragen en zorgt voor een mooie balans.

THUG is zeker een boek dat iedereen gelezen moet hebben, mede om de belangrijke onderwerpen die worden aangekaart. Maar deze YA-roman is zoveel meer dan dat. Het is vooral een verhaal over familie en hoe belangrijk het is om mensen om je heen te hebben waar je op kunt leunen. Alle personages, van Starrs ouders en haar broertjes tot aan haar 'bleekscheet' vriendje en vriendinnen, zijn echt perfect uitgewerkt en hebben allemaal een eigen stem gekregen die zeker gehoord moet worden.

Eigenlijk kan ik deze recensie maar op één manier afsluiten: lees dit boek. THUG kaart onderwerpen aan waar wij zelden iets over lezen en geeft je een unieke kijk in hoe het er daadwerkelijk aan toe gaat. Door de krachtige personages en omdat het niet enkel om ongelijkheid gaat is het gewoon een prachtige YA-roman. Aanrader!