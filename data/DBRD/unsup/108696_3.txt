Het is zomer en in hartje Amsterdam is de Gay Pride bezig. Dan gebeurt er een aanslag waarbij zesentwintig doden vallen en tientallen gewonden. Voor degene die het overleefd hebben, zal het leven nooit meer hetzelfde zijn …

6 maanden later
Evelien heeft een kantoor job bij ‘Dieren in nood’. Voorlopig blijft ze hier nog werken en nu zeker, net na het tekenen van de hypotheekakte met haar vriend Sander. Tijdens de treinrit op weg naar haar werk krijgt ze een vriendschapsverzoek via facebook van een zekere An de Vries. De naam zegt haar niets, maar ze aanvaardt toch het verzoek omdat ze uit hetzelfde geboortedorp komt. Dan krijgt ze via Messenger een bericht van haar: “Je krijgt nog een kans”. Evelien heeft totaal geen idee waar dit over gaat en wat dit te betekenen heeft.
Evelien gaat naar haar tweelingbroer Eric die in een café werkt. Sinds de aanslag is hij niet echt meer spraakzaam en hij is nog steeds boos over een opmerking die ze gemaakt heeft. Het enige dat ze wil, is dat hij terug de vrolijke en onbezorgde Eric wordt van vroeger. Evelien vraagt of hij een zekere An kent maar hij ontkent dat. Ze wil er ook niet verder op ingaan. Wat wel zeker is, is dat ze nu nog meer van die nare berichten krijgt waar ze kop noch staart aan krijgt en dat beangstigd haar enorm. Wie is deze persoon en waarom heeft ze het op Evelien gemunt? Het lijkt erop dat ze met een stalker opgescheept zit!

Conclusie
Het verhaal begint met de dag van de aanslag. Daarna volgen er hoofdstukken die vanuit verschillende perspectieven worden verteld. Deze zijn zowel in het verleden als in het heden geschreven en ook staan er dagboekfragmenten in. Dit maakt wel dat je in het begin goed moet opletten want het kan wat verwarrend overkomen. Naarmate het verhaal vordert krijg je er een betere kijk op.
Bianca schrijft korte maar krachtige en vloeiende hoofdstukken die gepaard gaan met enkele cliffhangers. Ze weet heel goed hoe ze de lezer op een verkeerd been kan zetten. Ik dacht ongeveer te weten hoe het verhaal in elkaar zou steken, maar dan geeft ze er een ommezwaai aan die ik niet had zien aankomen. Knap gedaan! Ze heeft bepaalde onderwerpen in dit boek verwerkt die helaas niet meer ondenkbaar zijn in onze huidige maatschappij: de aanslagen, cyberpesten en nog een paar die ik niet nader vernoem omwille van het spoilergevaar. Ze geeft een krachtige boodschap wat dit alles kan doen met een mens en wat daar de gevolgen van zijn. Wantrouwen, vertrouwen en miscommunicatie zijn hier wel de onderwerpen die heel aanwezig zijn.
De personages worden goed uitgediept en dan voornamelijk die van Evelien. Hierdoor krijg je een betere kijk op wat er zich allemaal heeft afgespeeld en wat daar de nasleep van is. Er is constant die onderhuidse spanning aanwezig en dat heeft Bianca goed weten neer te pennen door al de emoties die aan bod komen. Het enige waar ik het een beetje moeilijk mee had, was dat de politieprocedures en de interactie met Evelien en Sander nogal afgeraffeld werden. De plot had nog een verrassende twist, wat het einde een extra cachet gaf.
‘Ondenkbaar’ is een thriller dat gebaseerd is op actuele onderwerpen. Het leest heel prettig en vlot en is een aanrader om te lezen! 3 sterren