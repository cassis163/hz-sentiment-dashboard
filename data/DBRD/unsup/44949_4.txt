Fan van Mel Wallis de Vries? Dan is dit boek een echte aanrader! Mel Wallis de Vries zei ooit het volgende over Juultje van den Nieuwenhof: ‘Een nieuwe ster aan het thrillerfirmament. Van Juultje zullen we zeker meer gaan horen.’ Als je zulke lovende woorden krijgt van dé jeugdthrillerschrijfster van Nederland, dan moet je wel een keigoede schrijfster zijn!  

De leerlingen van havo 5 van het Quadrivium College gaan op reis naar Berlijn. Iedereen heeft er heel veel zin in, maar de reis heeft alleen wel een gitzwart randje: de beste vriendin van Cyza, Sabine, heeft zelfmoord gepleegd. Cyza is hier diep door geschokt en begrijpt niet waarom Sabine dit heeft gedaan. Ze kan het maar moeilijk verwerken. Ook wordt ze in Berlijn telkens geconfronteerd met de dood van Sabine. Gelukkig heeft ze veel steun aan Ryan, op wie ze een oogje heeft. Maar de Berlijnreis verloopt niet helemaal zoals het zou moeten. Er gebeuren mysterieuze dingen; er wordt een groepsapp aangemaakt op de telefoon van Sabine. Niemand begrijpt hoe dat kan, Sabine is toch dood? Ook krijgt een klasgenoot een ongeluk en moet naar het ziekenhuis. Wat is er aan de hand? Heeft dit alles met Sabine te maken? En is Sabine wel echt dood? Is ze in Berlijn? Cyza raakt hopeloos in de war.  

Check-out is een ijzingwekkend realistische thriller. Juultje van den Nieuwenhof omschrijft alles erg gedetailleerd. Zo omschrijft ze de personages erg uitgebreid, maar ook Berlijn wordt niet vergeten:
Door haar gedetailleerde omschrijvingen krijg je een heel mooi beeld van Berlijn, wat het boek nog leuker maakt. Maar Van den Nieuwenhof schrijft ook erg direct. Ze sleurt je als het ware mee door het verhaal. Ze laat de ene bom na de andere vallen. Je raakt net als Cyza een beetje in de war, want er blijft maar één vraag door je hooft circuleren: ‘Wat is hier aan de hand?’  

In het boek wordt de spanning erg hoog gehouden. Het verhaal wordt verteld vanuit het perspectief van Cyza en Ryan. Zij weten niet wie de mysterieuze appjes heeft gestuurd. De schrijfster geeft af en toe hele kleine puzzelstukjes weg, maar lang niet genoeg. En de situatie wordt steeds ernstiger! Komen Cyza en Ryan hier nog wel heel uit?  

Een middagje ontspannen lezen? No way! Ben je eenmaal aan Check-out begonnen, dan kan je niet meer stoppen met lezen. Er is geen tijd om een kop thee te pakken of om even met je moeder te kletsen. Je blijft aan het boek gekleefd zitten. De drang om te weten wat er nu precies aan de hand is zorgt ervoor dat Check-out een echte pageturner is!