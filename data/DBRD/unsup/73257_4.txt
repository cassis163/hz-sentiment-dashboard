Amanda Berry & Gina Dejesus****
Drie meisjes worden gekidnapt en vastgehouden in een huis. Ze worden geketend en sexueel misbruikt door hun ontvoerder. Uiteindelijk weet Amanda te ontsnappen en komt er een einde aan hun gevangenschap.
‘Tien jaar gevangen’ is het waargebeurde verhaal van Amanda, Gina en Michelle. Het boek vertelt het verhaal van Amanda Berry en Gina Dejesus. Michelle heeft er voor gekozen haar eigen verhaal te vertellen. Samen met twee journalisten Mary Jordan en Kevin Sullivan hebben Berry en Dejesus een boek geschreven.

Het boek is opgedeeld in 3 delen, het verhaal van Amanda, het verhaal van Gina en het verhaal over Ariel. Amanda en Gina beschrijven wat er in tien jaar gebeurd is en welke gruwelijkheden zij hebben moeten ondergaan. Ook wordt door hen de tijd voor en na de ontvoering beschreven, Mary en Kevin zorgen voor de achtergrond van het verhaal, het verhaal van de ontvoerder Ariel Castro en hebben veel onderzoek gedaan. Samen vormen hun verhalen een goed leesbaar, maar ook emotioneel boek.

Toen ik ‘Tien jaar gevangen’ begon te lezen verwachtte ik een gruwelijk verhaal met heel veel verdriet. Dat is ook, het is waargebeurd, maar het boek is ook een boek over hoop en liefde. Amanda krijgt een dochtertje en hoe verdrietig het ook is, het is geweldig te lezen dat Amanda voor haar dochtertje een zo normaal leven probeert te creëren. De familieleden hebben altijd geprobeerd om iets over hun geliefde dochter, zus of nichtje te weten te komen en bleven van alles proberen.

En dat is ook wat ‘Tien jaar gevangen’ als boodschap wil meegeven, geef de hoop niet op. Blijf zoeken naar een vermist gezinslid. En dat geldt ook voor overheidsinstanties, onderzoek elk snippertje informatie en ga alles na.