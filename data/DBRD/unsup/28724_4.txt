In ‘Een onverwachte kerst’ door Nathalie Cox is de hoofdrol weg gelegd voor Charlie. Charlie is kort geleden verlaten door haar vriend en is weer single. Haar leventje wordt omver geblazen door een explosie in haar huis. Ze heeft lichte verwondingen en kan na haar ziekenhuisopname tijdelijk niet meer terug naar huis. Haar ouders zijn gescheiden en alle twee zijn ze in het buitenland. Schoorvoetend gaat ze akkoord om de kerstdagen door te brengen bij haar nicht Jez op het platteland die een hondenhotel heeft. Jez haalt haar op. Charlie maakt kennis met de honden en een aantal mannen waaronder Cal de dierenarts en Hugo met zijn hond Malcolm. En dan is daar ook nog Kerstmis. Eigenlijk heeft ze niets met Kerst, maar deze Kerstmis zal haar en andere personages nog lang heugen.

Charlie is een yup in Londen, maar op het platteland is dat niet zo handig. Ze is onhandig, eigenwijs en doet wat in haar hoofd opkomt zonder erbij na te denken. Dat levert natuurlijk een aantal hilarische momenten op en je ziet het voor je. Cox heeft een bijzonder leuke schrijfstijl, ze springt van de hak op de tak en schrijft zoals je Charlie hoort praten en denken. Daarnaast heeft ze oog voor detail en de hedendaagse tijd. Vanaf het eerste hoofdstuk word je in het verhaal getrokken. Je kijkt naar een film als je leest, je ziet alles zo voor je, Cox schrijft enorm beeldend.

De honden die bij Jez verblijven zijn vertederend en je valt als een blok voor deze viervoeters, de Deense dog, Peggy de zwangere hond en nog een aantal. Cox moet wel een groot liefhebber zijn van honden en dieren. Eenmaal gestart in ‘Een onvergetelijke kerst’ pardon ‘Een onverwachte kerst’ kun je het boek niet meer weg leggen. Als een snelle lama draaf je door het boek. ‘Een onverwachte kerst’ is feelgood met een grote F, een hartverwarmend decemberverhaal dat je nog jaren kan lezen in deze tijd. ‘Een onverwachte kerst’ zorgt voor een grote glimlach op je gezicht.