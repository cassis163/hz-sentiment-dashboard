Als lid van de Kernjury voor de NS Publieksprijs heb ik afgelopen woensdag dit boek ontvangen om te lezen. En inmiddels is het alweer uit. Hoewel het boek voor liefhebbers van wielrennen zeker interessant zal zijn, is het dat een stuk minder als je niet echt iets met wielrennen hebt.

Het boek las lekker vlot, en ik had de indruk dat de schrijver wel zijn best had gedaan om het wat literairder te maken met zinnen als: "Ik was een paperclipje en wielrennen de magneet. Het trok aan me." en "Ik volg, ik volg, ik volg, tot het moment dat de grote mannen versnellen en ik word weggeblazen als een madeliefje in de wind." Het boek biedt een op zich wel interessant kijkje in een wereld waar ik vrijwel niets van wist.

Ik vind de openheid van Thomas prijzenswaardig, maar vroeg me ook af of hij zo eerlijk zou zijn geweest als hij niet betrapt was op dopinggebruik. Zou hij dan ook "willen vertellen hoe het misging" en "de kleine Thomas Dekkers van de toekomst [willen] waarschuwen"?

Dit was voor mij het eerste van de zes genomineerden boeken voor de NS Publieksprijs 2017. Ik vermoed dat dit niet het boek gaat zijn dat mijn stem krijgt...

Mocht jij ook willen stemmen: tot en met 22 november 2017 kun je stemmen op jouw favoriete boek (dit boek, een van de 5 andere genomineerden of een boek van jouw keuze dat ook aan de voorwaarden voldoet). Als je stemt, maak je ook nog eens kans op een jaar lang gratis boeken en een jaar vrij reizen met de trein!