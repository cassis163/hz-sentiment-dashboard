De Zuid-Koreaanse schrijfster Han Kang (1970) schreef De vegetariër al in 2007. Nu heeft het boek ons land bereikt.

In De vegetariër stopt de jonge vrouw Yeong-hye van de ene op de andere dag met vlees eten. Een daad van rebellie in Zuid-Korea. Haar vader probeert zelfs het vlees bij haar naar binnen te duwen, zo woest is hij. Waarom doet ze dit? Het heeft allemaal te maken met haar nachtmerries.

Het boek is verdeeld in drie delen. Het eerste wordt verteld vanuit het perspectief van de man van Yeong-hye. Hij houdt niet van haar, nooit gedaan ook. Het was een gelegenheidshuwelijk. Ze hadden wel seks maar nadat Yeong-hye vegetariër is geworden heeft ze daar ook geen zin meer in. De man pikt dat niet en neemt wat hij vindt dat hem toekomt, hij verkracht haar. Godzijdank scheidt hij uiteindelijk van haar en is ze van hem af.

Het tweede deel is beschreven vanuit Yeong-hye’s zwager die zich seksueel tot haar gekte en magere lijf aangetrokken voelt. Hij wil haar beschilderen met bloemen en filmen terwijl ze seks hebben. Wederom een vreselijke klootzak.

Bij het derde deel wordt het boek eindelijk boeiend. Dit is beschreven vanuit de zus van Yeong-hye, die ondanks het bedrog van haar zus met haar man, voor haar blijft zorgen terwijl ze inmiddels in een psychiatrische kliniek zit. Hier wordt het verhaal pas invoelbaar. Het wordt duidelijk dat Yeong-hye altijd de klappen van haar vader moest opvangen. (Eerder zijn we al te weten gekomen dat Yeong-hye als kind een zeer sadistisch geweldsincident met een hond heeft moeten gade slaan. De hond had haar gebeten. Als de hond eindelijk dood is, moet ze ervan eten. Voor iedereen reden genoeg om de rest van je leven te gruwelen van vlees.)

De wens van Yeong-hye om niet meer te eten en in een boom te veranderen is aangrijpend beschreven in het derde deel. Ook is het sterk dat ze zelf geen één keer de verteller is, maar dat we haar leren kennen door de ogen van anderen. Dat lukt het beste bij de zus. Waarom Han Kang die twee klootzakken heeft gekozen als verteller in de eerste twee delen is een raadsel.