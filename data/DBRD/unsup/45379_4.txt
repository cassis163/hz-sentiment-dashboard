De psychologische roman De reis is het betoverend mooie debuut van Ingrid van Lammeren. Tijdens haar reizen hield ze trouw blogs bij. Hoewel de roman De reis een fictief verhaal beschrijft met volledig verzonnen personages, heeft de auteur zich bij het schrijven wel voor een gedeelte laten inspireren door haar persoonlijke reiservaringen. Het resultaat mag er zijn.

In De reis laat Ingrid van Lammeren je over de schouder meekijken van de 35jarige Irma. Zij woont samen met haar vriend Patrick in Haarlem en ze hebben daar best een luxeleventje. Terwijl haar vriendinnen alleen nog maar over hun kroost lijken te kunnen praten en Patrick ook serieus aan kinderen denkt, heeft Irma nog steeds geen kinderwens. Irma worstelt hier behoorlijk mee en neemt uiteindelijk een drastisch besluit. Ze hakt de knoop door en beëindigt haar relatie met Patrick, haar grote liefde. Kort daarna krijgt ze onverwachts te horen dat ze misschien wel nooit kinderen kan krijgen, ze heeft endometriose. Irma raakt de controle over haar leven kwijt en vraagt een paar maanden vrij van haar werk om alleen op reis te gaan. Tijdens haar reiservaringen doet ze veel indrukken op en ontmoet ze veel nieuwe mensen. Maar het allerbelangrijkste; ze leert eindelijk zichzelf beter kennen en komt tot het besef wat de volgende stap in haar leven zal zijn.

Het boek De reis is een aangename roman over het leven van een jonge vrouw. De auteur Ingrid van Lammeren neemt wel een lange aanloop en beschrijft de aandoening endometriose tot in de kleinste detail. Eenmaal daar voorbij leest het verhaal pas echt lekker vlot weg. Terwijl je al lezende meegenomen wordt naar een sprookjesachtige duikervaring in Egypte verdwijn je als vanzelf in het verhaal. Vervolgens reis je af naar het zonovergoten Afrika voor een zoektocht naar de Big Five. Om daarna samen met Irma te eindigen in het gastvrije Indonesië. Al lezende leer je haar gaandeweg, net als zij zelf, beter kennen. De reis is een mooi en vooral zeer menselijk verhaal over het maken van keuzes en over de grote en kleine problemen die je op je pad tegen kunt komen. Maar ook over loslaten, de invloed van kortstondige ontmoetingen met andere mensen, familieperikelen en te durven kiezen voor jezelf. Met De reis weet de auteur een pakkend verhaal te vertellen en bewijst ze zelfs de meest verwende lezer te kunnen boeien.