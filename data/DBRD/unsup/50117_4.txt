Columniste en auteur Iris Houx (1975) is onder andere bekend van haar publicaties in de Metro, Viva en Chicklit.nl. Haar debuutroman Scoop! gaat over Esmée Evers, redactieassistente van een belangrijk fashiontijdschrift. Esmée geeft haar vriendinnen echter een heel ander beeld van haar werkzaamheden en laat ze geloven dat zij de redactiechef is. Deze leugen kan Esmée niet lang volhouden en wanneer een van haar beste vriendinnen solliciteert voor de functie redactiechef, werkt Esmée zich steeds verder in de nesten. Esmées onbezorgde leven wordt omgeruild voor een strijd om haar geloofwaardigheid, haar baan en vriendinnen. Hoe kan Esmée ervoor zorgen dat ze door haar leugentje om bestwil niet alles verliest waarvoor ze hard heeft gewerkt?

Een goede feelgood-roman moet uit een aantal ingrediënten bestaan. Ten eerste bevat een goede feelgood-roman een dosis liefde. Het unieke aan Scoop! is dat de roman als hoofdthema liefde heeft en dit op allerlei fronten uitwerkt, zoals liefde voor de partner, jeugdliefdes en vriendschappen. De focus van de roman ligt echter op de liefde voor jezelf. Juist door de manier waarop Houx dit thema heeft uitgewerkt resulteert in verrassende elementen en wendingen in het verhaal en zorgt tegelijkertijd dat de roman geen doorsnee chicklit is.

Ten tweede stijgt Scoop! boven de gemiddelde feelgood-roman door stijl en originaliteit. De roman leest als een trein, maar is voor de lezer met name erg herkenbaar. Houx zorgt ervoor dat de lezer wordt meegetrokken in de wereld van Esmée, zodanig dat je bijna in haar huid kruipt. Door de snelle en perfect getimede wisselingen verveelt het verhaal nooit en zal de lezer teleurgesteld zijn zodra Esmées avontuur is afgelopen. Ten derde is Scoop! sterk geschreven en houdt Houx vast aan de inhoud zonder dat het verhaal ongeloofwaardig wordt. Samen met een dosis humor maken deze elementen de roman dus een sterk debuut en zorgen voor een grote glimlach op het gezicht van de lezer.