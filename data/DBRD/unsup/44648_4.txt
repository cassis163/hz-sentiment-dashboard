Mijn reden om dit boek te gaan lezen is omdat de omschrijving van het boek mij wel aansprak. Hoe iemand (Wigge Riemersma) een andere identiteit aan wil nemen om uit de gedigitaliseerde maatschappij te ontsnappen. Ik was vooral nieuwsgierig geworden of het hem zou lukken om onvindbaar te zijn.
Hij vertrekt ook om een andere reden, namelijk om anoniem handel met voorkennis en fraude over het internationaal accountantskantoor aan het licht te brengen.

Het verhaal begint met Wigge zijn aankomst in Frankfurt waar hij eerst beseft hoe lastig het is om anoniem te blijven. Voor zijn vertrek heeft hij al de nodige voorbereidingen getroffen en zich zoveel mogelijk geprobeerd online te laten verdwijnen. Ook door het weggooien van zijn mobiel zodat hij niet getraceerd kan worden.
Interessant is om te lezen hoe moeilijk het is om jezelf te laten verdwijnen en dat er op zoveel plekken veel van je bekend is.
Wigge belandt via diverse steden (Frankfurt, Boedapest en Toronto) uiteindelijk in Malawi.
Het lukt Wigge om een andere identiteit (Hongaars) aan te nemen en hij ontmoet Vera die hem helpt om Hongaars te leren. Uiteindelijk worden zij verliefd op elkaar en gaan ze samen naar Malawi.
Wigge wil daar officieel als insectenkundige aan de slag. Hij heeft,gedurende zijn rondreis, zich helemaal ingelezen in deze wereld. Fascinerend om te lezen hoe het hem lukt om van een leek in een expert te veranderen en vooral zijn gedrevenheid hierin. Ook om verder onderzoek op te zetten.
De hoofdstukken worden afgewisseld met de fraude die hij aan het licht probeert te brengen en wordt verteld vanuit het bedrijf en hoe zij proberen te ontdekken wie de anonieme bron is. Naast de zoektocht die zijn broer heeft opgezet om hem te vinden.
Doordat er eigenlijk twee belangrijke onderwerpen centraal zijn is het een bijzonder verhaal geworden.

Tijdens het selecteren van dit boek was ik online gaan zoeken waar het boek over zou gaan en verbaasd om geen recensies tegen te komen. Zeker na het lezen vind ik dat dit boek zeker de moeite waard is om te lezen. Laat je vooral niet afschrikken door de cover (met spinnenweb) en de soms gedetailleerde beschrijvingen van de insectenwereld. Ook ik, als niet insectenliefhebber, heb mij hier niet door af laten schrikken.