Vol bewondering las ik: “Een onvergetelijke reis”, geschreven door Michael Zadoorian. Een verhaal over John en Ella Robina. John is beginnend aan het dementeren en Ella heeft kanker. Toch besluiten zij samen met hun camper, The Leisure Seeker, op reis te gaan met als einddoel Disneyland te bezoeken. Dat dit niet door hun dochter en zoon op prijs wordt gesteld mag duidelijk zijn. Met de camper volgen zij grotendeels route 66 in de VS en doen daarbij een heleboel staten aan. Ondanks zijn beperking ziet John toch kans om de camper te besturen. Hij heeft immers al vanaf jonge leeftijd auto’s bestuurd.
Het komt meermalen voor dat Ella haar geduld verliest. Dat uit zich door haar grove en ontactische verbale uitspraken in de richting van John, waarvan zij later weer spijt zegt te hebben. Je vraagt je af, was het wel zo verstandig van Ella om met haar man op vakantie te gaan?

De auteur laat het verhaal aan de lezer vertellen door Ella. Het boek is in het Nederlands vertaald door Karst Dalmijn. Karst gebruikt veel leuke Nederlandse uitdrukkingen en is mede daardoor ook prettig om te lezen. Het boek is verfilmd, met Helen Mirren en Donald Sutherland in de hoofdrol.