geschikt voor mannen en vrouwen.,De tijd dat in boeken de rol van een privé detective louter was weggelegd voor de mannelijke hoofdpersoon ligt gelukkig alweer enige tijd achter ons. Eén van de eerste vrouwelijke auteurs die het vaste rollenpatroon wist te doorbreken was de uit het Amerikaanse Louisville, Kentucky, afkomstige Sue Grafton. In 1982 begon zij met een reeks boeken over Kinsey Millhone, een zeer charismatische, competente en uiterst levensechte private eye. Iedere boek dat Grafton schreef kreeg een letter van het alfabet mee en al snel werden haar verhalen razend populair.

Zoals gezegd is de spil in de detectives van Grafton de eigenzinnige Kinsey Millhone uit Santa Teresa. Ze heeft ooit voor de politie gewerkt maar besloot op een gegeven moment om voor haarzelf te gaan werken. In A van Alibi krijgt ze te maken met de moord op de advocaat Laurence Fife, een man die zijn geld verdiende met echtscheidingen en die zich ook binnen zijn eigen huwelijk niet zo heel netjes gedroeg. Vandaar dat de politie meteen zijn vrouw Nikki als verdachte ziet en haar voor acht jaar naar de gevangenis stuurt. Ze hield echter altijd vol dat ze onschuldig was en eenmaal op vrije voeten neemt ze Kinsey Millhone in dienst om de werkelijke moordenaar van haar man op te sporen. Al snel blijken er verschillende vraagtekens geplaatst te kunnen worden bij het oorspronkelijke politie onderzoek en raakt Millhone er van overtuigd dat Nikki Fife de waarheid spreekt.

Dit eerste boek van Sue Grafton is heel vlot geschreven en al heel snel zal de lezer een behoorlijke sympathie voelen voor Kinsey Millhone. De humor in het verhaal vond ik zelf redelijk onweerstaanbaar en vooral de manier waarop ze haar onvoorstelbare hekel aan honden onder woorden weet te brengen is voor mij een prachtig hoogtepunt in het boek. A van Alibi is een heel leuk boek, geschikt voor mannen en vrouwen, en voor alle beginnende fans van Sue Grafton is het een mooi om te weten dat zij – om het alfabet vol te maken – in totaal zesentwintig boeken over Kinsey Millhone moet gaan schrijven. En op het moment dat ik deze regels toevertrouw aan mijn tekstverwerker zijn er reeds zeventien verschenen.

Sue Grafton is zeer zeker een verrijking voor het genre.