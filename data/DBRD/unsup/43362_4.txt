Na een spannende proloog waarin het moment beschreven wordt als voor de kust van Antarctica een onderzeeÃ«r met daaronder een mysterieus bouwwerk beschreven wordt ben ik nog nieuwsgieriger geworden naar dit verhaal.

Het boek bestaat bovendien uit drie delen waarin je wordt meegenomen op een fantastische reis door de tijd, over de aardbol en wellicht nog verder.
Wanneer Kate Warner in het Researchcentrum voor autisme (RCA) een bijzondere doorbraak in haar onderzoek bereikt weet ze nog niet wat dat teweeg zal brengen. Twee kinderen worden ontvoerd en een medewerker wordt vermoord.
Haar ontdekking zou de sleutel kunnen zijn tot de volgende fase in de menselijke evolutie, maar in verkeerde handen kan het leiden tot het einde van de mensheid zoals wij die kennen.
David Vale is het hoofd van post Jakarta van Clocktower, een contra-terroristische organisatie die wereldwijd opereert zonder direct verbonden te zijn aan een bepaalde overheid. Hij weet een gecodeerde boodschap te ontcijferen, die levensgevaarlijk blijkt te zijn. De enige persoon die hem kan helpen is Kate Warner.

Tijdens het lezen blijkt dat de naam 'Clocktower' niet zonder reden gekozen is, hij heeft een heel bijzondere oorsprong. We gaan terug in de tijd naar Atlantis, via de Heilige Lans (waarmee Jezus in zijn zij gestoken zou zijn toen hij aan het kruis hing), de VOC, de uitbraak van de Spaanse Griep naar de Nazi's.
Dit boek leest alsof je kijkt naar een sf-film, maar dan met een knipoog naar het avontuur. Prachtig, deze terugkijk in de geschiedenis van de mensheid en het gebruiken van gebeurtenissen die werkelijk gebeurd zijn.

Kate en David weten niet wie ze kunnen vertrouwen en waarheen hun onderzoek hen zal leiden, maar als ze willen blijven leven zullen ze iemand moeten kunnen vertrouwen. De kinderen moeten gevonden worden!
Maar bijna niets of niemand is wat of wie ze denken dat ze zijn en dat maakt het vertrouwen bijna onmogelijk. Ook Dorian Sloane blijkt iemand anders te zijn dan Kate en David denken dat hij is. Wat kunnen ze nog van hem verwachten?

Het verhaal is niet afgelopen bij de laatste bladzijde van dit boek. Ik kijk uit naar het tweede deel van de Atlantis-trilogie Het virus, dat in januari 2017 verwacht wordt.
Mede door deze cliffhanger zorgde Riddle er voor dat ik heel benieuwd ben om te lezen hoe het verder gaat met Kate Warner, David Vale en Dorian Sloane.