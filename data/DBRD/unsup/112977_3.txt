Goed boek, tjokvol spanning en zoals we van Clancy gewend zijn, wordt er aan een aantal projecten tegelijk gewerkt door de mensen van Campus maar blijkt alles op den duur in elkaar over te lopen. Af en toe duizelde het me wel eens vanwege alle afkortingen en vele bijzinnen om wapens en organisaties uit te leggen maar bovenal is 'In het vizier' een boek dat bol staat van intriges, geheimen, verraad en kameraadschap. Voeg daarbij een situatie die qua politiek behoorlijk actueel is en ook de mensen die de 'oudere' boeken van Clancy niet kennen kunnen naadloos aansluiten.
Heimelijk ben ik eigenlijk een beetje verliefd op Jack Ryan sr. (zeker na de mooie vertolkingen door mijn favoriete acteur Harrison Ford), dus vind ik het jammer dat hij een redelijk ondergeschikte rol in dit boek speelt. Maar gezien de cliffhanger aan het eind vermoed ik dat in het vervolg alle bekende personages weer volop aan de bak kunnen!
Dit nieuwe boek verschijn op 5 maart a.s. onder de titel: Dubbele dreiging.
(Ik ben trouwens niet de enige liefhebber van Jack Ryan; er is zelfs een wikipedia-pagina over hem).