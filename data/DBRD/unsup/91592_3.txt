Ik heb naar haar verlangd.
Ik heb naar haar gezocht.
Naar dit perfecte meisje.
Het meisje dat er alleen is voor mij.
Maar wie zoekt, die vindt.

Anja Feliers schrijft haar eerste thriller in 2010. Verleid me betekent meteen een schot in de roos. Het Vlaamse antwoord op Saskia Noort is geboren! Een jaar later volgt Hou van mij waarin ze een vast personage introduceert, in de vorm van psychologe Kathleen Verlinden. Daarna gaat de bal pas echt aan het rollen met jaarlijks een nieuwe titel. Anja Feliers groeit uit tot Vlaanderens populairste vrouwelijke thrillerauteur. Haar boeken zijn bestsellers en scoren uitstekende waarderingscijfers bij een trouw (vooral vrouwelijk) lezerspubliek.

De succesformule? Thrillers die niet alleen bijtend spannend zijn, maar ook levensecht, emotioneel, pakkend en sensueel. Een vleugje erotiek met een vrouwelijke touch hoort bij het totaalpakket, daarmee maakt ze voor een stuk ook het verschil met haar mannelijke collega-auteurs.

Het perfecte meisje is de achtste thriller in de reeks rond Kathleen Verlinden en doet niet onder in het rijtje. Voor de fans was het lang wachten, want het vorige boek Femme fatale (2017) eindigde met een cliffhanger van formaat: een (dodelijke?) aanslag op Kathleen!

In het perfecte meisje treedt Julie, de dochter van Kathleen, noodgedwongen op de voorgrond. Op haar moeders antwoordapparaat passeert de noodkreet van een jong meisje en Julie besluit om zelf het heft in handen te nemen om deze wanhopige tiener te helpen. Verdere details over het verhaal verklap ik liever niet.

Net als de vorige titels heb ik ook het perfecte meisje in een ruk uitgelezen. Anja Feliers weet hoe ze spanning moet opbouwen met korte hoofdstukjes waarin enkele personages beurtelings aan zet zijn.

Op de kaft staat vermeld dat elke titel in de reeks rond Kathleen Verlinden apart gelezen kan worden. Dat klopt, maar toch raad ik geïnteresseerde lezers aan om – van zodra ze meer dan één titel willen lezen - de boeken in chronologische volgorde te consumeren. Hoed u in dat geval wel voor “Binge Reading”!

De gebeurtenissen in het leven van Kathleen Verlinden en haar omgeving winnen bij elke titel aan belang. Ze vormen als het ware een parallel (vervolg)verhaal, en dat levert extra suspense op. De enige kanttekening die ik bij deze nieuwe thriller wil maken is dat het geheel aan geloofwaardigheid begint in te boeten. Op het “losse” verhaal is niets aan te merken, dat zit ook deze keer goed in elkaar. Het is de “draad” rond Kathleen Verlinden die problematisch begint te worden, met een naar mijn smaak te hoog soapgehalte. Het blijft natuurlijk fictie, maar misschien is het voor Anja Feliers toch stilaan tijd om nieuwe horizonten te verkennen en dit personage voor bekeken te houden? Maar laat uw leesplezier door deze opmerking zeker niet vergallen! Het perfecte meisje blijft een pageturner en zeer lezenswaard voor elke liefhebber van psychologische thrillers!

Hieronder volgt een korte spoiler… dus niet verder scrollen als je het boek nog gaat lezen!




Is het “over the top” of camp? Of toch serieus bedoeld? Als één persoon bij elke relatie die ze aanknoopt te maken krijgt met jaloerse ex-partners die zich tot psychopathische killers ontpoppen.