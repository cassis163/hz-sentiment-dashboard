Toen ik de voorkant van dit boek zag, was ik spontaan verliefd, ik wilde het gelijk lezen. Maar dan is het hopen dat de inhoud niet teleurstelt! ‘Vandaag houden we het droog’ van Petra Vollinga deed dat gelukkig niet. Daarnaast past de cover echt heel goed bij het verhaal, maar daar kom je pas achter als je het boek uit hebt. Qua schrijfstijl doet me dit boek een beetje denken aan Jackie van Laren, een auteur waar ik zelf helemaal weg van ben.

Door terugblikken in het leven van Eva en Abe leer je hun geschiedenis kennen en kom je er langzamerhand achter wat er tussen ze gebeurd is. Omdat je die terugblikken hebt, blijf je nieuwsgierig naar wat er precies gebeurd is. De ontwikkelingen die Eva en Abe door zijn gegaan, niet alleen samen maar ook onafhankelijk van elkaar, zijn boeiend, soms verrassend maar zeker emotioneel. Het is een verhaal dat je niet snel zal vergeten.

Ik heb dan ook met volle teugen van ‘Vandaag houden we het droog’ genoten. Het is een heerlijk liefdesverhaal, waarbij je tijdens het lezen hoopt op een goede afloop.

‘Vandaag houden we het droog’ van Petra Vollinga is een fijne liefdesroman die langzaam onthult waarom Eva en Abe uit elkaar zijn gegaan. Origineel, boeiend en emotioneel.