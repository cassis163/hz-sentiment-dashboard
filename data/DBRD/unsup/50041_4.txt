Jo Nesbo staat bekend om zijn veelvuldig talent. Naast schrijver is hij ook nog muzikant, songschrijver en econoom. Zijn eerste boek met rechercheur Harry Hole was onmiddellijk een hit. Hij won meteen de Glazen Sleutel, en verdient dus zijn plaats naast andere Scandinavische topauteurs zoals Fossum, Hoeg en Mankell. Zijn werk is zelfs qua stijl vergelijkbaar met deze laatste. De Roodborst is een herziene heruitgave van de, eerder in 2004 onder een andere titel verschenen, literaire thriller Wraakuur.
Eind 1999, de Noorse Inspecteur Harry Hole wordt door de Noorse Geheime Dienst bevorderd in rang vanwege een uit de hand gelopen surveillanceopdracht. Harry spitst zich toe op het onderzoek naar een zekere Sverre Olsen; een wrede door procedurefouten vrijgepleite neonazi. Maar wat als een zoektocht begint om Olsen alsnog achter de tralies te krijgen explodeert al snel in een onderzoek om een nieuwe moord te verhinderen. Op het Noorse platteland worden immers kogelhulzen gevonden van een uniek Märklingeweer. Van dit type geweer zijn er wereldwijd maar enkele honderden gemaakt en dat geeft de speurders een handig houvast in het onderzoek. Harrys partner Ellen Gjelten vindt een link tussen het geweer, Sverre Olsen en enkele Noorse frontsoldaten die tijdens Wereldoorlog II met nazi Duitsland meevochten tegen de Russen. Het onderzoek naar de soldaten zet een ongeziene dominoreactie in werking. Hoe verder Harry graaft in het Noorse verleden van collaborateurs, hoe voorzichtiger hij moet worden. Er worden nieuwe moorden gepleegd met het Märklingeweer en de moordenaar lijkt ongrijpbaar maar komt steeds dichterbij.
De Roodborst is een complexe flashbackroman. Tijdens de eerste 200 paginas wordt je als lezer constant heen en weer geslingerd tussen het heden (1999) en de periode van Wereldoorlog II. Vele personages worden voorgesteld en dat maakt het boek in het begin een beetje stroef. Soms moet de lezer een passage herlezen om de clou van het verhaal niet te missen. De verhaallijn wordt echter volstrekt duidelijk vanaf het moment dat de, tot dan toe oppervlakkige, karakters uit de twee verhaallijnen samenvloeien. Dan is het boek nauwelijks nog weg te leggen.
Er zijn ogenblikken van uitstekende spanning en suspense maar ook de persoonlijke problemen en relaties van de personages in het boek zijn de moeite waard om te lezen. En dat is net het mooie aan De Roodborst. Het is een ingewikkeld boek, maar Nesbo slaagt erin het wereldse aspect op een subtiele manier door te drukken in zijn verhaal. De ontberingen van Wereldoorlog II, de vermeende nazibanden van Noorwegen met Duitsland, het menselijk leed dat dit met zich mee brengt; maar ook de huidige skinheadsubcultuur. Maatschappelijke themas die ondanks dat het boek reeds 8 jaar oud is relatief actueel blijven. Een aanrader.