Ook deze dame is een auteur die ik leerde kennen via Boekenfans!, de facebookgroep waar ik medebeheerder van ben en zij kwam met een leuke actie op de proppen. Iemand kocht haar boek aan en de kosten werden vergoed. Die persoon las het boek; gaf er een mening over en stuurde het naar de volgende op de lijst. Ook hiervan werd alles netjes terugbetaald. Ik deed oorspronkelijk niet mee omdat ik weinig Nederlandstalige boeken lees, maar toen ik op een dag een berichtje kreeg van Ingrid met de vraag om ook mee te doen, sloeg ik haar aanbod niet af.
Vorige vrijdag belde de postbode aan met een pakje. Ik verwachtte eigenlijk niets en toen ik het opendeed, had ik het boek in handen. Snel een pb'tje gestuurd naar Ingrid met de melding dat het veilig was aangekomen en na het uitlezen van mijn andere boek, kon ik er zaterdag aan beginnen.
Het intrigeerde me wel, moet ik eerlijk toegeven. De titel duidt op iets niet erg aangenaams en ook de tekening op de cover zag er onheilspellend uit. Wat titel en cover met elkaar te maken hadden, kon ik nog niet onmiddellijk linken, maar dat komt spoedig aan bod. Heel goed gekozen. :)
Het verhaal begint met een achtergrondschets van de hoofdfiguur, Rik. Wanneer we dan in het heden zijn aangekomen gaan de poppen aan het dansen. Wat is er aan de hand in New York? Wie of wat is The Scent?
Op deze vragen probeert hij, samen met nog een aantal mensen een antwoord te vinden. Of hij er in slaagt en hoe het afloopt, dat zullen jullie zelf moeten ontdekken.
Ik zou het niet echt een thriller noemen. Er zit spanning in en je wil weten hoe het verder gaat, dat is zeker een feit en de ontknoping is verrassend. Jammer genoeg moet ik, voor mij persoonlijk, vaststellen dat er een paar dingen in stonden die niets tot het verhaal bijdragen.
Ook vond ik het niet altijd even vlot lezen. Hier en daar wat stroeve stijl en dit samen met bovenstaande opmerking, zorgden er voor dat de vaart, die broodnodig is om die spanning te behouden, voor een stuk verloren ging.
Het voordeel van persoonlijk contact met de auteur is, dat je bepaalde dingen onmiddellijk kan doorgeven. Ik ontdekte een paar typfoutjes die door het oog van de naald waren geglipt en die er volgende keer niet meer in zullen te vinden zijn. Ook was er hier en daar een probleem met leestekens. :)
Ik ben nogal een nieuwsgierige en als er zo een mini-verhaal zit in het verhaal, dan weet ik graag hoe dat afloopt of in welke richting dat gaat en dat heb ik een beetje gemist. Toen ik het de auteur vertelde, zei ze : 'Misschien ooit in een vervolg.' Dus dan is het afwachten of het er komt of anders moet ik maar mijn eigen slot daarbij fantaseren. :)
Bedankt Ingrid voor je actie en voor het leuke onderlinge contact.

Conclusie

Het is zeker geen slecht verhaal en het einde had ik niet zien aankomen. Eerst was ik een beetje teleurgesteld maar als je het boek dan even laat liggen en er het wat laat bezinken, was het wel een slot dat je met je neus op bepaalde feiten drukt. 3 sterren krijgt het van mij. :)