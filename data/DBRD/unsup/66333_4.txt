Als Jonathan Hill vader wordt, maakt hij een einde aan zijn jarenlange carrière als internationale kunstrover om zich volledig aan zijn gezin te wijden. Maar zijn verleden achtervolgt hem als in New York rijke zakenmannen vermoord worden en op hun lichamen het merkteken van Hill gevonden wordt: een monarchvlinder. Al snel beseft Jonathan dat deze copycat de moorden niet in zijn schoenen wil schuiven, maar hem een duidelijke boodschap geeft. Jonathan neemt contact met Lew, zijn oude partner in crime. Ze raken verwikkeld in een dodelijk kat-en-muisspel. Maar als Jonathans dochter wordt ontvoerd, staat niets hem nog in de weg om deze meedogenloze maniak voorgoed uit te schakelen. Om zijn dochter te redden, verplicht de copycat hen nog één opdracht uit te voeren als de Monarch. Maar die opdracht zou wel eens heel grote gevolgen kunnen hebben.   

Jack Soren is een nieuwe naam in het thrillergenre. Zijn achternaam doet Scandinavisch aan, maar hij is geboren en getogen in Toronto, Canada. Voor hij begon te schrijven was hij een man van twaalf stielen en dertien ongelukken. Zijn eerste job was het schrijven van handleidingen voor software, dan werd hij ober en taxichauffeur om te eindigen als (volgens zijn eigen woorden) waardeloze privédetective. Toen waagde hij de sprong als auteur. Een echt debuut kan De Monarch niet worden genoemd, want voordien schreef hij al enkele thrillers die als e-book werden gepubliceerd, maar voor het grote publiek onbekend zijn. De Monarch werd prompt als paperback uitgegeven, verscheen op de shortlist voor de Kobo Emerging Writer National Book Award en werd vertaald in het Duits, Frans en Nederlands.

De Monarch heeft een intrigerende verhaallijn maar start vrij chaotisch omwille van de vele personages en locaties die aan bod komen. Elk hoofdstuk krijgt een andere setting: New York, Bogota, Zuid-Afrika, Mississippi en Florida om er maar enkele te noemen. Het is zeker in het begin kwestie om het hoofd erbij te houden maar geleidelijk aan lukt dit wonderwel. Soren diept de karakters goed uit en laat hen realistisch en levendig overkomen. Vooral de vriendschap tussen Jonathan en Lew is haast aandoenlijk en maakt hen, ondanks hun criminele activiteiten, sympathiek.

Hun fanatieke zoektocht naar de meedogenloze copycat brengt hen van staat tot staat, met amper de tijd om te slapen of te eten. Daarom is het vrij verbazend dat Soren hen een amoureuze belevenis geeft in al deze hectiek. Misschien wilde de auteur even een rustpunt brengen in het verhaal. Niet dat het storend werkt maar het doet wel de wenkbrauwen fronsen. Dit is het minst realistische gedeelte en was niet echt nodig voor het verhaal.

De schrijfstijl van Jack Soren is vloeiend, toegankelijk en aangenaam om te lezen. Af en toe is hij te gedetailleerd waardoor de spanning afneemt, maar dat doet geen afbreuk aan het verhaal. Lezers die houden van spanning en intrige zullen zeker genieten van De Monarch en uitkijken naar het vervolg hierop.