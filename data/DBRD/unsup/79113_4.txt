Skye leeft in de Appwereld. De Appwereld is een digitale wereld waarin je bewustzijn wordt ingeplugged, zodat je in de digitale wereld kan leven. Het lichaam wordt onderhouden door hoeders. Skye is een solo. Iemand die alleen naar de Appwereld is gekomen zonder familie, zonder kapitaal. Haar familie heeft besloten om als hoeders te werken zodat zij naar de Appwereld kon, in de hoop haar een betere toekomst te geven. Ze verblijft bij een gastgezin, waar ze beste vrienden is geworden met Inara. In de Appwereld kun je games downloaden en spelen, de nieuwste mode, schoenen, kleur ogen, kapsel etc downloaden, als je maar genoeg kapitaal bezit kun je ook 24/7 je favoriete beroemde personen volgen. In de hele Appwereld is er niemand zo beroemd als Rain Holt, een jongen die niet uit had hoeven pluggen omdat zijn ouders genoeg kapitaal hadden, maar het toch heeft gedaan.

Skye wacht met smart af tot ze kan uitpluggen voor dienst. Alle 17 jarigen moeten een jaar uitpluggen om als hoeder te werken. Dat is haar kans om haar familie weer te ontmoeten. Tot op een dag de grenzen tussen de Appwereld en de Echte Wereld dichtgaan. De wereld die ze kent blijkt niet te zijn wat ze ervan dacht… Hoe zou die wereld erbuiten zijn? Die wereld met haar familie en Rain Holt?

Het idee van die Appwereld stond me eerst tegen. Waarom zouden mensen dat willen. Gaandeweg besefte ik me dat het helemaal zo’n raar idee nog niet is. Wat als jij een app kon downloaden die je liet vliegen? Waarin je onderwater kon ademen en dit ook kon beleven alsof het echt is? Super tof! In een tijd waarin onze online persoonlijkheden zo belangrijk zijn geworden is het eigenlijk nieteens een gek idee om te bedenken dat we ooit allemaal misschien wel online leven.

“Er plopte een icoontje in de lucht. Inara met haar smachtende code greep het meteen. Het was een engel-app.”

De Appwereld wordt wel heel langdradig uitgelegd. Het pakte me wel en ik las met de grootste interesse maar het had zeker beknopter gekund. Op momenten was het een beetje langdradig. Ook baalde Skye heel erg dat ze niet kon uitpluggen, heel erg. De hele tijd. Na een tijdje werd het vervelend. Het laatste puntje van kritiek is ook hetgeen wat het zo interessant maakt. Verraad en intriges. En veel. Het hele boek lang vroeg ik me af wie ze kon vertrouwen en wie niet. Dan verraadde die haar weer, dan weer iemand anders, of dan leek het zo maar was het toch geen verraad. Informatie werd achtergehouden en mondjesmaat aan de lezer bekend gemaakt. Frustrerend en uitermate boeiend tegelijk.

Het boek is geschreven vanuit het perspectief van Skye. Skye ontpopt zich in het boek van nobody naar iemand met een missie. Ze is op onderzoek uit en moet en zal achterhalen wat er allemaal precies aan de hand is. Daarmee neemt ze risico’s die niet even altijd goed uitpakken maar waardoor ze ook haar kracht ontdekt. Behalve dat ze vastbesloten is haar familie te vinden en dat in het boek ook tot het irritante toe herhaald wordt, vond ik Skye een goed hoofdpersonage. Ze heeft kracht, doorzettingsvermogen en is bescheiden. Ze weet wat ze wil.

Uiteindelijk deed het me ook heel erg denken aan The Matrix. Waarin Keanu Reeves de keus krijgt, “the red pill or the blue pill”. Het is hier een beetje, uitpluggen of niet uitpluggen. Ik heb ontzettend genoten van de Matrix en ik heb ook ontzettend van dit boek genoten.

Het is zeker een aanrader. Het laat je nadenken over de digitalisering van de wereld. Het verhaal houdt je op het puntje van je stoel tot de laatste bladzijde en het prikkelt ook je fantasie door de eindeloze mogelijkheden met de apps. Wat is echt en wat is niet echt? O en de cover is super mooi!