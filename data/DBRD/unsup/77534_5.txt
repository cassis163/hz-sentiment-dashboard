Sinds jaar en dag wordt Een kus voor je sterft in de VN thrillergids beloond met vijf sterren. Het boek dateert uit 1953 en is vertaald door Remco Campert. Jaren geleden heb ik dit boek gelezen en ik vond het ook een absolute topper binnen het genre. Levin is van oorsprong toneelschrijver en heeft na dit werk nog een aantal zeer 'eigen' boeken geschreven zoals: Rosemary's Baby en De jongens uit BraziliÃ«.

Voordat ik het nu, anno 2003, opnieuw ging lezen vroeg ik me af of het boek inmiddels gedateerd zou zijn. Zo ja, op welke punten dan wel? Na herlezing vind ik het niet verouderd. Het verhaal kun je gemakkelijk anno 2003 plaatsen omdat het universeel is. Een man die rijk wil worden en daarvoor tot het uiterste gaat. Een psychopaat die zich zo inleeft in de rol van de ander dat hij geloofwaardig is. Wat de schrijfstijl betreft, Levin houdt de vaart er flink in. De wendingen zetten je soms op het verkeerde been, waardoor de spanning alleen maar stijgt. Het eind is verrassend en bij de laatste regels vraag je je af hoe het verder gaat. Wat is er dan wel anders tegenwoordig? Er wordt veel gerookt in het boek. Daarnaast zijn de liedjes die genoemd worden voor niemand meer herkenbaar en bij sommige kledingstukken (strikje bij een vrouw) kun je je weinig meer voorstellen. Maar verder..... nog steeds spannend, goed geschreven, uitermate onderhoudend. Knap dat iemand dit boek op zijn 22ste heeft geschreven.

Vrij Nederland heeft gelijk: nog steeds vijf sterren.