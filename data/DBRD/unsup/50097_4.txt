Tess Gerritsen heeft vele bestsellers op haar naam staan. Ook haar nieuwste thriller Koud hart, waarin ze opnieuw haar waardevolle talenten benut, zal ongetwijfeld hoog in de verkooplijsten eindigen. Dat Tess Gerritsen medicijnen heeft gestudeerd, blijkt uit al haar boeken. Ook in Koud hart speelt de medische wereld weer een centrale rol. Een medisch student speelt een dubieuze rol en medisch personeel wordt vermoord. Het ziekenhuis is bij Tess Gerritsen nooit een plaats om rustig te genezen. Wie daar vertoeft, wacht spanning en lugubere gebeurtenissen.
Boston, 1830: Rose Connolly heeft bijna geen familie meer. Als ook haar zus overlijdt, ten gevolge van kraamvrouwenkoorts, neemt Rose de zorg op zich voor Margaret, de kleine dochter van haar zus. Inmiddels worden in Boston een aantal artsen en verpleegsters van een ziekenhuistal vermoord, waarbij de meest gruwelijke verwondingen worden toegebracht aan de slachtoffers. Omdat Rose getuige is van een moord is zij haar leven niet zeker.
Eén van de verdachten van de moorden is de straatarme medische student Norris Marshall, die zijn opleiding zelf moet betalen. Om de kost te verdienen graaft hij illegaal lijken op, om deze vervolgens te verkopen aan medische scholen. Een klus die hij niet graag klaart en die ook nog levensgevaarlijk is. Om zichzelf vrij te pleiten van de moord op een arts moet Marshall de enige getuige van de moord, Rose, zien op te sporen. Rose denkt een deel van zichzelf in de impulsieve Norris te herkennen, en dat is precies wat ze nodig heeft in deze moeilijke tijden, waarin iedereen het op haar voorzien lijkt te hebben. Ze denkt dat ze wel eens het volgende slachtoffer zou kunnen worden van de moordenaar. Waar is ze nog veilig?
De tweede verhaallijn van het boek speelt zich af in het heden, waarin Julia Hamill in haar onlangs gekochte huis een skelet aantreft in de tuin. Sporen wijzen erop dat het lijk zeker 100 jaar oud is. Het vrouwelijke skelet is geen natuurlijke dood gestorven, maar vermoord, aldus de patholoog anatoom. Het skelet van de onbekende vrouw houdt Julia dag en nacht wakker en ze zet alles op alles om erachter te komen wie deze onbekende vrouw was.
Beginnen in een boek van Gerritsen, betekent beginnen aan een nacht die geen slaap kent.
Keer op keer weet ze haar lezers te verrassen met haar angstaanjagende, intrigerende en vooral verslavende schrijfstijl. Ook met Koud Hart sleurt ze de lezer letterlijk het verhaal in. De personages worden omschreven alsof ze voor je staan, alsof je ze door en door kent. Ook de omgeving komt tot leven, alsof je er zelf ter plekke bij bent en toekijkt.
Diverse eerder verschenen titels van Gerritsen waren spannender met betrekking tot de opbouw van de verhaallijn, maar met Koud Hart heeft ze opnieuw bewezen dat ze écht heel goed kan schrijven.