De 13-jarige Joop heeft twee vaders en twee moeders. Tot overmaat van ramp wonen al die ouders ook nog eens met z'n allen in één huis. Het is knap lastig om zoveel ouders te hebben die zich overal mee bemoeien. Wanneer Joop via Facebook in contact komt met de Franse Emma, houdt ze haar nieuwe vriendin niet alleen geheim voor haar ouders, maar ook voor haar BFF's Mees en Juul. Voor Joop breekt er een verwarrende periode aan. Wie is deze Emma, en wat wil ze van Joop? Is het vriendschap, of iets anders? Wanneer Joop met Mees en Juul naar een zeilkamp gaat waar Emma instructeur blijkt te zijn, volgt er een dramatische ontknoping die Joops leven volledig op zijn kop zet.
Vooral nu Joop aan het puberen is – volgens haar ouders dan – begint ze ineens moeite te krijgen met de gezinssituatie waarin zij leeft. Twee vaders die getrouwd zijn en twee moeders die met elkaar getrouwd zijn; Joop wil dan ook zelf zo normaal mogelijk zijn en verzwijgt deze situatie voor de meeste mensen.
Daar komt verandering in als ze op Facebook een vriendschapsverzoek krijgt van de Franse Emma. Joop besluit het verzoek te accepteren omdat deze Emma ook bevriend is met Mees.
Het contact begint rustig. Voor een opdracht op school heeft zij een vraagstuk op Facebook gezet en Emma reageert hier meteen op. Het chatten breidt zich steeds meer uit en uiteindelijk besluiten de meiden om elkaar stiekem te ontmoeten. Joop heeft geen idee waarom, maar ze durft met niemand over Emma te praten.
Bij de eerste ontmoeting is het meteen raak. Joop raakt tot over haar ogen verliefd op Emma en hiermee begint een periode waarin ze met zichzelf worstelt. Ze doet er altijd alles aan om zelf zo normaal mogelijk te zijn, blijkt dat ze misschien net als haar ouders homoseksueel is.
Terwijl Joop verwart is door haar gevoelens, gebeuren er enkele mysterieuze zaken. Waarom doet Mees zo raar als het over het onderwerp Emma gaat en waarom heeft Joop het idee dat ze haar voor de buitenwereld moet verzwijgen?

De spanningsopbouw zorgt ervoor dat je als het ware het verhaal ingezogen wordt. Dat er iets niet klopt, is al snel duidelijk, maar wat? Alle vraagstukken die gaandeweg opgeroepen worden, komen samen in de plot die staat als een huis. Het onverwachte einde zorgt dat je zelf van je stoel geblazen wordt, waardoor meeleven met Joop geen enkel probleem vormt.

En ik dan? is een roman over de zoektocht naar je eigen identiteit. Wie ben jij en hoe sta jij in de wereld? Kun je omgaan met het feit dat je ‘anders’ bent dan anderen, alleen maar omdat je homoseksueel bent? De schaamte die hiermee gepaard gaat en het uit de kast komen is voor veel jongeren een lastig proces, deze is dan ook weergaloos verwoord.
Wat deze roman helemaal bijzonder maakt, is dat er afgerekend wordt met vele vooroordelen over deze vorm van seksualiteit en dat het niet vreemd of apart is.
Voor jongeren die met hetzelfde worstelen is En ik dan? zeker een aanrader.