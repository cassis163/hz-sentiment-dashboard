Een verhaal over thee met een lange traditie en over adoptie van Chinese kinderen, vooral meisjes.
Li-yan woont met haar familie in armoedige omstandigheden hoog in de bergen. Iedereen werkt er had om thee te plukken en die dan via een lange weg naar een opkoper te brengen. Men leeft er met de seizoenen en met de natuur. Samen met die natuur komen ook allerlei spirituele rituelen voor en is er ook veel om kwade geesten weg te houden.
Li-yan krijgt de kans om te studeren, maar wanneer ze zwanger geraakt en haar kind afstaat, wordt ze verstoten door het dorp. Ze trekt naar de stad en doet het daar wonderbaarlijk goed. Ze krijgt de kans om alles in verband met thee te leren en start een eigen zaak. De theeblaadjes haalt ze uit haar eigen dorp.
Dit boek toont veel over het ritueel van thee maken en thee zetten. Je doet dat namelijk niet zomaar met eender welk water.
Daarnaast is er een verhaallijn over kinderen, vooral meisjes, die als gevolg van de een-kind politiek afgestaan werden en door Westerse koppels geadopteerd. Zo gebeurt het ook met de dochter van Li-yan.
Erg leuk boek met mooie beschrijvingen van het harde leven van een minderheidsgroep in China in een moeilijk toegankelijk gebied. Zodra de thee bekend wordt, gaan de prijzen enorm de hoogte in en geraakt de omgeving snel gemoderniseerd. Of dat allemaal wel zo goed is, kan je je afvragen. De familie van Li-yan blijft wel de tradities van de natuur en de rituelen met geesten volgen, maar als het nodig is, laten ze toch ook wel een en ander los. Ze hebben zich aangepast.