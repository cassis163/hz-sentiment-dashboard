Maya Aziz is een jonge vrouw, zit in haar eindexamen jaar en wil absoluut naar New York om daar een studie voor filmen te gaan volgen.
Maya is echter ook een jonge vrouw die opgroeit bij haar ouders uit India en met het moslim geloof. Daarnaast heeft zij nog nooit een vriendje gehad en zien haar ouders de toekomst van hun enige dochter heel anders voor zich en veel dichter bij huis…

Dit Young Adult verhaal gaat over de zoektocht naar een eigen identiteit en de keuze tussen datgene wat van je verwacht wordt en je eigen dromen.
Opgroeien in Amerika met een islamitische achtergrond is niet gemakkelijk gebleken, zeker niet na de aanslagen van 9/11.

De ouders van Maya zijn vanuit India naar Amerika gekomen voor het opbouwen van een nieuwe toekomst. Echter zijn zij altijd zichzelf gebleven en hebben zij altijd hun eigen geloof en waarden en normen behouden.
Hun dochter Maya is geboren en opgegroeid in Amerika, en zoals we konden verwachten, botst dit meer dan eens met de waarden en normen van haar ouders.

De ouders van Maya hebben een toekomst voor hun dochter voor ogen, die niet past bij wat zijzelf graag zou willen. Haar ouders zien haar liever getrouwd met iemand vanuit dezelfde cultuur en dicht bij huis. Maya ziet dit absoluut anders. Zij wil graag haar eigen keuzes kunnen maken, studeren en doen wat zij het liefste wil; filmen!

De synopsis van dit boek zou je kunnen laten vermoeden dat veel aandacht wordt geschonken aan de terrorist die een aanslag pleegt. Ja. De aanslag is zeker een onderdeel van het verhaal, en zet de huidige gebeurtenissen in het leven van Maya in een ander daglicht. Maar wees jezelf ervan bewust dat dit niet het hoofditem van dit verhaal is.

Net als bij ‘The Hate U Give’ van Angie Thomas, leef je met de hoofdpersoon, Maya, mee in haar leven. Een jonge vrouw, op school, verliefd op een blanke jongen. Ouders die vanuit hun geloof vasthouden aan andere normen en waarden die niet overeenkomen met die van hun dochter.
In het leven van Maya gebeuren veel dingen die verband houden met datgene dat ze wil en datgene waartegen zij zich afzet.

Voor mij was het dan ook absoluut een verhaal waarin je duidelijk de groei van de hoofdpersoon mee maakte in het maken van keuzes, kiezen voor een bepaalde toekomst en natuurlijk; de liefde!


Schrijfstijl
De schrijfstijl van Samira Ahmed vond ik echt heerlijk! Het was vlot, lekker leesbaar, geen moeilijke woorden en zinnen en toch kwam het volwassen over!

Het boek heeft korte hoofdstukken wat er ook voor zorgt dat het lekker doorleest en gemakkelijker tussendoor weg te leggen is.
De hoofdstukken hebben tevens mooie letters als begin en de hoofdstukken beginnen met fragmenten uit nieuwsberichten of de gedachten/doen en laten van de persoon die vermoedelijk een aanslag wil plegen.
Deze fragmenten waren wat mij betreft absoluut een toevoeging aan het verhaal, omdat het je naast het verhaal van Maya ook een kijkje geeft in het leven van iemand anders. Ook geeft het goed de actualiteit weer en wat dit doet met Maya en haar familie en andere mensen in haar omgeving. Het is een mooie afwisseling.

Het boek is geschreven vanuit Maya en bevat gedetailleerde beschrijvingen van gevoelens en gedachten.
Wat ook mooi om te lezen is, zijn de beschrijvingen vanuit Maya zoals zij de wereld ziet door de lens van haar camera. Het geeft net even een bijzondere touch aan het verhaal en weerspiegelt heel goed haar passie.


Personages
Maya als hoofdpersoon vond ik absoluut een sterk personage. De auteur heeft haar persoonlijkheid mooi en gedetailleerd omschreven, evenals haar gedachten en gevoelens ten opzichte van datgene dat zij graag zou willen in haar leven.
Voelbaar is dat Samira Ahmed stukjes vanuit eigen ervaringen beschrijft. Vooral ten aanzien van de verschillen tussen Maya en haar ouders en eigenlijk het afzetten tegen de cultuur en diens strakke normen en waarden.

Wat mij meteen brengt bij de ouders van Maya. Beide ouders zijn, ondanks dat zijzelf voor een betere toekomst naar Amerika zijn verhuisd, zeer traditioneel. Zowel hun geloof als hun voorkomen, maar vooral ten opzichte van de verwachtingen voor hun dochter. Ik vind dat de auteur de cultuurverschillen op juiste wijze en gedetailleerd heeft beschreven. Ik zou mij in de situatie van Maya net zo beklemmend hebben gevoeld.

Toch ergerde ik mij in dit boek ook wel aan de houding van haar ouders.
Het is hun enige dochter, en ondanks dat zijzelf naar Amerika zijn verhuisd, lijkt er geen enkel begrip te zijn voor de emoties en dromen van hun dochter die er geboren en getogen is.
Er lijkt geen enige flexibiliteit te zijn.
Naast dat dit mij ergerde, raakte dit mij ook en kon ik mij daardoor wel NOG beter inleven in Maya als hoofdpersonage.

In dit boek maken we ook kennis met tante Hina, de zus van moeder. Hina is absoluut het tegenovergestelde van de ouders van Maya, en dit maakt ook wel dat Maya graag bij haar tante is en haar “geheimen” met haar deelt en eerlijk over haar acties en gevoelens spreekt.

Violet is de beste vriendin van Maya, en alhoewel ze door het boek heen absoluut aanwezig is en daarnaast een steun en toeverlaat voor Maya, mis ik toch wel wat uitwerking van dit personage.
Ik had graag meer geweten en gelezen van Violet, zeker omdat ze een belangrijke rol speelt in het leven van Maya.

Phil en Kareem, zijn de twee jongens in het leven van Maya. De een goedgekeurd door haar ouders, de ander absoluut een geheim. Deze driehoeksrelatie vind ik een interessante ontwikkeling van het boek en geeft absoluut de heerlijke YA setting.
Toch vind ik het jammer dat er wat betreft de relatie met Kareem weinig spanning in het verhaal zit.
Op een gegeven moment wordt het een beetje afgerond en vraag je jezelf af wat nu de toegevoegde waarde was, behalve te laten zien dat haar ouders andere gedachten hebben over een relatie.

Ondank het plegen van een aanslag lezen we behalve de kleine stukjes aan het begin van de hoofdstukken verder niet veel over de terrorist. Zoals ik eerder al aangaf is het zeker niet het leidende onderwerp in dit verhaal. Het zet alleen het gehele verhaal in een duidelijker perspectief.
Zeker wanneer we vervolgens kennis maken met personage Brian.

In elk verhaal met een andere culturele achtergrond moet gewoon iemand aanwezig zijn die alles net even over het randje duwt.
Ik ben persoonlijk blij dat de auteur Brian heeft toegevoegd aan het verhaal, al had de uitwerking van zijn personage wel iets duidelijker gemogen wellicht.
Het is duidelijk wat zijn probleem is en waar het vandaan komt en zijn rol in het verhaal is van toegevoegde waarde wat mij betreft. Zeker gezien de actualiteit van het verhaal en de reacties van mensen daarop.


Conclusie
Voor mij was dit absoluut een mooie Young Adult, met heerlijke romantiek, maar ook zeker met een boodschap.
Ondanks de culturele verschillen is het van belang je eigen keuzes te kunnen maken, en soms gaat dat helaas ten koste van iets anders.
In dit boek zie je iemand zich afzetten tegen verwachtingen van ouders en zoeken naar eigen dromen en een eigen toekomst.

In dit verhaal is de ontwikkeling van de hoofdpersoon absoluut zichtbaar en wordt mooi afgerond met een epiloog.

Het is absoluut een mooi verhaal met een actueel onderwerp erin verwerkt. Iets wat ik mooi vind om te zien bij YA boeken. Het raakt weer even de actualiteit aan met gebeurtenissen en reacties die helaas zo herkenbaar zijn in de huidige maatschappij.