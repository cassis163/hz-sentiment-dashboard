Na de ontvoering en moord van haar zoon Nick, begint Jessy Haider na een lang gedwongen verlof weer aan haar baan als rechercheur. Zij krijgt direct al een pittig onderzoek voor haar kiezen wanneer zij bij een zaak wordt gehaald waarbij een meisje van 16 ogenschijnlijk zelfmoord heeft gepleegd. Jessy gelooft er echter niets van dat het meisje zelfmoord heeft gepleegd en start een onderzoek. Voor Jessy is deze zaak ook haar kans om zelf achter de psychopaat aan te gaan die verantwoordelijk is voor de gruwelijke marteldood van haar zoon. Wanneer blijkt dat deze psychopaat haar ex-man ontvoerd heeft is dat de start van een spannende race tegen de klok.

Dit boek is het eerste boek van een nieuwe serie met Jessy Haider in de hoofdrol. We maken dan ook uitgebreid kennis met Jessy en de andere personages en hun beslommeringen.

Jessy Haider in de hoofdrol als rechercheur is verfrissend. Je leert haar kennen van een heel andere kant dan veelal gebruikelijk is. Het is een dame met pit die zich weinig aantrekt van de gevestigde orde.

Voor mij was het boek even wennen en het duurde even voordat ik er in zat, maar eenmaal op gang was het moeilijk om nog te stoppen totdat het boek uit was.

Het is een boek met een onderliggende spanning die je in zijn greep houdt. En net wanneer je denkt te weten hoe de vork in de steel zit, wordt er weer een twist aan het verhaal gegeven zodat je weer compleet verrast wordt.

Al met al een zeer verrassend, anders dan anders boek. Ik kijk nu al uit naar het volgende deel.