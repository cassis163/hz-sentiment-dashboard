Leo is een puber van zestien die duidelijk op weg is naar volwassenheid.
Hij is bevriend met Niko waarmee hij ook samen voetbalt. Zijn dromen en gedachtes deelt hij niet met Niko. Silvia is een vriendin van Leo en met
haar deelt hij wel veel. Ook helpt zij hem vaak met zijn huiswerk.

De droom van Leo heet echter Beatrice met haar groene ogen en haar rode haar dat als het loshangt de zonsopgang over je heen laat komen.Op een dag verschijnt Beatrice niet op school en wordt duidelijk dat ze aan leukemie lijdt.Leo is geschokt en zijn onbezorgde leven lijkt voorbij.
Leo heeft een hekel aan alleen zijn en aan de kleur wit want wit is niets net als stilte.

Leo is geen fan van school totdat er een nieuwe docent filosofie voor de klas komt te staan die zijn passie weet over te brengen op de leerlingen en hun leert intens te leven en hun dromen na te jagen.

Alessandro D'Avenia vertelt dit verhaal in korte hoofdstukken met veel mooie zinnen zoals: De schoonheid wegrukken van waar dan ook, en weggeven aan mijn naasten. Daarvoor ben ik op de wereld.

Wit als melk rood als bloed is een prachtig boek over de liefde en het najagen van je dromen. Een boek dat ik nog vaak wil herlezen.