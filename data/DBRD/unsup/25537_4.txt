Ik las dit boek een paar jaar geleden in het Zweeds (Läsarna I Broken Wheel rekommenderar) en was meteen verkocht. Tot mijn vreugde werd het vorig jaar vertaald naar het Nederlands zodat ik het ook cadeau kon doen aan vrienden en familie.

Dit is vakantieliteratuur bij uitstek! Ik heb een zwak voor boeken die over boeken gaan en keek erg uit naar dit debuut. De verhaallijn op zich is niet uniek: een onzekere vrouw komt in een ongewone situatie, ontpopt zich tot lokale heldin en wordt verliefd op haar droomprins. De personages zijn nogal vlak en het einde is voorspelbaar, maar toch heb ik van begin tot einde genoten van deze roman.

De twintigjarige Sara schrijft al jaren brieven naar de Amerikaanse Amy, die in het door iedereen vergeten stadje Broken Wheel in Iowa woont. Ondanks het leeftijdsverschil delen ze hun liefde voor boeken. Wanneer Amy haar uitnodigt om een tijdje bij haar te logeren, maakt Sara de trip van Zweden naar Amerika. Bij aankomst worden haar ergste nachtmerries waar: Amy is gestorven, niemand verwacht haar of zit op haar te wachten. Schoorvoetend zet ze haar bezwaren om te blijven opzij en besluit ze met de massa’s boeken die Amy heeft achtergelaten een boekenwinkel te starten. Wanneer haar toeristenvisum vervalt komt ze voor een belangrijke vraag te staan: blijven of terugkeren naar Zweden?

De vlotte schrijfstijl en heerlijke dialogen trokken me helemaal mee in het verhaal. Het huis van Amy – tot de nok gevuld met boeken – deed me watertanden. Samen met Sara ging ik mee op ontdekkingstocht naar bekende titels, juichte om lang vergeten auteurs, rolde mijn ogen bij ‘foute’ boeken en zuchtte om het leven dat nooit lang genoeg kan zijn om alles te lezen. Dit boek overstijgt moeiteloos het gros van de chick-lit door de humor waarmee het geschreven is en de massa’s verwijzingen naar andere boeken. Als boekennerd herkende ik een heleboel titels, wat de inleving in het verhaal gemakkelijk maakte. De enthousiaste beschrijvingen van voor mij onbekende titels en auteurs gaven me meteen zin om nog meer te lezen.

De alternatieve manier om een boekenwinkel in te delen is een prachtige vondst. Geef toe, "Voor vrijdagavonden en luie zondagen in bed", klinkt toch veel aanlokkelijker dan “chick-lit”. Ook de waarschuwing dat bepaalde boeken slecht aflopen lijkt me zo nu en dan handig (al was het maar om voldoende zakdoeken in de buurt te hebben). Heerlijk ook hoe grappig raak sommige auteurs beschreven worden (geen spoilers hier, maar Dan Brown-fans zullen toch eens de wenkbrauwen fronsen). Het zou me niet verwonderen als dit boek snel verfilmd werd.

Conclusie: Een heerlijk feel-good boek dat me deed glimlachen lang nadat ik de laatste pagina gelezen had. Een ideaal boek voor het schap “Voor vrijdagavonden en luie zondagen in bed ", of voor warme zomeravonden natuurlijk. Het boek staat vol heerlijke quotes, maar omdat ik de Nederlandse versie niet gelezen heb, kan ik die hier niet geven. Gewoon het boek zelf lezen dus!