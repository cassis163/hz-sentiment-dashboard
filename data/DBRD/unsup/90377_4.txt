Als ik dit boek puur objectief, volgens de regeltjes van alle recensie sites zou moeten beoordelen, dan zou ik nog wel wat aan te merken hebben. Zo zijn de personages niet altijd even goed uitgewerkt, blijft het liefdesverhaal toch vooral een insta-love story en wordt een groot deel van het plot bepaald door toevalligheden of acties die zich buiten ons gezichtsveld hebben afgespeeld en dan ineens van doorslaggevend belang blijken te zijn. Ook wordt lang niet alles even sterk uitgelegd en verklaard, waardoor het verhaal wellicht niet overal even logisch is.

Maar eigenlijk wil ik dit boek helemaal niet objectief beoordelen. Ik heb het boek namelijk ook niet objectief gelezen. Het is er het soort boek niet naar om dat te doen, want ondanks zijn tekortkomingen, is het vooral een ongelooflijk lekker en verslavend boek dat heerlijk wegleest en echt garant staat voor een avondje vermaak. Wellicht juist OMDAT het niet overal technisch perfect is.

Dit is typisch zoâ€™n boek waar je vanaf de allereerste bladzijde ingezogen wordt. Het verhaal trekt als een sneltrein aan de lezer voorbij en er gebeurt op elke bladzijde en in elk hoofdstuk wel weer iets. Continue krijgen we nieuwe stukken wereld of mythologie te zien, wordt er een nieuw spannend element toegevoegd of zijn onze karakters aan het vechten voor hun leven. Er hangt eigenlijk altijd een bepaalde spanning in de lucht en het is juist die spanning die dit boek zo verslavend maakt.

Het is een heerlijke adrenaline rush en daarin wellicht nog wel het beste vergelijkbaar met boeken als Twilight. We weten allemaal dat er van alles over het boek te zeggen valt, dat er heus wel dingen beter en anders hadden gekund, maar aan het einde doet dat er niet toe. Boeken zijn er, wat mij betreft, niet per definitie om perfect te zijn. Boeken zijn er om ons te vermaken, om ons weg te trekken uit onze eigen wereld en eeuwige sleur, om ons voor even mee te sleuren in het verhaal van iemand anders.

En daarin is dit boek, net als zijn voorgangers, ongelooflijk goed geslaagd. Het is de perfecte serie om in weg te vluchten als je hoofd vol en druk is, als je moe bent en als je er gewoon behoefte aan hebt om vermaakt te worden. Dus, pak je dekentje, een dampende mok thee en kruip lekker weg in de wereld van de Gaia Trilogie. En nee, je hoeft je er niet voor te schamen, dus laat het woord guilty maar lekker weg en geniet van deze ongelooflijke pleasure serie.