Bryan Cranston ken ik als acteur uit Breaking Bad, waarin hij zo’n geweldige rol neerzette, dat ik gelijk groot fan was. Je kent hem misschien ook uit Malcolm in the Middle, waar hij de vader van Malcolm speelde. Nu heeft Bryan Cranston zijn autobiografie geschreven en ik moet zeggen: dit was heel leuk om te lezen. Ik vloog werkelijk door het boek heen en dat heb ik niet vaak met (auto)biografieen. Bryan Cranston is eerlijk, grappig, rauw en interessant.

Daarnaast doet hij zich niet zielig voor, ondanks de lastige jeugd die hij heeft gehad kan hij dat goed uitleggen en relativeren. Vanaf het begin van het boek voelt het alsof je bij hem aan de keukentafel zit en hij je zijn levensgeschiedenis vertelt.

Dat zijn leven niet gemakkelijk was en hoe dat verlopen is tot hij eigenlijk in Malcolm in the Middle en Breaking Bad terecht kwam, vertelt hij rauw en eerlijk. Hij heeft geen zelfmedelijden en dat is fijn. Er zit zelfs voor een groot deel een soort zelfspot en humor in. Het leest zeker niet als een saaie autobiografie waarbij feiten opgesomt worden. Zeker het deel over Breaking Bad vond ik heel leuk, helemaal als je de serie hebt gezien is het interessant.

‘Een leven in stukken’ van Bryan Cranston is vermakelijk en interessant en voelt grotendeels intiem aan. Ben je fan van Breaking Bad, dan is het zeker een aanrader om te lezen.