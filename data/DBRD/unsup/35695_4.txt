Het is zonder meer een zeer opmerkelijk verschijnsel: opeens staat er een gigantisch standbeeld midden in Manhattan. En alsof dat nog niet spectaculair genoeg is, blijken er overal ter wereld, precies op hetzelfde moment, dezelfde beelden te zijn opgedoken. April May ‘vindt’ het sculptuur in Manhattan al snel nadat hij is gearriveerd. Ze is ogenblikkelijk een grote fan en doopt hem ‘Carl’. Samen met een vriend, Andy, maakt ze een filmpje dat vrijwel meteen viral gaat, waardoor April als ‘ontdekker’ op slag beroemd wordt. April probeert te achterhalen wat de Carls nu precies zijn en vooral wat ze willen. Ondertussen geniet ze van haar groeiende bekendheid. Iets dat, vanwege de toenemende druk van de media, niet altijd even makkelijk is.


Het boek is geschreven in ik-vorm, als een verslag vanaf het moment dat de Carls zijn verschenen. Hierdoor krijg je een diepe inleving in het verhaal dat April te vertellen heeft en in haar leven. Je ervaart hoe zij als persoon groeit en evolueert. Wat de druk en het verlangen naar meer met haar doen. Dit alles maakt het een erg persoonlijk geschreven boek, waardoor je niet anders kan dan meeleven met het hoofdpersonage.


Hank Green schetst een duidelijk beeld van hoe het is om in één klap beroemd te zijn. Wat de leuke kanten hiervan zijn, maar eveneens wat de nadelen en valkuilen zijn. Hij laat je met dit verhaal ervaren hoe social media (en mensen in het algemeen) iemand - zonder échte aanleiding - groot kunnen maken en wat de gevaren hiervan zijn. Hij toont hoe verslavend aandacht werkt, terwijl midden in de spotlight staan geen garantie is voor een gebrek aan eenzaamheid. Met het creëren van April May, heeft hij een personage geschapen dat heel erg inspeelt op de actualiteit en de maatschappij waarin we op dit moment leven. Het is een eyeopener op verschillende vlakken.


Een zeer opmerkelijk verschijnsel is daarnaast een boek vol humor en leest mede daarom het grootste deel van de tijd erg vlot weg. Op sommige momenten worden de omschrijvingen van gebeurtenissen echter een tikje langdradig en wordt er net te veel uitgeweid over hoe het is om een beroemdheid te zijn. Een ander klein puntje van kritiek is dat, wegens het schrijven in ik-vorm, de andere karakters redelijk oppervlakkig blijven. Hierdoor krijg je toch enigszins het gevoel op dat vlak wat te missen.


Ondanks het lichte scifi-gehalte, is het een erg geloofwaardig verhaal. Het biedt inzichten in de wereld zoals die er nu ligt. Een zeer opmerkelijk verschijnsel is een aanrader, waarvan de meeste – zeker jongere - mensen zullen genieten!