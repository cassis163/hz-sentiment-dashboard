Julius Jonsson heeft geregeld dat de 100-jarige Allan Karlsson samen met hem voor zijn 101ste verjaardag een ballonvaart gaat maken. Ze leiden dan wel een leven in luxe op het paradijselijke Bali, maar het wordt ook een beetje saai. Wel heeft Allen ontdekt dat hij op een tablet alles kan vinden wat hij weten wil. Hij heeft een voorkeur voor bizarre nieuwsberichten, die hij steeds voorleest. Om de vreugde te verhogen, is er voldoende champagne mee in het mandje. Als zij er samen in zitten, schiet de ballon los en al snel zitten ze boven zee. Dan volgt een landing in zee en worden ze opgepikt door een Noord-Koreaans schip. Op dat schip wordt 4 kg verrijkt uranium vervoerd voor Kim Jong-un. Kapitein Pak wil geen moeilijkheden en zegt Allan en Julius overboord te zullen zetten. Allan vertelt dat hij meegeholpen heeft bij de ontwikkeling van de atoombom en alles van kernenergie weet en deze kennis graag wil delen met de Geweldige Leider. Dit overtuigt Pak ervan dat hij de mannen mee moet nemen naar Noord-Korea. Daar verneemt Allan dat er nog 500 kg uranium besteld is in Afrika.
Toevallig is de Zweedse minister van Buitenlandse Zaken, Margot Wallström, als vertegenwoordiger van de Veiligheidsraad ook in Pyongyang. Allan en Julius weten met haar hulp te ontsnappen, maar onderhand is wel een politieke rel ontstaan en kijkt de hele wereld mee hoe dat zal aflopen. De 4 kg verrijkt uranium weten zij mee te smokkelen. Allan wil dit aan Trump geven, maar als die hem onheus bejegent, geeft hij het aan iemand van de Duitse ambassade met een op servetjes geschreven brief voor Angela Merkel.
Weer terug in Zweden ontmoeten zij Sabine, die een winkeltje heeft en doodskisten verkoopt. De handel loopt niet goed en Julius komt met het plan de kisten te gaan beschilderen. Door een verwisseling van twee kisten moet het drietal vluchten. Uiteindelijk belanden zij in Afrika.
Naast Kim Jong-un en Margot Wallström ontmoet Allan Donald Trump en andere politici, zoals Angela Merkel. We komen Poetin (en zijn vriend Gennadi) tegen, die Noord-Korea toegezegd heeft een centrifuge te leveren voor het opwerken van kernenergie.

De ene toevalligheid volgt de andere op, de absurde verhaallijnen verweven. Jonas Jonasson weet de lezer steeds te boeien met de hilarische belevenissen van Allan Karlsson en zijn vrienden.
Een realistisch verhaal is het zeker niet, maar dat is ook nergens de bedoeling geweest. Jonasson wilde, zoals hij in zijn voorwoord schrijft, geen tweede boek over Allan schrijven. “In het eerste boek had hij alles met warmte en humor gezegd wat gezegd moest worden. De wereld werd er echter geen betere plek door. Daarom moest Allen toch terugkomen. Gebeurtenis na gebeurtenis overtuigde hem ervan dat de wereld nog nooit zo incompleet was geweest. Dit is een roman over gebeurtenissen van nu en in de nabije toekomst.”
Zo worden op een geloofwaardige en humoristische manier de wereldleiders op de hak genomen en toont Jonasson hun ware aard.

Weet Allan te verhinderen dat de lading van 500 kg uranium Noord-Korea bereikt en zo de wereld te redden?

Pär-Ola Jonas Jonasson (Växjö, 6 juli 1961) is een Zweeds schrijver en journalist. Hij studeerde Zweeds en Spaans. Tot 1994 werkte hij als journalist voor het dagblad Smålandsposten in Växjö en voor het Zweedse avondblad Expressen. In 1996 richtte hij het succesvolle mediabedrijf OTW op. Om gezondheidsredenen verkocht hij het bedrijf in 2005. Twee jaar later verhuisde hij met zijn Noorse echtgenote naar Zwitserland, waar hij zijn debuutroman De 100-jarige man die uit het raam klom en verdween schreef. Na zijn echtscheiding woont hij sinds 2010 met zijn zoon in Gotland.

Andere boeken van Jonasson zijn De zonderlinge avonturen van het geniale bommenmeisje en Gangster Anders en zijn vrienden (en een enkele vijand).

Met De 100-jarige man die uit het raam klom en verdween won hij de Swedish BookSellers Award, het is vertaald in 30 talen en verfilmd.