Spelbreker door Cora Carmack

‘Feelgood roman’ staat op de cover, en dat klopt helemaal.
Een boek om in je vakantie te lezen, ergens in een hangmat of aan een zwembad. Of gewoon thuis in de zetel onder een dekentje. Je leest Spelbreker omdat je jezelf enkele uren op een aangename manier van de wereld wil afsluiten, het is tenslotte vakantie.

Spelbreker vertelt het verhaal van Dylan (brave dochter die opkomt voor goede doelen) en Silas (football-speler die vaak in de problemen komt). Je leest hoe ze elkaar leren kennen en wat daaruit volgt, wat zelfs hun beider wereld verandert.
Het is een boek dat vlot leest. Een verhaal dat misschien niet bijster origineel is maar waar je toch plezier aan beleeft tijdens het lezen. Ergens herkende ik mijzelf ook wel in Dylan, dat had ik al vermoed door het lezen van de achterflap, vandaar dat ik dit boek gekozen heb.

Aan het einde van het boek komt er nog een noot van de auteur, in verband met seksueel geweld. Een mooie extra vind ik, hoewel dat voor sommige lezers te moraliserend kan overkomen.
Verhalen moeten niet altijd een arsenaal aan diepere lagen bevatten om toch goed te zijn en je even aan het denken te zetten. Een eenvoudig verhaal kan even goed iets in gang zetten, dat bewijst Carmack met Spelbreker.
En de vele erotische passages maken dit boeken helemaal gepast voor een lange hete zomerdag…