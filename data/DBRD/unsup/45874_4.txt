Een grappig prentenboek over een eigenwijze kleuter: weg met die onderbroek, jas en sokken! Er zijn maar een paar dingen waar Bloterik niet van houdt. Broeken, bijvoorbeeld, en truien. Want die zijn altijd te strak, te kort, te kriebelig of te groot. En daarom draagt Bloterik liever gewoon niets! Maar dan vindt Bloteriks opa op een dag iets in de appelboom dat daar niet thuishoort. Iets groots en blauws dat Bloterik over zijn hoofd kan trekken en aan alle kanten precies goed is...

Naast de titel, Bloterik, valt ook de voorkant van het boek meteen op. Büchner heeft prachtige illustraties gemaakt in dit boek! Het kleurgebruik is goed in balans, helder en vrolijk en de tekeningen zelf zijn duidelijk. Büchner is niet bang om details te tekenen waardoor de tekeningen zowel ouder als kind blijven aantrekken om te kijken. Er is zoveel te ontdekken, waaronder hele gekke dingetjes waar je samen met een kind om zult lachen, top!

Persoonlijk vind ik het verhaal weinig herkenbaar, ik heb en ken geen kinderen die geen kleren aan willen, maar dit is niet storend voor het verhaal. Door de tekeningen en het grappige verhaal spreekt dit boek je alsnog aan.
Dat Bloterik er zo bloot bij loopt, op zijn bril en gympen na, terwijl zijn familie vele lagen kleren draagt, maakt het contrast lekker groot. De momenten tussen dit bijzondere jongetje en zijn bijzondere opa maken dit een aandoenlijk en grappig verhaal. Opa neemt Bloterik zoals hij is en het maakt Bloterik niks uit dat zijn opa een beetje anders is dan normaal. Ze accepteren elkaar zoals ze zijn en hebben samen de mooiste momenten.
Hoewel Bloterik uiteindelijk zijn keuzes durft te veranderen, blijft hij zichzelf trouw. Hij maakt zijn eigen keuzes.

Bloterik is een mooi prentenboek, geschikt voor kinderen van ongeveer drie tot en met vijf jaar.