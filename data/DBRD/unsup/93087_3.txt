Ik ken David Baldacci van zijn thrillers en was dus heel benieuwd naar zijn fantasydebuut.
Helaas is dit toch tegengevallen. Het begin van het boek leest helemaal niet vlot. De schrijver heeft een volledige wereld verzonnen inclusief eigen verzonnen woorden zonder die uit te leggen. Hierdoor kom je als lezer moeilijk in het verhaal. Sommige dingen worden duidelijk met de context en andere dingen worden later in het boek uitgelegd. Toch blijven er vraagtekens. Wat is een flinter? Het is een tijdsaanduiding, maar ook na het uitlezen van het boek ben ik er nog niet uit wat het precies is: een minuut? Een paar seconden? Een tel?
Je merkt duidelijk dat David Baldacci zijn huiswerk heeft gedaan naar Young Adult Fantasy. Alle elementen zitten er in, maar misschien heeft hij teveel zijn best gedaan met de verzonnen woorden.

Naarmate het boek vorderde en je de meeste nieuwe woorden begreep, vlotte het boek wel. Ik heb het boek dan ook heel vlug uitgelezen ondanks het trage begin. Eenmaal de lezer zich over de onbekende woorden kan zetten, leest het boek als een trein.

De personages zijn wat vlak. Alleen Delph maakt een echte evolutie door. Vega Jane blijft hetzelfde, maar is wel op zoek naar haar familieverleden. Misschien leren we haar nog beter kennen in de volgende delen.

Wat ik wel wil vermelden, is dat de schrijver toch af en toe hele rake zinnen kan neerpennen. Ik kan meestal geen quotes uit een boek onthouden, maar hier waren er toch enkele stukken die bleven hangen zoals “Het verleden is nooit verleden tijd”.

In het begin dacht ik dat ‘The Finisher’ de titel was van dit boek, maar dat blijkt de reekstitel te zijn. ‘Vechten voor de waarheid’ is de titel van het eerste deel en daar gaat het boek ook over. Vega Jane is op zoek naar haar familiegeschiedenis. Ze ontdekt dat ze haar grootvader eigenlijk niet kende en gaat op zoek naar de waarheid over hem.
Dit eerste boek is voor mij dan ook meer een inleiding op de rest van de reeks. Ik verwacht in deel 2 meer actie en een betere kennismaking met de personages. Ook had kende dit boek een trage start, toch was het einde veelbelovend en kijk ik uit naar het tweede deel.