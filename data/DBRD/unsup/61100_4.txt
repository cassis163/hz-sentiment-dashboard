Dit boek gaat over Tsukuru, een jongeman die in zijn schoolperiode deel uitmaakte van een hechte vriendengroep. Hoe hecht deze groep ook is, Tsukura voelt zich toch een buitenstaander. Het enkele feit dat er in zijn naam, als enige, geen kleur wordt weergegeven, maakt dat hij als persoon zich anders (eigenlijk minderwaardig) voelt ten opzichte van zijn vrienden. Desondanks is deze groep uitermate belangrijk voor hem. De schok is dan ook groot wanneer hij plotsklap door deze groep wordt verstoten, zonder enig uitleg. Hij vraagt ook niet om uitleg maar komt terecht in een periode waarin hij uitsluitend aan de dood denkt. Deze periode komt hij ternauwernood teboven maar hij is sindsdien veranderd, zowel uiterlijk als innerlijk. Hij heeft moeite zich aan andere mensen te hechten en hij blijft de daaropvolgende 16 jaren een in de maatschappij goed functionerend maar eenzaam persoon. Pas als hij op aandringen van zijn huidige vriendin teruggaat naar zijn geboortestad en zijn voormalige vrienden opzoekt om de waarheid te achterhalen, ontdekt hij beetje bij beetje de waarheid. Niet alleen over het voorval dat tot zijn verstoting heeft geleid, maar ook de waarheid over de bindende factoren van die hechte groep, over zijn eigen persoon en over de pijn die hij heeft geleden maar altijd heeft ontkend c.q. weggestopt. Het is een zoektocht naar zichzelf, naar zijn eigen identiteit, naar een manier waarop hij het leven voortaan tegemoet treedt.
Ik moest wennen aan dit boek van Murakami. Ik heb eerder boeken van hem gelezen en ik hield van die magisch realistische elementen in zijn verhalen. Ik verwachtte dat ook in dit boek maar die elementen zijn hier niet zo opvallend. Ze zijn meer subtiel gebracht, meer verweven in de werkelijkheid. Nadat ik het boek had gelezen en het had laten bezinken, begon ik er meer ‘in’ te zien en realiseerde ik me hoe mooi dit boek eigenlijk in elkaar zit. Het is net zoals Tsukuru ook met zoveel woorden in het boek zegt, je weet niet wanneer de werkelijkheid overgaat in een droom of de verbeelding. Het is belangrijk om dat te weten zodat je weet hoe de gebeurtenissen te interpreteren maar wat als je het niet weet? Wat als je niet weet of een bepaalde ervaring werkelijk heeft plaatsgevonden of dat het ‘maar’ een droom is of ‘slechts’ een product is van jouw verbeelding? Hoe tekent dat dan jouw interpretatie, jouw ervaring en de conclusie die je daaruit trekt ? Welke zekerheden biedt het je dan, als het dat al doet, en hoe ga je daarmee om ? Dit boek biedt veel om over na te denken. Een prachtig boek !!