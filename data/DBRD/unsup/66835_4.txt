Dit boek heb ik ongeveer op een dagje (alle aparte uurtjes bij elkaar opgeteld) uitgelezen op reis in Kroatië, niet moeilijk natuurlijk als je het aantal pagina’s bekijkt, maar het zegt ook veel over de schrijftstijl van de auteur! Het is een vlot verhaal die Margaretha goed heeft kunnen neerpennen. Ze gebruikt geen moeilijke woordenschat zodat je je knopje even kunt omdraaien en aan wat anders denken. Bij mij was dit dus enorm goed voor op vakantie aan het strand.

Door de korte hoofdstukken in het verhaal vlieg je er aan een sneltempo door, maar wat jammer is is dat deze hoofdstukken niet zijn genummerd. Het viel dus vaak voor dat ik na een paar uurtjes helemaal kwijt was waar ik was gebleven. Ik lees namelijk per hoofdstuk, als het hoofdstuk gedaan is onthou ik het cijfer van het hoofdstuk waar ik moet beginnen. Voor de mensen die op dezelfde manier als mij lezen is het wel aangeraden om een bladwijzertje bij de hand te houden.

Qua verhaal vind ik het leuk dat er wordt afgewisseld tussen de twee parallelle werelden van Daniël. Je gaat nadenken over de denkwijze van Margaretha en haar verhaallijn. Zou er voor ons ook een parallelle wereld bestaan elke keer als we een drastische beslissing nemen? Kan jij zo’n moment vinden in je verleden waar je zou gesplitst zijn, en zou jij net als Daniël dan wel eens willen wisselen met je andere ‘ik’? Dit boek heeft me dus wel degelijk even aan het denken gezet…

Als einde heeft Margaretha me even op het verkeerde pad kunnen zetten. Het was dus alles behalve verwacht en dat is hetgene wat een boek voor mij speciaal maakt. Je slaat het niet meteen dicht om het weg te leggen, maar je houdt het nog even in je handen om na te denken wat er zonet gebeurd is.

Een echte aanrader voor mensen die hun knopje eens willen omdraaien maar toch in een andere wereld willen stappen…
http://booksandteacorner.wordpress.com