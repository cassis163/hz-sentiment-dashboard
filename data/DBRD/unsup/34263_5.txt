Van de Zuid-Afrikaanse schrijver Deon Meyer heb ik inmiddels al een aantal boeken gelezen. Voornamelijk met inpecteur Bennie Griessel in de hoofdrol. Maar Meyer kan nog veel meer dan dat, zo blijkt na het lezen van het ruim 500 pagina's tellende Koorts. Hierin neemt hij je uitgebreid mee naar het post-apocalyptische Zuid-Afrika, omgeving Karoo om precies te zijn.

Op de kaft staat de tekst 'Ik wil je vertellen over de moord op mijn vader'. Ik kan hier nu dus ook rustig de spoiler weggeven dat de vader vermoord wordt. Maar hoe, wanneer en door wie, dat blijft onbekend. De vader in kwestie is Willem Storm. Nadat er een hevige virusepidemie heeft gewoed over de gehele wereld, is het aan de overlevenden om een nieuw bestaan op de bouwen. Willem neemt zijn 13-jarige zoon Nico mee naar Vanderkloof, dat vlakbij een stuwdam ligt. De ligging is strategisch, qua veiligheid en er zijn mogelijkheden om stroom op te wekken. In het van alles en iedereen verlaten Zuid-Afrika laten ze flyers achter voor andere overlevenden om zich bij hen aan te sluiten. Velen melden zich en langzamerhand ontstaat er een volledig nieuwe samenleving. Maar zoals dat gaat met mensen, gaat het absoluut niet helemaal soepeltjes. Berovingen, plunderingen en staatsgrepen liggen op de loer.

Deze nieuwe samenleving brengt veel kleurrijke personages met zich mee. Het verhaal wordt verteld vanuit het perspectief van Nico als hij de veertig gepasseerd is. Hij blikt terug op zijn leven, tijdens het schrijven van zijn memoires. Daarnaast komen de belangrijkste personages zelf aan het woord, waarin ze hun kijk op de wereld delen. Dit zijn de stukken waarin je de personen goed leert kennen. Ze zijn stuk voor stuk goed uitgewerkt. Het klinkt op het eerste gezicht wat saai en langdradig, maar dat is het allesbehalve. Er zit een enorme vaart in het verhaal. De snelle afwisseling zorgt voor extra spanning.

Het wegvagen van bijna de gehele wereldbevolking door een virus, waarna er nieuwe nederzettingen op poten moeten worden gezet, klinkt als iets uit een science fiction film. Maar Koorts is zo realistisch geschreven, dat het lijkt dat het ieder moment kan gebeuren. Zeker als ook de opwarming van de aarde en het uitputten van grondstoffen nog voorbij komt. Dit zijn de dingen die je na het lezen van dit boek ook aan het denken kunnen zetten.

Koorts is een meeslepende, spannende thriller met een goed verhaal. Er zitten een aantal verrassende plotwendingen in. Je weet van te voren dat Willem Storm op een bepaald punt dood gaat, maar je weet niet wanneer. Langzaam wordt er naartoe gewerkt, maar wel op een goede manier. Ondanks dat het zo'n dik boek is, had ik moeite om het weg te leggen. Het einde is iets dat je totaal niet ziet aankomen. Ik had van alles bedacht hoe het zou zijn, maar dit niet. Dit boek ga ik in mijn rijtje zetten van beste boeken die ik ooit las.