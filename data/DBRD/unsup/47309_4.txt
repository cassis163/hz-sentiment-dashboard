Bell Elkins en haar dochter Carla zijn verhuisd naar een ogenschijnlijk stil en ietwat triest stadje. Acker’s Gap heeft met haar inwoners betere tijden gekend maar lijkt zich te hebben neergelegd bij het verval van hun stadje. De jeugd verveelt zich en haalt rottigheid uit. Bell is openbaar aanklager en dus voor haar is er geen sprake van verveling. Wanneer Carla getuige is van een drievoudige moord op drie bejaarden herkent ze een van de daders. Het eettentje waar ze op dat moment is zit vol, veel inwoners zijn getuige. Maar niemand kan echt een getuigenis afgeven waar de politie iets mee kan. Maar Carla besluit om niets aan haar moeder te vertellen omdat ze de naam niet meteen herinnert, maar kennen doet ze hem zeker! Ze besluit zelf achter de naam aan te gaan. Of dat nu wel een slimme zet is van Carla? Zou het niet slimmer zijn om haar moeder op de hoogte te stellen?
Bell heeft het intussen ook heel druk met een ingewikkelde moordzaak op een zesjarig jongetje dat is gewurgd door zijn verstandelijk gehandicapte vriend. Hoe zal de strafeis in deze zaak vorm gaan krijgen? Is de dader toerekeningsvatbaar genoeg om deze zaak tot een tevreden einde te brengen? Volgens Bell kent deze zaak alleen verliezers. De emoties lopen op, hoe moeilijk kan het soms zijn?
Julia Keller weet op een mooie en beeldende manier het stadje, zijn inwoners en de omstandigheden te beschrijven. Zelden heb ik een boek gelezen wat zó beeldend is beschreven zonder ook maar een tel saai te zijn. De sfeerbeschrijving, de uiteenlopende personages, de emoties, de twijfel. Alles is puur en herkenbaar. Het is dat je als lezer weet dat het fictie is, anders zou je denken dat de personen zo uit het leven gegrepen zijn. “Onderhuids” is een treffende titel voor dit mooie boek. Het kruipt, letterlijk onder je huid. Het geeft je een naar gevoel, als lezer weet je het zo nu en dan even niet. Dan doe je het als schrijver, naar mijn mening heel goed.
“Onderhuids” is naar mijn mening een ‘moetje’ voor de echte liefhebbers van een spannend en beeldend verhaal. Niet zomaar een thriller maar eentje die zich onderscheidt van de rest.