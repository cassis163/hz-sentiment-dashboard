Deze maand kon ik weer een Young Adult boek lezen voor Dutch Venture Publishing. ‘De Vrouwe van Myrdin’, geschreven door Cathinca van Sprundel, heeft een heruitgave ondergaan bij DVP. Er was een eerdere uitgave in 2017 bij Scelta Publishing, helaas is die uitgeverij gestopt wegens gezondheidsredenen. Het had zonde geweest als dit verhaal verloren was gegaan vandaar de huidige blogtour, georganiseerd door DVP, en mijn recensie als bijdrage.

Airys is tegenwoordig een “gewone boodschapper” voor koningin Aranrod. Een vak waarin zij behoorlijk wat vaardigheden heeft ontwikkeld. Maar diep in haar hart wil Airys haar geboorte grond Dyfed terug en haar vader weerzien mocht dit mogelijk zijn, of is het alleen maar een wanhopige droom? Is het na zeven jaar leven als onderdaan tijd om haar dromen na te gaan jagen of zorgt Aranrod voor een andere weg?

Persoonlijk vond ik dit echt een heerlijk verhaal om te lezen. Alleen al de vormgeving, bijvoorbeeld elk hoofdstuk genummerd met daaronder een kleine tekening, is een lust voor het oog. De schrijfstijl is absoluut benaderbaar, prettig en vlot leesbaar. Passend bij het Young Adult genre waaronder dit boek valt maar niet zeker niet simplistisch zoals ik soms bij andere YA verhalen tegenkom. Het fantasy karakter van dit verhaal wordt op zo’n fijne manier uiteengezet dat het wanen in een andere wereld mij als lezer gemakkelijk afging. De personages hebben allemaal een duidelijke rol, in wie zij zijn, wat hun eigenschappen en eigenaardigheden zijn. Sommige blijven mysterieus, overigens niet op een vervelende manier maar prikkelend voor de fantasie en interessant. Anderen hebben een bepaald rugzakje waardoor hun handelingen en manier van doen te verklaren zijn. Op die manier blijft er ruimte over voor een vervolg of juist voor een eigen invulling naderhand door de lezer. De diversiteit in personages; qua leeftijd, magische eigenschappen, geslacht en afkomst zorgen in zijn geheel ook voor een origineel verloop van het verhaal. Ook zorgde zij ervoor dat ik soms dacht het zal wel op die en die manier verlopen maar dan nam het toch een originele wending waardoor ik als lezer verrast werd. Zo merkte ik dat zelfs ik als een veelvuldig lezer nog weleens door dit boek aangenaam verrast werd. Ik ben heel in ieder geval heel benieuwd naar het volgende geschreven werk van Cathinca van Sprundel.

Ik geef dit boek 4 sterren.

Spanning: 6
Plot: 7
Leesplezier: 8
Schrijfstijl: 8
Originaliteit: 8
Psychologie: 7