Na het succes van Secret Scouts en de verloren Leonardo, gaat het schrijversduo Kind en Kind verder. Enige tijd geleden verscheen hun tweede deel, Secret Scouts en de vermiste president. We trekken dus onze tijdreisoutfits weer aan en gaan met de kinderen Sophie, Lisa, Jack en Tom weer op pad naar duizelingwekkende avonturen.

Het boek speelt zich drie maanden af na de belevenissen van deel één. Dit avontuur werd afgesloten met een floppy disk van Leonardo met een vreemd persoon en een boodschap die zij niet konden afkijken. Uiteindelijk komen zij tot de ontdekking dat zij weer terug in de tijd moeten en pakken hun tijdreismachine weer uit de geheime kamer.

Wanneer zij terug zijn in hun eigen tijd, krijgt Lisa rare berichtjes op haar telefoon. Iemand heeft een grote fout gemaakt die pertinent goed moet worden gemaakt. Uiteindelijk blijkt nog iemand van de geheime kamer te weten. Deze persoon heeft per ongeluk iemand uit 1981 mee terug genomen naar de Middeleeuwen en daar achter gelaten. De persoon in kwestie is ene Barack Obama. Samen met de veroorzaker van de fout gaan de secret scouts weer op pad, waarbij de avonturen nog meer bijzonder en vooral ook gevaarlijker zijn dan de vorige keer. Alles om de vermiste president te vinden en terug te brengen naar zijn eigen tijd.

Waar het eerste deel van de serie wat lastig op gang kwam, schiet De Vermiste President direct in volle vaart weg. Het leest dan ook heel goed weg, zoals De Verloren Leonardo uitstekend eindigde. De doelgroep, kinderen van eind basisschool/begin middelbare school, worden goed bedient. Er wordt in hun eigen taal geschreven, wat veel herkenbaarheid brengt.

Er is eigenlijk maar één echt nadeel te vinden. Omdat het boek direct doorgaat op de avonturen uit het eerdere deel, is het erg lastig om dit boek ‘los’ te lezen. Het is weliswaar wel zo geschreven dat je het hele verhaal goed snapt, maar voor de finesses en grappige momenten heb je toch echt wel het eerste deel moeten uitlezen.

Hoe dan ook, het mag gezegd worden dat Dennis en Wendel Kind, na een uitstekend eerste Secret Scouts-deel, een meer dan waardig opvolger in de schappen hebben gelegd. Het is leuk, spreekt de doelgroep zeker aan en bovenal, het brengt de lezers ook nog de nodige geschiedkundige kennis bij. Wie nog een leuk cadeau voor de kinderen zoekt, kan zonder nadenken Secret Scouts en de vermiste president laten inpakken. En heb je het eerste deel al gelezen? Haal dan absoluut dit tweede deel ook in huis.