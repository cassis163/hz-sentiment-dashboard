De cover van dit boek vind ik meteen al heel erg mooi. Als je dan begint met lezen, kun je niet meer stoppen. Je wordt meegetrokken in het leven van Jill. Ze pakt je hart meteen vast. Ze moet samen met haar broer gaan strijden om hun vaderland Latana te verdedigen. Haar ouders gaan ook mee. Ze komen terecht in de medische tak van het leger. Haar vader had voor de oorlog zijn eigen dokterspraktijk. Dit gezin is zo hecht, dat ze alles samen doen, ook dienen in de oorlog. Als de Hellestrijders dan haar woonplaats Greenwood bereiken, moet ze vluchten voor haar leven. Haar vader zet haar op hun boot ‘De Sabrielle’ af en ze moet in haar eentje vertrekken. Ze wordt verscheurd door verdriet en weet niet meer hoe ze verder moet. Dan komt Sam net op tijd in haar leven. Samen aan boord groeit er een bijzondere vriendschap. Jill is nog zo groen als gras, Sam niet. Ze worden achtervolgd door de Hellestrijders en Jill moet voor Sam zijn leven vechten en dat van haarzelf. Sam is een strijder uit het Vrijheidspact, wat zijn rol daarin is, daar komt Jill op een moment achter. De Hellestrijdes zijn echt meedogenloos. Ze nemen mensenlevens en slapen er geen minuut minder om. Mensen worden genadeloos van het leven ontnomen. Dat is af en toe wel even slikken!

Het is allemaal erg beeldend op papier gezet. Dus je kunt de situatie goed voor je zien. Je fantasie gaat werken en het verhaal is levensecht. De hoofdstukken zijn kort, op een aantal na. De schrijfstijl is echt heerlijk. Je vliegt er doorheen en het is niet meer weg te leggen! Het boek neemt je ook mee door allerlei emoties en je voelt echt mee met Jill.
De titel is ook duidelijk en naarmate je verder komt in het boek, weet je dat de titel echt goed gekozen is. Ik ben altijd benieuwd of de titel bij het verhaal past. Soms lees je een boek en dan denk je: Waarom deze titel? Dat heb je bij dit boek absoluut niet. Het is luid en duidelijk!

Dit boek kun je niet in een hokje stoppen. Het heeft vanalles wat! Fantasy, Roman, Dystopisch, Thriller en ook Science Fiction. Een heerlijke combinatie. Ik noem het om het kort te houden een Fantasy- Roman. Maar eigenlijk is het zoveel meer! 5 sterren*****