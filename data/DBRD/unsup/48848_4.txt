Dit boek heeft me absoluut aan het denken gezet over wat belangrijk is in het leven, aangezien Mateo en Rufus in deze 24 uur een hoop leren over grenzen verleggen, vriendschap, liefde en wie en wat ze belangrijk vinden. Het is een science fiction verhaal, wat op de een of andere manier toch erg dichtbij je komt en je aan het denken zet wat je zou doen in die laatste 24 uur: Zou je het wel willen weten? Zou je op reis gaan? Je familie bezoeken? Nog lang heb ik met dit boek in mijn maag gezeten, wat een geweldig compliment voor de schrijver is.

De titel niet misleidend, en toch verrast het verhaal je: Je weet dat ze allebei doodgaan, je weet echter niet hoe en wanneer. Adam Silvera weet zijn lezers te verassen en te ontroeren, zonder ze om de tuin te leiden.

'Op het einde gaan ze allebei dood' is een hartverscheurend en tegelijkertijd hartverwarmend verhaal dat je laat nadenken wat belangrijk is in het leven en dat je moet genieten van elke seconden. De opbouw van het boek is bijzonder, in maar 24 uur en vanuit wisselende perspectieven die het boek interessant houden. Je leert van de personages te houden, hoewel je weet dat je ze los moet laten.