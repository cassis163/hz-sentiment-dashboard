BOEM! Makbuntu. Het model voor de zin van het leven is een boekje van amper 120 pagina's. In dit kleine boekje leren we de auteur Bert van Dam kennen als een man die met groot enthousiasme zijn boodschap uit wil dragen. Hij legt het woord Makbuntu uit aan het begin van het boek:
Met dit boekje wil Bert van Dam ons helpen om 'je beste leven te leiden. Geen zesje maar een tien. Spring! Ga door de rivier. En leef jouw makbuntu.'

Bert van Dam werkte jaren als managing director bij grote bedrijven in Nederland en is een zakenman in hart en nieren. Hij wilde echter meer dan zakelijk geluk en ging op zoek naar de zin van het leven. Hij vond dat in de Serengeti tijdens het zien van een oversteek van duizenden gnoes door een rivier. In dit boekje legt hij haarfijn uit wat volgens hem de zin van het leven is. Als ik het heel kort door de bocht samenvat dan komt het hierop neer: 'Maak iemand anders blij en gelukkig en dan zul je zien dat je zelf blijer en gelukkiger wordt.'

Dat klinkt nogal vaag en simpel maar het is wel de essentie van het verhaal. Omdat Bert zo enthousiast is en zo overtuigd is van het feit dat een zinvol leven voor ons allemaal bereikbaar is komt hij soms wat zweverig over. Maar wie goed leest heeft een realistisch verhaal in handen en wie er serieus mee omgaat zal ongetwijfeld positieve resultaten bereiken met hetgeen Bert van Dam hier aanreikt. Als uiterst nuchter mens die niets van zweverigheid moet hebben moest ik wel even wat overwinnen om dit boekje te gaan lezen. Begrippen als 'het universum' zeggen mij niets. Daar kan ik helemaal niks mee. Dat is echter geen reden om de rest van het boek ook terzijde te schuiven.

Regelmatig komen we pagina's tegen met de kreet: BOEM! of met andere levenswijsheden. Een boekje met 120 pagina's is op die manier snel gevuld.

Bert van Dam is inmiddels weer zakenman maar nu runt hij zijn eigen bedrijf MultiplyHappiness. In zijn vrije tijd mag hij graag golf spelen, reizen en genieten van het leven. Tijdens het lezen bekroop mij af en toe het gevoel dat Bert van mening is dat de hele wereld alleen maar bestaat uit mensen die een behoorlijk IQ hebben en die financieel geen zorgen kennen. Zijn oplossingen en wegwijzers naar geluk en tevredenheid zijn soms wel een beetje simplistisch en zullen lang niet iedereen aanspreken. Weten hoe het moet is nog altijd iets heel anders dan het in de praktijk (kunnen) brengen. Dat laatste is niet voor iedereen haalbaar want vaak hebben mensen wel iets anders aan hun hoofd dan op zoek te gaan naar de zin van het leven. Wie zoekt naar de zin van het leven zal dit wellicht een leuk en nuttig boekje vinden waar je best iets mee kunt in de praktijk. Maar je wereld veranderen is iets wat je toch uiteindelijk alleen maar zelf kunt doen. Desnoods met een beetje hulp van het universum.