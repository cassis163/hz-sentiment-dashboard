De tienjarige Bram baalt echt enorm. Nu zijn huis is gesloopt, moet hij een jaar lang met zijn ouders en zusje Lotte bij oma inwonen. Natuurlijk is zijn oma hartstikke lief, maar er valt zo weinig bij haar te beleven. Het enige dat Bram er leuk vindt is haar wilde achtertuin, maar die is voor de kinderen verboden terrein. Het belooft een lang en saai jaar te worden voor Bram en Lotte.
Schrijver Michael Reefs is bekend van de spannende avonturenserie ‘De Biebbende’. Wanneer je naar de mysterieuze cover van Reefs’ nieuwe boek kijkt, snap je wel dat Bram en Lotte het helemaal mis hebben: Bram en het zoldermysterie is spannend tot de laatste bladzijde! Het boek is voor avontuurlijke jongens en meisjes van 9 tot en met 12 jaar. Het is niet zomaar een leesboek, er valt ook nog eens een hoop te ontdekken. Bram reist naar Rio de Janeiro, Noorwegen en China en dankzij de QR-codes in het boek reist de lezer met hem mee. Met deze code kun je op internet interessante  informatie over deze landen vinden.
In het dorp ontmoet Bram een Chinees meisje: Mei-Lin. Dankzij een bijzondere steen kan Mei-Lin alle talen spreken. Mei-Lin neemt Bram mee naar een zolder in het winkelcentrum en laat hem de zoldermystica zien. Dit een groep gevaarlijke mannen die door middel van kartonnen dozen kan reizen. Thuisgekomen hoort Bram gerommel op zolder. En je raadt het al, de gevaarlijke zoldermannen blijken ook oma’s zolder als station te gebruiken. De mannen gijzelen de kleine Lotte en dwingen Bram drie voorwerpen voor hen op te halen. Met deze voorwerpen willen de mannen de wereld regeren. Wat moet Bram doen? Hij wil dolgraag zijn zusje terug.
Er komen veel thema’s voorbij in het boek: goed en kwaad, overwinnen van angst, grootouders, vriendschap, verhuizen, magie en reizen. Het boek leest ook heel prettig voor. Wanneer het in de klas voorgelezen wordt, is het leuk om zelf ook op reis te gaan! Je hoeft hiervoor de school niet uit. Bram en Mei-Lin reizen per kartonnen doos, dus dit gaan de leerlingen ook gewoon doen.*
Het 256 bladzijden tellende boek bestaat uit 35 korte hoofdstukken. Voorin het boek staat een duidelijke inhoudsopgave afgedrukt, deze ziet er overigens uit of hij uit een schrift gescheurd is. De inhoudsopgave is versierd met enkele tekeningetjes van Bram. Wat kartonnen dozen, voorzien van een QR-code, zijn verder de enige illustraties in het boek. Omdat er in het boek regelmatig over Brams tekeningen gesproken wordt, is het best jammer dat we hier als lezer niet wat meer van te zien krijgen. Maar misschien gebeurt dit in een volgend deel, want het verhaal smaakt zeker naar meer. De tekening op de cover is gemaakt door LukeSure. Je ziet hier een angstig kijkende jongen tussen kartonnen dozen. Op de muur achter hem staat een schaduw van een eng monster. Het is bij spannende kinderboeken altijd wel prettig als kinderen bij het zien van een boek alvast een beetje weten wat hen te wachten staat. Zo komen ze niet voor onaangename verrassingen te staan.
Van 4 tot en met 17 oktober is het Kinderboekenweek, het thema dit jaar is griezelen. Dit boek is niet ‘Gruwelijk eng!’, maar past verder prima thuis tussen de  griezelige Kinderboekenweek-boeken.
Wat erg toepasselijk is, is dat niet alleen Brams avontuur uit een oude doos komt, maar ook dit hele boek van Michael Reefs. Sinds 2003 lag het verhaal in een oude doos op zolder stof te happen. Pas in 2016 vond Michael eindelijk het ontbrekende stukje van het verhaal. Nu maar hopen dat de gevaarlijke zoldermystica de verkoop van het boek niet willen verhinderen.
*