David Baldacci is inmiddels toegetreden tot de orde van veelschrijvers en ook een groot deel van zijn inmiddels immense fanschare behoort tot de veellezers. Met verschillende series en een aantal op zichzelf staande verhalen krijgt hij het nog steeds voor elkaar de lezers te blijven boeien. Ook als het eens een keer een wat minder verhaal is blijft het toch nog altijd van uitstekende kwaliteit en een plezier om te lezen. Zo ook Doelwit, een nieuwe avontuur met Wil Robie en Jessica Reel in de hoofdrol.

Doelwit bestaat uit een drietal verhaallijnen die ogenschijnlijk niks met elkaar van doen hebben. Robie en Reel worden onderworpen aan een aantal testen om hun, zonder het zelf te weten, klaar te stomen voor een ultieme opdracht. Gelijktijdig krijgt in Noord Korea de Koreaanse Chung-Cha opdracht om de Britse diplomaat Lloyd Carson te vermoorden.
Als represaillemaatregel geeft de Amerikaanse president opdracht om de Koreaanse generaal Pak Chin-Hae om te brengen. Opdrachtnemers zijn Robie en Reel maar voordat ze aan de uitvoering beginnen, pleegt de omstreden generaal zelfmoord.
Deze actie heeft weer tot gevolg dat de volledige Amerikaanse presidentsfamilie ter dood gebracht moet worden en dat wordt een opdracht voor Chung-Chaâ€¦..

Het is al gememoreerd in de aanhef van deze recensie, niet alle verhalen van David Baldacci kunnen tot de toppers worden gerekend. Zo ook Doelwit niet. Maar de waardering blijft altijd nog verre van slecht of minder goed af. Daar heeft deze Amerikaanse auteur teveel krediet voor opgebouwd met zijn eerdere verhalen.
Doelwit is een politiek beladen verhaal waarin de precaire situatie van Noord Korea op het podium van de wereldpolitiek voor het voetlicht wordt gebracht. Met veel geduld beschrijft Baldacci de schrijnende situatie in dit Oosters land en wat de cultuur met de bewoners doet. Een moment om eens na te denken en te relativeren dat het in het ontwikkelde westen nog zo slecht niet is. Uiteindelijk wordt tijdens een echt Amerikaans volksfeest de zaak ontrafeld en krijgt alles natuurlijk toch weer een ietwat onverwachte ontknoping. Doelwit blijft hangen als een verhaal wat niet de indruk maakt die je van David Baldacci gewend bent maar niettemin een genot om te lezen.

Eindoordeel: 3 sterren

Spanning: 2 sterren
Plot: 3 sterren
Leesplezier: 3 sterren
Schrijfstijl: 4 sterren
Originaliteit: 2 sterren
Psychologie: 3 sterren