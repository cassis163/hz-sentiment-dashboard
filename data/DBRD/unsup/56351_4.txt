Olivier Willemsen debuteerde in 2014 met de roman Morgen komt Liesbeth. Voor dit debuut kreeg hij in 2015 de talentbeurs van het Nederlands Letterenfonds. Het resultaat hiervan is zijn tweede roman Roza.

De 12 jarige Roza woont in Serov, een klein plaatsje in de buurt van het Russische Oeral gebergte. Op een dag bezoekt een groep studenten uit Sverdlovsk (het huidige Jekaterinenburg) de school van Roza. Ze gaan op expeditie de bergen in, de hele school loopt voor ze uit, ze vertellen over hun aanstaande tocht, hun uitrusting en wat ze gaan doen in de bergen. Roza is diep onder de indruk. Een maand later worden de lichamen van een aantal van de expeditieleden levenloos teruggevonden in de buurt van hun kamp. Ze hebben nauwelijks kleding aan en hun tent blijkt van binnenuit opengesneden te zijn. In de lente worden de lichamen van de nog overige vermiste leden van de expeditie teruggevonden in een nabijgelegen ravijn. Wat is er gebeurd op de bergpas? En wat heeft Roza haar vader tegen een andere man horen vertellen? Het was duidelijk iets wat ze niet mocht horen want na de vondst van de eerste lichamen moet ze vluchten voor haar leven.
Vijftig jaar later hoort een Nederlandse uitwisselingstudent het verhaal van de groep studenten tijdens een verblijf aan de Universiteit van Jekaterinenburg. Hij raakt er erg in geinteresseerd en dit brengt hem uiteindelijk naar Amerika waar hij de inmiddels hoogbejaarde Roza ontmoet. En zij vertelt een intrigerend verhaal...
Nog altijd is niet duidelijk wat er met de groep studenten, onder leiding van Igor Djatlov, is gebeurd op die ijzige bergpas in de Oeral. De wildste verhalen doen de ronde en wat nu waar is en wat niet is al lang niet meer zo duidelijk.

Willemsen weet de lezer te boeien met het verhaal van de jonge Roza en de weinige informatie die er is over wat er met de Djatlov-groep is gebeurd. Hij vermengt een waargebeurd feit met het leven van de fictieve Roza in een soort avonturenroman die overgaat in een misdaadverhaal en eindigt in een bijna magisch-realistisch verhaal waarin je als lezer moet speculeren over wat nu echt gebeurd is en wat niet. In vier delen brengt de schrijver vanuit vier verschillende perspectieven een verhaal dat steeds verwarrender wordt, de lezer uiteindelijk in grote twijfel achterlatend.

Olivier Willemsen heeft mij verrast en verward met zijn Roza. Hij laat veel over aan de interpretatie van de lezer. Hij laat zien dat een verhaal niet altijd een duidelijk en goed einde hoeft te hebben om interessant te zijn. Als je het boek dichtslaat na de laatste bladzijde, wil je het meteen weer opnieuw lezen om te gaan speuren naar de aanwijzingen die je al dan niet gemist hebt. Lezers die graag een ontknoping in een boek krijgen zou ik Roza niet aanraden. Maar als je van raadselachtige puzzels houdt en complottheorieen ook niet schuwt dan moet je Roza zeker lezen.