Bitterzoet door Miranda Beverly-Whittemore

Beetje buiten adem, een vol hoofd en een triest gevoel…
Dit allemaal omdat ik net met ingehouden adem de laatste pagina’s van Bitterzoet omsloeg.
Na bijna een week op Winloch te hebben vertoefd, omringd door Winslows is het raar om dit boek te sluiten.

Bitterzoet vertelt het verhaal van Mabel Dagmar, een studiebeursmeisje dat een studentenkamer moet delen met Ev Winslow.
Niet zo maar Ev, maar wel Genevra Katherine Winslow, telg van de aristocratische familie Winslow.

Mabel’s zwakke plek is een goed verhaal en dat zal blijken ook… Als ze wordt uitgenodigd om de zomer door te brengen op het familielandgoed Winloch is ze verheugd. Want het enige ander alternatief is de zomer doorbrengen met haar familie.
Snel wordt duidelijk dat niet alles glitter en glamour is in de familie(geschiedenis). Als Ev’s tante Indo Mabel dan ook nog vraagt om de waarheid over de familie aan het licht te brengen begint het verhaal als een thriller te lezen.

Het boek is spannend, indrukwekkend, meeslepend, verslavend…
Je ziet de idyllische zwempartijen, de grendels op bijna alle binnendeuren, de indrukwekkende natuur. Je hoort de roddels, de ruzies en de arrogante toon van familieleden allerhande.
Het is een ratjetoe van familie, stambomen, honden, bedienden en in het begin loop je een beetje verloren in het verhaal (net als Mabel). Maar langzaamaan sluipt het verhaal in je hoofd en onder je huid. En dan ben je verkocht…
Mabel moet kiezen: de waarheid aan het licht brengen en van Winloch verstoten worden of toegeven aan haar diepste wens en één van hen worden. Een hartverscheurende keuze.
Jij zal niet moeten kiezen, eens je verkocht ben kan je gewoon niet anders dan verder lezen tot je met spijt in het hart de laatste bladzijde omslaat!