De kandidaat  is het afsluitende deel van de Graham Marquand-trilogie. In deel 1 vocht Marquand mee in de Vietnamoorlog. Deel 2 handelde over Amerikaanse krijgsgevangenen in Vietnamese kampen.
De achterflap vermeldt 1980, maar De kandidaat  speelt eind jaren zeventig. Carter is aan de macht. Het officiële standpunt van de Verenigde Staten is dat er na de oorlog geen soldaten zijn achtergebleven in Vietnam. Dan weten twee Amerikaanse soldaten de Thaise grens over te steken. Marquand, die na de Vietnamoorlog in Azië is blijven wonen, krijgt van hen te horen dat ze ontsnapt zijn uit een kamp. Vietnam zou nog honderden Amerikaanse soldaten in kampen houden, eenvoudigweg omdat Amerika weigert losgeld te betalen. En laat dat nou net het belangrijkste thema zijn van Jim Walsh die een gooi doet naar het presidentschap. De cirkel is helemaal rond als blijkt dat Paul Marquand, de broer van Graham, een campagnemedewerker van Walsh is.
De kandidaat  is goed als afzonderlijk deel te lezen. De lezer die zin heeft om het allemaal uit te zoeken, zal merken dat Roel Thijssen zich goed gedocumenteerd heeft en veel feiten in zijn verhaal verwerkt heeft. De acteur Errol Flynn had inderdaad een zoon Sean die als oorlogsfotograaf samen met Dana Stone verdween in Cambodja. Hun lichamen zijn nooit gevonden. In De kandidaat  gebruikt Thijssen dit feit door Sean een van de mannen te laten zijn die uit het kamp ontsnapten. Ook iemand als Gordon Liddy die berucht werd door zijn rol in het Watergateschandaal, krijgt een prominente rol in De kandidaat.
De sfeer van de Koude Oorlog, een tijd vol spionage en contraspionage, wordt goed getroffen in het boek. Kleine schakeltjes zoals Graham en Paul Marquand doen wat ze denken dat goed is, maar moeten toezien hoe grotere machten bepalen hoe de oorlogsmachine loopt. Graham Marquand werd ooit aangekondigd als een trilogie, maar meer delen in deze reeks zijn welkom. De geschiedenis biedt voldoende materiaal voor meer avonturen van Graham.