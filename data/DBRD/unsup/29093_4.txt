Als je debuutroman al meteen aan meer dan tien landen wordt verkocht, dan heb je de vliegende start alvast niet gemist. Dit is ook zo met De Zwaluwman van de Amerikaanse schrijver Gavriel Savit.

De Zaluwman keert terug naar de periode van de Tweede Wereldoorlog, naar het Poolse Krakau van 1939. De zevenjarige Anna verliest haar vader wanneer die door de Duitsers wordt opgepakt. Alleen op de wereld voelt ze zich, tot de mysterieuze Zwaluwman haar pad kruist. Deze brave man beschikt over bijzondere gaven. Hij heeft zoals Anna ook een speciaal gevoel voor talen, zelfs voor de taal van de vogels. Het jonge meisje besluit om de Zwaluwman te volgen naar het bos. Het is oorlog, dit houdt dan ook in dat alles en iedereen gevaar kan betekenen.

Een meer dan lovenswaardig debuut, een verhaal vol magisch realisme. Savit hanteert een opmerkelijke schrijfstijl, die anders is dan anders. Een sprookjesachtige schrijfstijl alsook een prachtig spel met taal. Sommige zinnen moet je echt wel enkele keren herlezen en dan nog steeds het gevoel hebben dat je iets hebt gemist. Geen volumineuze roman, slechts 244 pagina’s dik, maar ruim het dubbele waard als je over het boek begint na te denken.
De schrijver laat het vaak over aan zijn lezers om zelf zijn vertelling te gaan inkleuren, je mag je eigen verbeelding en inspiratie gebruiken om het verhaal achter het verhaal inhoud te geven.

Raakt De Zwaluwman je ook emotioneel, of toch niet? Dit hangt voor een belangrijk gedeelte af in welke stemming je je voelt tijdens en na het lezen. De echte diepgang en interpretatie moet je zelf individueel gaan bepalen. Hoe ver wil je immers gaan om achter een aantal zinnen uit dit verhaal de echte betekenis te zoeken of te bedenken?
De Tweede Wereldoorlog is de “kapstok” waaraan deze roman wordt opgehangen. De grootste verdienste van dit debuut is terug te vinden in de symboliek die de auteur gebruikt, alsook de schrijftaal. In De Zwaluwman blijkt de magie zuivere realiteit te worden en de realiteit straalt een zekere magie uit. Merkwaardig dat het boek de meest uiteenlopende reacties oproept bij de lezers, die het verhaal op verschillende manieren ervaren. Wat dit betreft: missie geslaagd, Gavriel Savit?
Geen dikke pil, maar toch een bijzonder rijk boek. Wat zal in de toekomst het steeds gevreesde tweede boek brengen?