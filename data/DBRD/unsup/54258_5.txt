￼Getelde dagen - Siska Mulder
Genre: Psychologische thriller
Paperback - 399 pagina’s
ISBN; 978 90 225 7219 1
Uitgeverij; De Boekerij
Verschijningsdatum; 28 mei 2015

Met dank aan Uitgeverij De Boekerij voor dit recensie-exemplaar.

Over de auteur;
(bron; boekerij.nl)
Siska Mulder (1971) is schrijver en journalist. Ze werkt voor diverse tijdschriften. Ze debuteerde met de roman Zus; daarna verscheen haar thriller Doof. Beide werden positief ontvangen door de pers. Na Delphine is haar derde boek, dat is overladen met lovende recensies en lezersreacties, en werd genomineerd voor de Gouden Strop. Met zachte hand werd al evenzeer geprezen door critici en lezers.

De cover;
Helblauwe cover met een smeltend ijsje, een ‘raket’, met daarin zowel de naam van de auteur, de titel van het boek en het genre. Geen idee wat deze cover met het verhaal te maken heeft? Op de achterzijde staat een uitgebreide inhoud van het boek en een korte biografie met foto van de auteur. Omdat de cover geen alledaagse is, ook dankzij zijn eenvoud en zijn kleuren, valt hij op. Ik geef de cover graag een 8.

Korte inhoud;
Remie is gelukkig getrouwd met haar jeugdliefde Laurens. Samen hebben ze het goed voor elkaar: twee kinderen, een glansrijke carrière, een huis in ’t Gooi... Als Remie ontdekt dat Laurens een verhouding heeft, blijkt hun huwelijk op drijfzand gebouwd.

Er laait een strijd tussen hen op die zo hevig wordt dat ze in een vechtscheiding belanden. Wantrouwen en wraak voeren de boventoon. Als het dieptepunt bereikt lijkt, voltrekt zich een ramp: de kinderen worden ontvoerd. Het drama brengt Remie en Laurens weer dichter bij elkaar en ze zetten alles op alles om hun gezin te redden. Maar valt het noodlot nog te keren?

Getelde dagen laat de verwoestende werking zien van een gestrand huwelijk. In deze hedendaagse thriller is de groeiende spanning voelbaar op elke bladzijde. Van de ontknoping zal de lezer nog lang wakker liggen: de keerzijde van de liefde blijkt inktzwart.

***
Laurens is getrouwd met zijn jeugdliefde Remie, een succesvol architecte. Ze wonen in een mooi huis in een sjieke buurt. Samen hebben ze een zoontje, Pelle en een dochtertje, Alex. Omdat ze allebei een drukke baan hebben, is er voor de kinderen een au pair in huis, Elise.

￼Laurens, die politicus en staatssecretaris is, wil een gooi doen naar het ministerschap. Tijdens de periode van campagne voeren is Laurens veel onderweg. Door die drukte zien hij en Remie elkaar te weinig en daarom vergezeld Remie haar man zoveel mogelijk op zijn tocht door het land.

Maar als Remie, per toeval op een dag ontdekt dat Laurens een verhouding heeft, nota bene met zijn campagneleider Jolieke, valt haar wereld in duigen.

‘Ineens is er geen “wij” meer, bedenkt Remie met een schok, maar een “zij”’

Na een gesprek met Laurens over hun zoontje, confronteert ze hem met Jolieke, maar Laurens wuift het weg. Remie haar haat tegenover hem groeit en ze smijt hem buiten. Omdat hij niet wil degraderen tot een gescheiden vader met bezoekregeling, blijft hij in de buurt. Zelf is hij trouwens van het principe ‘Wat je begint, maak je ook af’, en dat geldt ook voor het ja-woord. Hij is dan ook vastbesloten zijn verhouding met Jolieke te beëindigen. Remie is vastbesloten de scheiding aan te vragen.

Maar dan worden hun kinderen ontvoerd en hebben ze elkaar nodig.
Wie zit er achter de ontvoering? Is het Elise? Jolieke? Of iemand die ze niet kennen?

‘De dader is vaak dichterbij dan je denkt’

Beoordeling;
Dit is mijn eerste kennismaking met Siska Mulder. Ik was dan ook erg benieuwd naar haar manier van schrijven. De korte inhoud sprak mij aan, als ook de cover.

De opbouw van het verhaal is niet wat we gewend zijn als we een boek vastpakken om te lezen. Het begint op dag 0 (=vandaag) en neemt je daarna mee in het verleden. Het verhaal wordt verteld vanuit Laurens en Remie, telkens aangegeven met HIJ en ZIJ.

Door het verhaal te vertellen vanuit beide echtlieden krijg je een kijk op hun leven door de ogen van de ander. Op die manier kun je je als lezer makkelijk in de schoenen verplaatsen van zowel Laurens als Remie. Hun gevoelens zijn menselijk en, omdat ze radeloos zijn, zelfs van allebei begrijpelijk. Je voelt de woede, de wanhoop, de boosheid, de onmacht, maar ook de liefde. Bovendien is het heel filmisch geschreven, waardoor je gelijk mee zit in het verhaal. Hoewel het verhaal langzaam op gang komt en het kat en muisspel net iets te lang duurt, krijg je op deze manier wel een goede kijk op hoe hun leven eruit ziet en hoe het zover is kunnen komen.

‘We zijn onderweg wat verloren’

Dit boek leest als een trein en dat komt door de herkenbare situaties die zich in ieder gezin kunnen afspelen. Er is valt overal wel eens een woord en het is niet altijd rozengeur en maneschijn. Toch? Daarbij weet de auteur, hoewel het een beladen onderwerp is, op een subtiele manier humor te verwerken in het verhaal. Uitspraken als ‘Zijn emoties liggen aan het oppervlak als vetogen op de soep’ of ‘Thuis geeft niet thuis’ als de telefoon niet opgenomen wordt, hebben mij verschillende keren met een glimlach op het gezicht doen verder gelezen.

Na de ontvoering van de kinderen, laat het boek je niet meer los. Mulder weet de spanning drastisch op te bouwen en het verhaal een heel andere wending te geven. Eentje die je niet ziet aankomen. Hoewel ik mij afvroeg; ‘Waarom die opbouw van het verhaal en starten op dag 0’, vallen op het eind alle stukje verrassend in elkaar en helaas zijn ook hier de kinderen de ‘speelbal’ in een vechtscheiding.

Conclusie;
Siska Mulder schrijft met vlotte pen in mooie, korte zinnen. Haar taalgebruik is eenvoudig, dus goed begrijpbaar. Voor mij is dit heel duidelijk een psychologische thriller. De manier waarop de personages van Laurens en Remie uitgewerkt zijn vind ik subliem. De manier waarop zij elkaar ‘bevechten’ is realistisch. Dit is het soort boek, dat eenmaal uitgelezen en dichtgeklapt, blijft nazinderen en daar hou ik van.
Ik geef ‘Getelde dagen’ graag 5 liefdevolle sterren.

Karin Teirlynck
Team DPB
Juni 2015