Nour is een twaalfjarig meisje dat samen met haar vader, moeder en zusjes Hoeda en Zahra in New York leeft. Nour is daar geboren, Hoeda en Zahra zijn in Syrië geboren. Wanneer de vader, baba, overlijdt, vertrekt het gezin naar Syrië om daar met de familie een nieuw leven op te bouwen. Vooral Nour heeft het daar moeilijk mee, ze mist haar baba enorm en spreekt nauwelijks Arabisch. Haar baba vertelde Nour veel verhalen waaronder dat van Rawiya, een meisje uit een ver verleden. Het verhaal van Rawiya lijkt wel uit Duizend-en-een-nacht te komen met een belangrijke rol voor de vogel Roc. Nour vertelt dat verhaal op haar beurt weer aan de olijfboom, ze hoopt zo contact met haar baba te kunnen houden. De auteur gebruikt beide verhaallijnen, die van Nour en die van Rawiya om en om. Dat maakt het boek heel afwisselend en prettig leesbaar.
Wanneer Nour en haar familie in Homs aankomen is het daar in eerste instantie nog erg rustig maar na een paar weken breekt de burgeroorlog uit in Syrië en slaan ze op de vlucht.
Tijdens de vlucht maken ze veel mee, ze doorkruisen veel landen. Nour doorstaat ontberingen en dat doet Rawiya op haar beurt ook. Rawiya is dan wel niet op de vlucht maar op haar reis volgt ze eigenlijk dezelfde route als Nour. Eenmaal aangekomen op de eindbestemming Ceuta, kunnen zowel Nour als zoveel eeuwen eerder Rawiya, verder met hun leven.
Ik heb een bijzonder boek gelezen, het verhaal van de vlucht van Nour door verschillende Arabische landen was aangrijpend. Pas nu realiseer ik me wat de vluchtelingen uit Syrië allemaal doorgemaakt hebben!