Florien Vaessen heeft het goed voor elkaar, althans zo lijkt het. Een goede baan bij een bank waar ze hoog op de hiërarchische ladder staat. Als ze op een dag instort, komt dat in eerste instantie als een donderslag bij heldere hemel tot ze inzicht krijgt en eerlijk bij haar zelf te raden gaat. Vanaf dat moment wordt ze bewust van haar eigen doen en laten en het functioneren van haar bedrijfsomgeving. Wat is er met haar gebeurd en wat is er precies aan de hand? Vaessen gaat op onderzoek uit en wordt gaandeweg met een aantal dingen geconfronteerd, met anderen maar zeker ook met zichzelf.
Het voorwoord is een goede opmaat naar de rest van het verhaal. De schrijfster legt duidelijk uit met wat ze met dit boek voor ogen heeft. Erg 'to the point' en nuchter. Op de bank is opgebouwd uit drie delen die allemaal bestaan uit redelijk korte hoofdstukken. Dit leest erg prettig en zo vlieg je als het ware door het boek heen.
De onderkoelde humor die de schrijfster in dit boek hanteert, werkt erg goed. Het geeft goed de situatie weer en hoe haar kijk op de dingen is. Ze laat beide kanten van de medaille zien en spaart zichzelf niet. Soms gebruikt de schrijfster nogal veel vaktermen. Ze legt aan het begin van het boek uit dat dat in het schrijfproces onvermijdelijk was. Daar heeft ze gelijk in. De vaktermen zijn nodig al is het maar om zo nu en dan het belachelijke van bepaalde situaties te benadrukken.
Als er nog een minpuntje aan het boek is, zit dat in het tweede hoofdstuk. Het dreigt wat saai te worden als de schrijfster een verhandeling start over haar kijk op de verschillende (bedrijfs-) typen mensen. Nodig voor het verhaal maar een beetje langdradig.
Het is erg duidelijk dat de frustratie van de pagina's afdruipt. Dat is erg goed gedaan. Dit boek is erg herkenbaar voor iedereen die in een grote organisatie werkt of heeft gewerkt en zal zich zeker achter de oren krabben over wat de schrijfster te melden heeft over het wel en wee van de bedrijfscultuur, collega's en hiërarchie. Het geeft een duidelijk signaal af wat eigenlijk op iedereen van toepassing is of je nu in een groot of klein bedrijf werkt. Bewaak je grenzen, denk na over wat je doet, kom voor jezelf op en verlies je eigen identiteit niet.