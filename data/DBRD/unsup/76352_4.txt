Justin Cronin is geboren en getogen in New England in de Verenigde Staten. Hij studeerde af aan de Universiteit van Harvard en volgde de Iowa Writers’ Workshop. Cronin schreef eerder de veelgeprezen romans The Summer Guest en Mary and O’Neil. Hij heeft al vele prijzen gewonnen, waaronder de Stephen Crane Prize en een PEN Hemingway Award. Na zijn studie ging hij les geven in creatief schrijven aan de La Salle University in Philadelphia waar hij tevens ook kon gaan wonen als een “author in-residence”. Hier verbleef Cronin van 1992 tot 2005. Momenteel is Cronin docent Engelse literatuur aan de Rice University en woont samen met zijn vrouw en kinderen in Houston, Texas.
Cronin is met name bekend door de trilogie waarvan het eerste boek The Passage heet, vertaald naar het Nederlands als De Oversteek. De Twaalf is het vervolg op dit deel. De stad van spiegels is het derde en afsluitende deel van deze trilogie.

'De stad van spiegels' is het derde deel van de trilogie over een post-apocalyptische vampier.
Het is stil geworden in de wereld nu De Twaalf zijn vernietigd en de honderd jaar durende heerschappij van het duister voorbij is. Het leven neemt langzaamaan weer zijn normale beloop met de bouw van dorpen buiten de vesting. Er is weer hoop voor de toekomst. Toch is het gevaar nog niet geweken want de eerste van alle vampiers ‘De Nul’ is nog niet vernietigd en leeft nog voort. Zijn haat groeit echter met de dag. ‘De Nul’ wil maar één ding en dat is het vernietigen van Amy. Amy, het meisje dat is voorbestemd om de wereld te redden.

Het laatste deel van ‘De Oversteek-trilogie’ is een feit. Cronin heeft wederom een prachtig staaltje werk geleverd met dit afsluitende deel. Hij heeft een wereld ‘gemaakt’ waar je nooit of te nimmer in terecht hoopt te komen. De uitgebreide en boeiende schrijfwijze die Cronin hanteert is hetzelfde als in de eerdere delen van de trilogie. Het is weer een spannend verhaal met veel wendingen en verrassingen. Ook dit deel start met een korte samenvatting van de vorige boeken. Ons geheugen wordt weer even opgefrist. Toch is het wel fijn om de eerdere delen gelezen te hebben voordat je aan dit deel begint, de samenvatting alleen is niet genoeg. Het boek is in meerdere delen onderverdeeld. Één deel beschrijft het leven van Fanning. Het verklaart veel over wie hij was en waarom hij zo is geworden. Een prachtig geschreven stuk! Af en toe pik je zelfs een traantje weg, want Cronin weet je ook deze keer te raken met zijn personages en hun verhaal. Heftige scenes komen hierbij aan de orde, met name die van Alicia en haar grote verlies. De stad van spiegels is een waardige afsluiting van een geweldige trilogie. Cronin heeft aan mijn verwachtingen voldaan. Een prachtige schrijfstijl en geweldige personages waar ik erg van genoten heb. Het is dan ook altijd jammer als het verhaal ineens ‘klaar’ is en je de personages los moet gaan laten. Dit verhaal zal nog wel een hele tijd blijven hangen.