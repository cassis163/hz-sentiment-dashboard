Toen ik aan dit laatst geschreven boek van Michael Berg begon voelde ik al meteen een totaal andere sfeer dan in zijn vorige boeken. Ik had dan ook eerst de neiging om het boek weg te leggen. Echter, vertrouwend op het schrijftalent van deze auteur, las ik toch verder. En ik werd niet teleurgesteld.
Deze roman is immers bijna n√≥g spannender dan zijn misdaadserie rond radiojournaliste Chantal Zwart. Deze keer is afwisselend de wereld van televisie en van de Limburgse kolenmijnen het decor waarin het levensverhaal van Tobias Heller en zijn familie zich afspeelt
Inhoudelijk wil ik verder niets vertellen over Heller, om de toekomstige lezer niet te verhinderen evenveel ademloos leesgenoegen te ervaren als ik. Dit was weer zo'n boek dat ik bijna niet kon neerleggen. Ik heb het dan ook in twee dagen uitgelezen.

Wat voor mij de boeken van Michael Berg zo bijzonder maakt is het feit dat het voelbaar is dat hij schrijft over plaatsen en toestanden die uit zijn eigen levenservaringen zijn ontsproten, zoals Limburg, zijn geboortestreek; Frankrijk, zijn huidige woonplaats; de wereld van radiozenders (Chantal Zwart) en van televisie en wat zich daar achter de schermen allemaal afspeelt (Heller) uit zijn eigen beroepsverleden; het harde leven van de mijnwerkers en hun gezinnen in het Limburg van pakweg 50 jaar geleden, om maar enkele voorbeelden te noemen. Daardoor voelen zijn boeken dan ook zeer authentiek.

Genoeg wierook gezwaaid... ga zelf genieten van een boeiend, goedgeschreven "Heller" en kom daarna vertellen of je het met mij eens bent. 5 sterren krijgt dit boek van mij.