Unni, een knappe en intelligente jongen met een talent voor striptekenen, berooft zichzelf op zeventienjarige leeftijd van het leven. Zijn vader Ousep is op zoek naar het waarom van zijn daad. Drie jaar na het gebeurde, arriveert er een pakketje bij Unni’s familie. Het pakketje bevat de graphic novel waar Unni aan werkte op de dag van zijn zelfmoord. In de hoop een nieuwe aanwijzing te hebben gevonden, begint Ousep zijn zoektocht naar de waarheid van voren af aan.

Tijdens deze zoektocht leren we niet alleen Unni steeds beter kennen, maar ook de mensen die hij achterliet. Zijn alcoholische vader Ousep, zijn tegen de muren pratende moeder Mariamma, zijn onzekere jongere broertje Thoma, zijn mooie buurmeisje Mythili en zijn (school)vrienden. Stukje bij beetje ontrafelt er zich een verhaal dat heden en verleden, waan en leugen aan elkaar weeft. Ouseps speuren naar de gedachten en motivatie van zijn zoon Unni, wordt ook een zoektocht naar de waarheid, de universele waarheid. Maar wat is waarheid voor de menselijke geest? “[…] de waarheid is niet constant. In elk brein is zij weer anders”.

‘Het onzichtbare geluk van andere mensen’ is een boek met een trage opbouw, dat zijn geheimen heel langzaam prijsgeeft. Maar de geduldige lezer wordt beloond met merkwaardige psychologische beschouwingen en een weergaloze ontknoping. Dit is een boek dat nog lang blijft nagalmen in je gedachten.