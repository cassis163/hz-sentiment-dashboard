Cover
Op de cover staat een naald afgebeeld met een rode draad die door het oog steekt, simpel maar zo veelzeggend! De titel staat in het midden en de rode draad loopt door de letter ‘G’. Ook opvallend is, dat de titel zijn oorspronkelijke naam blijft behouden. Wat heel bijzonder is aan dit boek is evenwel de rug van het boek; die is doorschijnend en daar zie je dat het boek is samengebonden met rood garen en die zie je ook als je in het boek leest. Heel verrassend en vanuit marketingstandpunt gezien knap gevonden! Ik geef deze cover een 10.

Samenvatting van het verhaal

Maandag 24 mei 2010
Het is de laatste dag van de rechtszaak van Naguib Kahlid; dit proces duurt nu al twee maanden en vandaag wordt de uitspraak verwacht. De pers had de beschuldigde de naam ‘De Crematiemoordenaar’ gegeven en Kahlid was een van de productiefste seriemoordenaars met zeventwintig slachtoffers op zijn lijst. Maar dan vindt er een ernstig voorval plaats in de rechtszaal …



Zaterdag 28 juni 2014
William Oliver Layton-Fawkes, beter bekend als ‘Wolf’ is een rechercheur bij Scotland Yard. Hij wordt in het midden van de nacht wakker gebeld door zijn baas Simmons omdat hij naar een plaats delict moet komen. Hij moet echter niet ver gaan want het is aan de overkant van zijn straat. Daar aangekomen vinden ze in een lege flat een lijk en wat dit zo macaber maakt is dat het kadaver uit zes verschillende personen bestaat. Alle lichaamsdelen zijn ruw geamputeerd en nadien in elkaar gezet en nu hangt het tentoongespreid als een lappenpop, dertig centimeter boven de vloerplanken, het lijkt te zweven! Maar wat nog onrustwekkender is, is dat de wijsvinger van het lijk naar Wolfs appartement wijst!
Al gauw zit de pers er bovenop. Wolfs ex-vrouw Andrea werkt bij een televisiezender en ze wil hem heel dringend spreken. Zij heeft namelijk foto’s van de plaats delict toegestuurd gekregen van deze moordenaar. Wat nog meer is, er zit ook een lijst bij met zes namen en een datum bij elke naam: dit zijn de volgende doelwitten van deze ziekelijke geest. En de laatste op de lijst is Wolf!
Zijn collega’s Baxter, Edmunds en Finlay worden aangewezen om dit beest zo snel mogelijk achter de tralies te krijgen. Edmunds die juist is overgeplaatst van Fraude heeft het niet gemakkelijk met Emily Baxter, zij is zeker niet de aangenaamste persoon om mee te werken. Zoals gewoonlijk bij elk moordonderzoek willen ze van bovenhand dat het snel opgelost wordt.
Dit team heeft een immense taak om niet alleen de mensen te identificeren van ‘de lappenpop’ maar er ook nog eens voor te zorgen dat ze de doelwitten op tijd opsporen en in veiligheid brengen.
Wie zijn deze zes personen en wat is het verband met de andere zes personen die op de lijst staan? Is Wolf de sleutel in deze zaak? De klok tikt genadeloos verder …

Conclusie
Eerst en vooral werd dit script afgewezen voor een tv-serie en maar goed dat hij toch zijn boek heeft kunnen publiceren want het is er eentje van formaat.
De toon in dit verhaal is direct gezet. Vanaf het begin zit er een constante spanning in het verhaal en het gaat met een rotvaart vooruit. Een lijk als een lappenpop en details die er echt uitsteken voor Wolf. Hij is ‘damaged good’ na wat er in 2010 is gebeurd en deze zaak vergt veel van hem en zijn collega’s. Ook het feit dat zijn ex-vrouw bij de pers werkt maakt het er niet beter op. Hij staat nog steeds onder begeleiding na zijn terugkeer bij de politie en sommigen houden hem dan ook nauwlettend in de gaten.
We hebben hier te maken met een verknipte, ziekelijke geest. Zeer intelligent en hoe hij het allemaal gepland heeft, echt minutieus te werk gegaan. En wat voor moordwapens hij gebruikt zijn echt fenomenaal. Daniel weet hier een beest op papier te zetten die een zeer lugubere drang heeft om te moorden en hij is er echt in geslaagd. Het is ook heel filmisch geschreven en ik ben reuze benieuwd om het te zien mocht het op tv verschijnen. Inderdaad doet dit boek je aan de film ‘Se7ven’ denken. Ik moest ook dikwijls denken aan de boeken ‘Messias’ en ‘Level 26’. Als je deze kent ga je zeker en vast van dit boek nog meer genieten.
Alle personages worden goed neergezet en je volgt ieders doen en laten. Voor de ene voel je al meer sympathie dan voor de andere maar ieder heeft zo ook zijn eigen problemen waar ze mee te maken hebben. Wolf en Baxter kennen elkaar al en dit stel denkt elkaar door en door te kennen. Edmunds, het groentje dat probeert om in het team te integreren en dan nog een vriendin heeft die niet zo opgezet is met het werk dat hij doet. Het houdt je allemaal geboeid tot op de laatste bladzijden. Tijdens het lezen begin je constant met vragen te zitten maar het gaat zo snel dat je het opgeeft en gewoon de rit uitzit. Spanning zit er in ieder hoofdstuk en met soms heel verrassende elementen.
Het is een pageturner van formaat, een rollercoaster die je uit moet zitten met veel gruwelijke details, een moordenaar die harteloos en barbaars is. Het is niet voor de watjes onder ons. Alhoewel dit een thriller is, komt er veel humor in en dat bij wijlen op een echt sarcastische manier, dit is wel mijn ding, zwarter kan het bij momenten niet. Het is ook zo dat de auteur een manier gevonden heeft om het toch iets lichter te maken en die balans werkt perfect.
Ik heb dit boek niet opzij kunnen leggen, dit is misschien een cliché maar het was werkelijk zo. Het houdt je in de greep en je moet het uit hebben hoe vreselijk het er met momenten aan toegaat. Het is echt een verhaal dat je niet loslaat, het is boeiend, donker, humoristisch en vooral heel verrassend en vernieuwend. De plot is zowel mysterieus als complex.
Een nieuw schrijftalent is opgestaan en wat voor iemand! Dat belooft voor de volgende delen die hij nu al aan het schrijven is. Benieuwd of hij de lat weer zo hoog kan leggen!
Ragdoll een hype? Ja hoor en zeker eentje die tot zijn recht zal komen en een boek waar velen zullen van genieten. Dit boek zal zeker bij de meest gelezen boeken van 2017 een plaatsje krijgen.
5 sterren voor ‘Ragdoll’