Jack Caffery ondervraagt een jonge vrouw wiens auto onder haar neus vandaan gestolen is. Dat is al erg genoeg. Erger is dat haar dochtertje van elf nog op de achterbank zat… Terwijl men met man en macht op zoek gaat neemt de ontvoerder contact op om vrolijk te vertellen dat dit nog maar het begin is. Alle inspanningen worden verdubbeld maar de ontvoerder lijkt wel gedachten te kunnen lezen. Hij is de politie altijd een stap voor.

Op een bepaalde manier is Gone een vervolg op Skin. Een belangrijke rol is namelijk weggelegd voor de verhouding tussen Flea Marley en Jack Caffery, en ook voor datgene wat Flea in Skin heeft moeten doen. Ik vertel hier natuurlijk niet wat, voor het geval lezers Skin nog niet gelezen hebben. Het recente verleden speelt echter een grote rol in dit boek, zo groot zelfs, dat het lopende onderzoek naar het ontvoerde meisje er op een gegeven moment wel bij lijkt in te schieten. Net als in Skin en alle andere boeken van Mo Hayder wordt een intelligent en spannend plot gecombineerd met een uitstekende karaktertekening en vooral heel goede en ‘lekker enge’ actiescènes. Mo Hayder stelt haar fans met alweer het vijfde boek over Jack Caffery beslist niet teleur. (Door: Jannelies Smit)