In De kunst van het ademen beschrijft Danny Penman op eenvoudige wijze hoe je vooral bewust moet ademen. Het doel van het boekje is leren loslaten in stressvolle periodes of situaties, om zo meer te lachen en de kalmte in jezelf en daarmee geluk te hervinden. De kunst van het ademen is een dun en klein boekje, wat me enigszins verbaasde. Maar stress geeft het niet. Blijkbaar is dat ademen best snel te leren.

"Eigenlijk is alles wat je nodig hebt een stoel, een lichaam, wat lucht, je geest. Dat is het."

En inderdaad, eigenlijk is het simpel. Dat ademen. Je ademt in en je ademt uit. 5 tellen in, 7 tellen uit. Zo simpel als het ademen is, zo eenvoudig is ook het boekje opgebouwd. Het bestaat uit simpele en korte stukjes tekst, samengepakt in een eenvoudige maar mooie vormgeving. De enige kleuren die in het boek zijn gebruikt zijn blauw en zwart, en het wit van het papier. Mooie grafische illustraties accentueren en begeleiden de tekst. Het is een klein en dun boekje, gemakkelijk mee te nemen in je tas, zodat je het er nog eens bij kunt pakken op momenten dat het even nog niet wil. Dat ademen.

Penman is naast journalist ook meditatiedocent en dat is in zijn boek te merken. Tussen de korte stukjes over de kunst van het ademen door, kun je meditatieoefeningen lezen. Meditatieoefeningen die misschien wel bekend zijn als je vaker aan yoga of mediteren hebt gedaan. Maar daarnaast zitten er ook leuke en heilzame oefeningen in die uit te voeren zijn om tot rust te komen. Zo heb ik zelf naar de sterren staan kijken en me tot rust laten komen door de immense hemel en het oneindige van de sterren. Ook heb ik op blote voeten door het gras gelopen en me terug laten voeren naar mijn jeugd.

"De geest dwaalt nu eenmaal af. Dat is wat het doet."

Het uitvoeren van de klassieke meditatieoefeningen is wel wat lastig. Lezen wat je moet doen en het gelijktijdig uitvoeren gaat moeilijk. Zodra je bij stap 1 je ogen hebt dicht gedaan, is voor de lezer de meditatieoefening afgelopen. Eerst dus de hele oefening lezen en dan pas uitvoeren. Het zou een mooie toevoeging zijn geweest als ergens de meditatieoefeningen te beluisteren waren.

De kunst van het ademen is een prima boekje om weer even bewust te worden van je ademhaling. Iedereen heeft het druk, we rennen maar door. De ademhaling gaat ook gewoon door, maar toch valt daar nog een hoop winst te halen en ik denk dat Danny Penman dat op een goede wijze heeft neer gezet. Het is in ieder geval gelukt mij weer wat bewuster aan het ademen te krijgen.
Eenvoud is wat het boekje uitademt. De tekst is eenvoudig, de layout is simpel, de oefeningen zijn gemakkelijk. Gewoon een leuk, mooi en eenvoudig boekje. Drie sterren.