De Japanse Haruki Murakami wordt gerekend tot de meest bekende schrijvers van Aziatische origine en misschien wel ter wereld en geldt als grote kanshebber voor de Nobelprijs voor de Literatuur in 2019. Tot zijn indrukwekkende oeuvre behoren grote titels als de complete 1Q84 Trilogie, De Moord op Commendatore en de Opwindvogelkronieken. Murakami vierde onlangs zijn zeventigste verjaardag en ter ere van deze verjaardag werd het korte verhaal Birthday Girl voor het eerst los gepubliceerd. In 2002 verscheen Birthday Girl als verhaal in de bundel Birthday Stories.
Het is haar twintigste verjaardag en door ziekte van haar collega is ze aan het werk. Zij, de hoofdpersoon, is serveerster in een Italiaans restaurant in Roppongi de hipste buurt van metropool Tokio. De eigenaar van het restaurant woont op de zesde verdieping van het gebouw waarin het restaurant zich bevindt. Zoals elke avond dient zijn eten stipt om 8 uur bij hem afgeleverd te worden door de manager. Wanneer de bewuste avond van haar verjaardag de manager ziek naar huis gaat moet zij hem vervangen. Wanneer ze dit uitlegt aan de eigenaar vraagt hij een paar minuten van haar tijd voor een gesprek en een wens ter ere van haar verjaardag.
“Do you think it might be possible for you to give me five minutes of your time miss? I have something I’d like to say to you.”
Birthday Girl is een voorbeeld van een raamvertelling. Het verhaal van de hoofdpersoon wordt verteld door een verteller aan haar vriendin. Murakami wisselt hierbij naadloos tussen heden en verleden en geeft je het idee dat verteller en de betreffende vriendin één en dezelfde persoon zijn in twee tijdsperioden.
De schrijfstijl van Murakami in Birthday Girl is subliem te noemen. Murakami heeft een beeldende schrijfstijl. Wanneer je leest is het alsof je zelf de sfeer voelt die in het verhaal geschetst wordt. Hij laat weinig tot de verbeelding over behalve die ene vraag die aan het einde niet beantwoord wordt: wat heeft de hoofdpersoon voor wens uitgesproken? Dat deze wens niet beantwoord wordt is in de setting van het verhaal niet erg omdat het bijdraagt aan de algehele sfeer van het verhaal.
Murakami heeft met Birthday Girl het perfecte korte verhaal geschreven waarin sfeer, personages en gebeurtenissen naadloos in elkaar over vloeien. Met een juiste dosis verwarring en verwondering is Birthday Girl een klein pareltje binnen het enorme oeuvre van de Japanse literaire gigant.