Na een zakelijke afspraak is Sandra Hazelaar, voormalig actrice en tegenwoordig eigenaar van een cateringbedrijf en Keukenrestaurant, op weg naar huis. Als ze op haar fiets langs het Sarphatipark rijdt, is ze getuige van een verkrachting. Ze helpt het slachtoffer en ziet dat de dader de bekende advocaat Joachim Hansson is. Hij herkent haar eveneens. Ondanks de subtiele bedreiging die hij uit, gaan Meike, de verkrachte jonge vrouw, en Sandra naar het politiebureau om aangifte te doen. Vanaf dat moment is het leven van Sandra niet meer wat het geweest is.

Actrice Inge Ipenburg is van jongs af aan al bezig met schrijven. Maar aan een boek was ze nooit begonnen. Toen ze tijdens de Gouden Strop 2011 juryvoorzitter was, begon haar drang naar het schrijven van een boek steeds sterker te worden. Dit heeft geleid tot haar eerste thriller: Het Gerecht.

Het Gerecht speelt zich af in een tijdsbestek van vier weken. In die periode is Sandra getuige van de verkrachting van Meike, heeft ze te maken met een stalker, loopt ze tegen een fietser aan die een belangrijke rol in haar leven gaat spelen, wordt ze bedreigd en vinden er in haar Keukenrestaurant voorvallen plaats waar de diverse media van smullen. Kortom, het verhaal heeft een hoog tempo.

Ondanks de veelvoud aan gebeurtenissen blijft het verhaal erg overzichtelijk en goed te volgen. Inge Ipenburg heeft dit belang voor ogen gehouden en er daardoor voor heeft gezorgd dat de aandacht van de lezer niet verslapt. Ook de spanning, die al vanaf de eerste bladzijden aanwezig is en tot het eind blijft, zorgt ervoor dat je het boek geboeid blijft lezen.

De schrijfstijl, die bestaat uit korte en krachtige zinnen, is bijzonder prettig. Het boek leest daarom ook erg vlot. De personages, in het bijzonder dat van Sandra en haar zwaar autistische hulp Davy, zijn over het algemeen voldoende uitgewerkt. Je krijgt het gevoel ze stukje bij beetje te leren kennen. Dat is voor het lezen van een boek natuurlijk altijd wel goed.

Het boek kent diverse plotwendingen, waarvan een aantal vrij verrassende. Bijzonder is overigens wel dat Sandra aan een politieman en een advocaat vertelt hoe een eind gemaakt kan worden aan de praktijken van Hansson. Dit komt nogal onwerkelijk over. De uiteindelijke ontknoping (hoe het met Hansson afloopt) was te verwachten, maar de manier waarop dan weer niet.

Tijdens het lezen kun je af en toe de indruk krijgen dat Inge Ipenburg een aantal eigenschappen van zichzelf aan Sandra Hazelaar meegegeven heeft. Dat is niet erg, want het is iets dat door wel meer schrijvers gedaan wordt en kan positief uitpakken. En dat laatste is met Het Gerecht zeker het geval. Want Ipenburg heeft daarmee een meer dan verdienstelijk debuut geschreven.