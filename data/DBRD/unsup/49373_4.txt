Als een denderende sneltrein raast het verhaal van Pjotr Vreeswijk voor je ogen langs. In een hoog tempo word je als lezer meegenomen in een angstaanjagend scenario dat niet eens zo ondenkbaar is. Want wat is het geval? Een terroristische dreiging kan Europa op zijn grondvesten doen trillen zoals niet eerder het geval was. De twijfelachtige eer om hier een halt toe te roepen is aan Alex De Klerck wanneer hij van zijn voormalige baas bij OPERATIONS een mysterieus bericht krijgt met het dwingende verzoek om naar Brussel te komen. Eenmaal op plaats van bestemming is er al sprake van drastische veranderingen en kan De Klerck alleen nog maar vertrouwen op hulp van oud-collega en vriendin Suzanne die in de VS werkzaam is. Duizenden kilometers de andere kant op vertrekt intussen een trein met centraal Europa als eindbestemming, lading onbekend, dat is het enige dat ze tot dan weten te achterhalen. Al snel wijst alles in de richting dat dit desastreuze gevolgen kan hebben voor de Europese bevolking en er een ongekend groot aantal doden kunnen vallen. Maar ook buiten die grenzen zullen de gevolgen verstrekkend zijn. De tijd tikt genadeloos door, een luxe die ze niet hebben.


Het verhaal van ‘Dwaalspoor’ speelt zich voornamelijk af binnen Europese grenzen maar maakt ook belangrijke uitstappen naar het Midden-Oosten. Landen die een broeinest blijken te zijn voor moslimextremisten en hun onmenselijke praktijken. Woestijnen, grillige landschappen en beklemmende grotcomplexen passeren de revue en zijn in deze setting stuk voor stuk plekken waar je niet wilt zijn. Maar ook hoofdsteden komen in hoge snelheid voorbij, je vliegt met De Klerck van hot naar her. Dat weet Vreeswijk heel overtuigend neer te zetten, hij is bijzonder beeldend in zijn sfeerschetsen en houdt de snelheid goed vast.

Een echte actiethriller, dát is ‘Dwaalspoor’ zeker! Hij voldoet aan alle eisen die aan dat genre gesteld worden. Vanaf de proloog tot het eind weet Vreeswijk je te fascineren met een boeiend, snel en filmisch geschreven verhaal. Meteen al heb je het vermoeden dat dit haast niet goed kan aflopen. Een cryptisch bericht ligt ten grondslag aan een oplossing maar het feit dat De Klerck slecht is van
vertrouwen, vaak terecht, draagt niet positief bij aan een eventuele doorbraak. Hij is gedreven maar met de nodige achterdocht is het moeilijk werken voor De Klerck.

De schrijfstijl van Vreeswijk is prettig, vlot en laat weinig aan de fantasie over. De beeldende en uitvoerige omschrijvingen doen een helder beeld vormen, in een actiethriller is dat meer dan prima. De diverse verhaallijnen komen na verloop van tijd ook mooi bij elkaar en de personages die daarin de hoofdrol spelen zijn interessant genoeg voor verdere ontwikkeling. Zo is Lynn Diaz een Lara Croft-achtig personage en ook De Klerck had wel wat weg van Ethan Hawke en Jason Bourne. Niets mis mee lijkt me zo en dergelijke personages spreken tot de verbeelding van de lezers. Wat opviel waren de ultrakorte hoofdstukken (weer die snelheid) maar ook dat Vreeswijk uitvoerig gebruik maakt van bijvoeglijk naamwoorden en daarmee soms wat teveel uitweidt waardoor dat het leesgenot niet altijd ten goede komt. De actiescènes zijn verder goed beschreven en krachtig, lekker om te lezen. Gelukkig maar want het zijn er nogal wat. In dit genre en bij deze hoeveelheid actie is er geen ruimte tot diepzinnige dialogen of uitgebreide personagebeschrijvingen, dat hoeft ook niet. Lezers die dat echter wel verwachten kunnen teleurgesteld raken.

Dit boek is voor liefhebbers van snelle actie en een razend verhaal. Er is een echte held, onverwoestbaar, knallende actie die typerend is voor dit soort verhalen en daarmee geregeld de grenzen van het geloofwaardige opzoekt. Is dat erg? Nee. ‘Dwaalspoor’ is een lekker boek geworden dat je verzekert van een aantal uren uitvoerige actie in een angstaanjagend scenario. Omdat ik Masterplan niet heb gelezen weet ik niet of ik daar iets aan voorkennis gemist heb. Voor dit verhaal heb je gevoelsmatig dat niet per se nodig. De personages zijn precies afgemeten neergezet zodat je genoeg te weten komt om dit verhaal te begrijpen. Dit boek is dan ook prima als standalone te lezen. Een aanrader voor iedereen die ook van razende actiethrillers houdt!

‘Dwaalspoor’ was een meer dan aangename kennismaking met de schrijfkunsten van Pjotr Vreeswijk. Ik geef het dan ook graag 3,5 stevige sterren.