Good evening ladies and gentleman, this is your captain speaking. Please save your seat belts cause its gonna be long and wild flight Met dit in gedachte moet Matthew Reilly zijn boek Strijdperk hebben geschreven. Spetterende non-stop actie, verdorven geesten en echte helden zijn de ingrediënten die Strijdperk tot een heerlijk boek maken.

Als kapitein Shane Schofield (Scarecrow) met zijn team een geheime missie uitvoert, lopen ze in een hinderlaag die bijna Schofields hele team het leven kost. Schofield laat dit niet over zijn kant gaan en zet alles op alles om uit te zoeken wat er mis is gegaan. Al snel komt hij er achter dat zijn naam samen met een veertiental anderen prijkt op een hitlist waar premiejagers consequent en razendsnel korte metten mee maken. De opdrachtgevers zijn de twaalf rijkste en machtigste mannen van de wereld en het complot dat zij hebben uitgebroed zal de wereld op haar grondvesten doen schudden. Naast het redden van zijn eigen leven is Schofield ineens ook belast met het redden van de mensheid. Hij is de enige persoon die de wereld kan behoeden voor de ondergang, hij staat immers niet voor niks op de hitlist

Strijdperk is een spannend boek boordevol actie, waanzinnige stunts en stoere helden die James Bond doen verbleken. Reilly weet het adrenalinepijl door het hele boek heen op gevaarlijke hoogte te houden. Het verhaal is filmisch geschreven waardoor de lezer onderdeel wordt van het strijdtoneel en soms de neiging krijgt te bukken voor rondvliegende kogels en afgerukte ledematen. Hoewel Reilly uit Australië komt, doet het boek erg Amerikaans aan. Sommige scènes zijn wel erg over de top, maar het handhaven van deze kritische blik is onmogelijk. Reilly sleept je dan vlug weer terug het razendsnelle verhaal in. Dit boek is er echt één van verstand op nul en go with the flow. Laat het maar over je heen denderen. Voor mensen die een echte actiethriller niet schuwen is dit een aanrader!