Het is 9 jaar geleden dat Bobbie haar zus voor het laatst gesproken is. 9 jaar waarin ze zichzelf in haar carrière heeft gestort en heeft opgewerkt tot projectleider bij een groot bedrijf. En tot een burn out... Wanneer haar baas met een klusje voor haar komt op Bali - waar haar zus woont - grijpt Bobbie haar kans en plakt er (met enige stimulans door de bedrijfsarts) meteen een vakantie achteraan. Eenmaal op Bali gaan de dingen anders als gepland, wanneer haar zus niet erg vergevingsgezind is en het klusje toch niet zo eenvoudig blijkt...
'Nee heb je' is het meest recente boek van Charlotte de Monchy. Opnieuw weet ze te verrassen met een feelgood roman. Hoewel er veel clichés in terug komen (het is immers een feelgood), is het boek tegelijkertijd vernieuwend en eigentijds.

Volgens Bobbie werkt het leven als volgt; je volgt een goede studie, vindt een mooie baan en jaagt een goede carrière na om ruim te kunnen leven. Ze blijkt er echter alleen niet gelukkig van te worden; iets wat haar lijf al weet, maar haar hoofd nog niet. De continue werkdruk door het altijd (mobiel) bereikbaar zijn en altijd maar werken, om niet aan andere dingen te hoeven denken, is wat haar opbreekt. Ze gaat de ontdekkingsreis met zichzelf aan. Iets wat tegenwoordig kenmerkend schijnt te zijn (zeggen sommigen), doordat wij millenials met te veel keuze mogelijkheden opgroeien en te veel te horen krijgen dat het leven maakbaar is. Hiermee snijdt Charlotte een actueel onderwerp aan, wat maakt dat het erg herkenbaar is. Daarnaast is Bali natuurlijk sowieso al hot-item, want welke twintiger is daar nou niet geweest? (IK!)

Ondanks dat het een actueel onderwerp is, wordt het verhaal luchtig en grappig geschreven. De manier van schrijven is verfrissend; niet te beladen, niet te dramatisch en toch meeslepend. Het verhaal wordt vanuit het perspectief van beide zussen geschreven. Daardoor komt de relatie en de ontwikkeling van de relatie tussen beide zussen op een mooie manier naar voren.

Conclusie: een heerlijke feelgood van deze tijd en zeker een aanrader. Wat mij betreft is Charlotte een van de beste Nederlandse schrijfsters op het gebied feelgood romans. Ze schrijft op een nuchtere, niet-overdreven-prins-op-het-witte-paard manier haar romans, waardoor haar boeken heel herkenbaar, realistisch en humoristisch zijn.