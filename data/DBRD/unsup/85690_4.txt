De Jager is het eerste deel van een nieuwe serie over een seriemoordenaar in hachelijke situaties. Onthoud alvast de naam Tom Wood want hij staat aan het begin van een glansrijke carrière. Met De Jager heeft hij een vrij indrukwekkend debuut geschreven dat niet moet onderdoen voor boeken van doorwinterde schrijvers als Ludlum of Vance.

Het verhaal is in feite vrij klassiek: een huurmoordenaar pleegt in opdracht een moord en komt vervolgens zelf op de dodenlijst van die iemand terecht. Het enige dat zijn leven kan redden is ontdekken wie de opdracht heeft gegeven en waarom. De jager wordt zo de prooi, en wordt opnieuw de jager. De Jager zit boordevol actie. Van de eerste pagina tot de laatste word je meegesleept van het ene continent naar het andere in een gevecht op leven en dood. Wood schrijft vrij gedetailleerd en de actie-scènes lijken hem gemakkelijk af te gaan. Elk beeld dat hij beschrijft wordt diep uitgekiend zodat je je meteen in het verhaal waant. Iets die bij sommige schrijvers nogal eens te wensen overlaat.

tomwoodWel spijtig dat zijn personages vrij oppervlakkig blijven. Meestal gaat hij niet diep in in de gedachtewereld van zijn personages. Zo blijft Victor, de huurmoordenaar en het hoofdpersonage, altijd wat onbereikbaar en vreemd. Een uitzondering hierbij is misschien Reed, een rivaliserende huurmoordenaar die ingehuurd wordt om Victor te doden. In tegenstelling tot andere personages krijgen we een vrij mooi beeld van de psyche van Reed die veel weggeeft van dat van een psychopaat. Ook mooi zijn de beschrijvingen van slachtoffers die op het punt staan te sterven.

Wat De Jager speciaal maakt is dus niet zozeer het verhaal dat een vrij klassieke succesformule volgt, maar wel de manier waarop het geschreven is. Tom Wood kent duidelijk zijn vak, hij weet waarover hij schrijft, zoals b.v. te zien is in de manier waarop hij wapens, omgevingen en moorden beschrijft. Verder is De jager een rollercoaster van actie en emotie. Geen slappe inleiding die ons langzaam in het verhaal wil slepen, geen plot die zich pas na honderden pagina’s ontvouwt, maar een verhaal die je vanaf de eerste pagina’s meesleept in een zieke wereld, waar we liever allemaal buiten blijven, en je verplicht om steeds verder te lezen.

Terwijl ik zelf geen fan ben van series smaakt De Jager duidelijk naar meer..

Met dank aan de boekerij voor het exemplaar.