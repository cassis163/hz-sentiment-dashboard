Alter Ego heeft om te beginnen een mooie cover: links een figuur, onherkenbaar in een soort pantserkostuum, daarnaast een jonge vrouw, met tussen hen een grote wolkenkrabber.

Het plot draait om superhelden (de Rebellen), die, nadat hun stad jarenlang werd geregeerd door criminele benden, de boel op orde hebben gebracht, mede dankzij hun superkrachten. Maar niet iedereen profiteert hiervan: de verslagen Anarchisten, waarvan sommigen ook bepaalde krachten hebben, mogen in de stad wonen maar met regels van de Raad van de Rebellen. Nova heeft jaren geleden haar familie verloren en is opgegroeid bij haar oom en zweert sindsdien wraak te nemen. Als ze een kans krijgt om te infiltreren, pakt ze die aan, niet wetende dat alles niet zo zwart/wit als haar altijd is voorgespiegeld.

Het is een niet alledaags verhaal, over superhelden, wat maakt dat het leuk leest. De schrijfstijl is ook prettig en doordat je het verhaal door verschillende karakters beleeft, blijft het onderhoudend en wil je blijven lezen.
Nova is een leuk karakter en je leeft met haar mee. De kant van de Rebellen komt ook geloofwaardig over, ze willen alleen maar het beste, maar dat blijkt moeilijker dan gedacht.
Tegen het eind van het verhaal zijn er diverse cliffhangers, spanning alom, en het (open) einde kwam totaal onverwachts. Ik ben dan ook erg benieuwd naar deel 2.

Ik vond het een erg leuk boek en kan het zeker aanbevelen.