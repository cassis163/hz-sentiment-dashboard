Beazlys, een gerenommeerd Amerikaans veilinghuis veilt De Metamorfose, een 17e eeuws schilderij. De veiling wordt echter verhinderd wanneer Hilda Baum, een Nederlandse jodin, beweert dat het schilderij haar eigendom is, omdat het aan haar in 1943 in Dachau overleden vader toebehoorde en door de Nazis werd geroofd. De jonge, erg ambitieuze advocate Mara Coyne van het befaamde advocatenkantoor Severin verdedigt de belangen van Beazlys en moet hierbij samenwerken met de jurist van het veilinghuis, Michael Roarke. Deze laatste is een vroegere minnaar van Mara en het onvermijdelijke gebeurt de vroegere gevoelens flakkeren opnieuw hoog op en ze beginnen een relatie, die gezien hun wederzijdse belangen, voorlopig geheim moet blijven. Tijdens de voorbereiding van het proces ontdekt Mara tot haar ontzetting dat Michael hun relatie alleen maar heeft aangegaan om haar te kunnen misleiden. De eigendomsbewijzen van het schilderij blijken destijds immers vervalst te zijn door diens oudoom, Eduard Roarke. Mara staat nu voor een verscheurende keuze: gaat ze de belangen van Beazlys verder verdedigen, wetende dat ze hiermede Hilda Baum schade zal toebrengen, of gaat ze er integendeel voor zorgen dat recht geschiedt en Hilda Baum haar rechtmatige eigendom en intiem erfstuk terug krijgt, beseffende dat ze door dit laatste te doen, haar carrière bij het advocatenkantoor Severin vernietigt en zulks op het punt waarop ze, mits het winnen van deze rechtszaak, zo goed als zeker partner van het advocatenkantoor wordt, waardoor haar jonge carrière een enorme impuls zou krijgen.
Deze debuutroman van Heather Terell, een advocate, die bij twee van Amerikas grootste advocatenkantoren heeft gewerkt en tevens kunstgeschiedenis studeerde, is duidelijk een schot in de roos. Heather heeft in haar werk en door haar studies, inspiratie opgedaan die ze heeft benut om deze erg boeiende roman te schrijven en ze doet het met verve. Het boek is in een vlotte verteltrant geschreven en leest als een trein dank zij de realistische details en de nauwkeurig uitgewerkte personages. De roman flitst bovendien heen en weer tussen drie verschillende tijdperken (de 17e eeuw in Nederland, de oorlogsjaren in Amsterdam en Berlijn en tenslotte het hedendaagse New York), zodat je eigenlijk drie aparte verhalen leest die één gemeenschappelijk object (het schilderij) als bindpunt hebben en schitterend ineen vloeien in een prachtig slot. Heather Terell kondigt in een nawoord aan dat zij bezig is aan een volgende roman. Ik zie er met belangstelling naar uit want dit debuut is zéér beloftevol en draagt de kiemen van een mooie literaire carrière.