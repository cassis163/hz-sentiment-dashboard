In Misstap maken we kennis met een aantal mensen, die allemaal in dezelfde straat in de gerenommeerde wijk Benoordenhout in Den Haag wonen. Agnes en Harry, Guusje en Bo, en Wouter.
Agnes en Harry zijn daar komen wonen nadat Agnes een grote geldprijs gewonnen heeft. Agnes heeft een schoonheidssalon en Harry werkt als ovenist in een crematorium.
Guusje en Bo wonen er net, nadat Guusje het huis van haar oma geërfd heeft. Zij geven een tuinfeest voor vrienden en buren.
Wouter is eigenaar van een aantal beachclubs.
Tijdens een hittegolf vinden een aantal afschuwelijke moorden plaats op jonge, blonde vrouwen. Zij zijn in de duinen gedumpt met afgehakte handen en blijken allemaal kort daarvoor op Tinder actief te zijn geweest.
Is er een seriemoordenaar aan de gang, een psychopaat?

Britt, die nog niet zo lang geleden haar man en zoontje verloren heeft bij een ongeval en net naar Den Haag verhuisd is, wordt door haar vriendin Anja, die rechercheur bij de politie is en Britt een zetje wil geven haar beroep als privédetective weer op te pakken, haar te helpen bij het onderzoek naar de moorden.

Alle in het boek voorkomende personen zijn nauwkeurig en uitgebreid neergezet, met hun goede en slechte kanten,
Er wordt steeds van perspectief gewisseld en het verhaal wordt vanuit de verschillende personen verteld. Hierdoor ontstaat een totaalbeeld dat Misstap meerwaarde geeft.
Het boek begint tamelijk ontspannen, maar na een honderdtal bladzijden wordt de spanning snel opgebouwd en als lezer denk je steeds te weten hoe het verhaal verder zal gaan. Tot er weer nieuwe informatie boven komt en je op het verkeerde been gezet blijkt te zijn. Pas als je het boek bijna uit hebt, komt alles samen en vallen de puzzelstukjes op hun plaats. Ook het motief voor het afhakken van de handen van de slachtoffers wordt gaandeweg het boek duidelijk.
De subtitel van Misstap is Soms kun je maar beter niet weten wat je buren doen... Nadat je dit boek gelezen hebt, kan je niet anders dan het daarmee eens zijn en je afvragen hoe goed je zelf je buren kent.

Jet van Vuuren (Amsterdam, 28 december 1956) is het pseudoniem van Hennie de Groot, beeldend kunstenaar en boekhandelaar. Zij debuteerde in 2011 als Jet van Vuuren met de thriller Zomerdruk. De Groot won twee maal de verhalenwedstrijd van dagblad Trouw.
Misstap is de 10e thriller van Jet van Vuuren en zij publiceerde daarnaast ook enkele korte verhalen.