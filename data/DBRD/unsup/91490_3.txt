Harlan Coben behoeft geen introductie meer. Ruim tien jaar geleden begonnen zijn boeken in vertaling te verschijnen en sedertdien kunnen Nederland en Vlaanderen genieten van zijn reeks rond de sportagent Myron Bolitar, en van zijn andere standalonethrillers. Gezien Cobens succes is het verbazingwekkend dat al zijn vroegere werk nu pas in de Nederlandse vertaling werd uitgegeven.
Altijd op zoek naar nieuwe klanten vermaakt Bolitar zich op een golftoernooi als zijn hulp wordt ingeroepen. De zoon van golfspeler Jack Coldren die op het punt staat weldra een belangrijk toernooi te winnen, is ontvoerd. Inmenging van de politie wordt verboden. De timing van de ontvoering is verdacht. Ruim twintig jaar geleden verloor Coldren tijdens hetzelfde toernooi de wedstrijd omdat zijn caddie hem een verkeerde golfclub gaf. Het lijkt alsof iemand hem zijn comeback niet gunt...
Humor is een belangrijke factor in de boeken van Coben en in Ontwricht maakt hij daar geen uitzondering op. Het sarcasme van Bolitar voert de boventoon. Ook zijn medepersonages kunnen er wat van, bijvoorbeeld als ze commentaar leveren op de 'open-deur-conclusies' die Bolitar geregeld trekt. "Met zoveel intelligentie ben ik blij dat je aan onze kant staat", merkt de moeder van de ontvoerde jongen al vrij snel op.
Behalve de humor is er ook nog een kleine karaktertekening. In Ontwricht wordt die gevormd door Bolitars vriend Win. De moeder van Win heeft er de hand in dat Bolitar betrokken wordt bij de ontvoeringszaak. Helaas kan hij dat niet bespreken met zijn vriend, omdat Win al sinds hun jeugd niet over zijn moeder wil praten. Dit drama toont in Ontwricht aan dat Coben niet altijd humor nodig heeft om een goed boek te schrijven.
In het dossier over Harlan Coben dat op de site van Crimezone staat, zegt de auteur niet veel op te hebben met puzzeldetectives à la Agatha Christie. Dat is merkbaar in Ontwricht: de plot zit goed in elkaar, maar de lezer kan maar tot op zekere hoogte meespeuren met Bolitar. De aanwijzingen die nodig zijn om alles op te lossen, komen pas op het einde tevoorschijn. Geen puzzelplezier dus, maar Coben maakt dat meer dan goed door zijn plot.
Met Ontwricht zijn nu eindelijk alle ontbrekende delen over Bolitar in het Nederlands verkrijgbaar. We kunnen weer uitzien naar nieuwe delen.