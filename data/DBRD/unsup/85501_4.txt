De dood van Christopher Marlowe, met onder andere zijn Faustus een van de grootste Britse schrijvers, is altijd in nevelen gehuld gebleven. Hij werd neergestoken in een huis in Deptford, maar de omstandigheden waarin dit gebeurde zijn ver van duidelijk. Louise Welsh geeft er in Het mysterie van Marlowe haar eigen invulling aan. Ze laat Marlowe zelf aan het woord over zijn laatste dagen: 'Wat volgt is het waarachtige verslag van de omstandigheden die tot de moord op mijn persoon hebben geleid.' Marlowe weet met andere woorden al vier dagen tevoren dat hij zal sterven. Hoe hij tot die conclusie is gekomen, lezen we naarmate zijn relaas vordert. Het mysterie krijgt langzaam opheldering in donkere kroegen en smalle stegen, tussen slordige boekenstalletjes en in de schaduwrijke parken van het almachtige en dreigende Londen. We leven mee met de ijdele Marlowe, verraden door iedereen die hem dierbaar is, een speelbal in handen van zij die Kroon en Religie bewaken.

Louise Welsh schreef een verrassend goede en sfeervolle historische thriller. Die Dagger Award voor haar debuut, De donkere kamer, was echt geen toevalstreffer.