Steeds meer Italiaanse misdaadauteurs zijn ook in onze boekenwinkels terug te vinden. Andrea Cammileri is waarschijnlijk de bekendste, maar ook Niccolò Ammaniti (Ik ben niet bang), Giorgio Faletti (Ik dood), Massimo Carlotto (de Alligatorreeks), Marcello Fois (de reeks rond advocaat Bastianu) en Giancarlo De Cataldo (schrijver van het
indrukwekkende debuut De bende van Magliana) zijn intussen min of meer gekende namen. De Cataldo stelde een bundel samen met de beste Italiaanse crimeverhalen. Het genre wordt
wel eens de 'Italiaanse noir' genoemd. Nochtans, zo zegt De Cataldo in zijn voorwoord, heeft iedere auteur zijn eigen stijl ontwikkeld, volledig los van elkaar. De 'noir' als verzameltitel bestaat dan ook vooral in de perceptie. Toch komen vaak dezelfde onderwerpen terug: corruptie, georganiseerde misdaad en immigratie.
De negen verhalen in deze bundel zijn stuk voor stuk het lezen waard, met drie positieve uitschieters. Niccolò Ammaniti schreef samen met Antonio Manzini een absurd aandoend verhaal over een plastisch chirurg die zijn drugs ergens kwijt moet. Diego De Silva houdt het serener, met een aandoenlijk verhaal over een misdadiger die zich verschanst bij zijn onderbuurvrouw, een oud dametje. Na een wantrouwig begin groeit de verstandhouding.
Giancarlo De Cataldo tenslotte schreef misschien het origineelste verhaal over een nep-kidnapping die uit de hand loopt.
Misdaden is een leuk boek met hapklare brokken
voor op een zomers strand. Een Italiaans strand, als het even kan.