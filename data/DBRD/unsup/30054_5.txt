Jessica Townsend, Australische, heeft een aantal jaren in Londen gewoond. Deze stad inspireerde haar ook dit boek te schrijven. Eerder werkte ze als copywriter en redacteur. Ze is gek op openbaar vervoer, oude steden, hotels, Halloween, geheime genootschappen en gigantische katten. Diegene die over Morrigan gaan lezen in dit boek, zullen beleven dat al deze elementen op een zeer magische manier terugkeren in het boek.

GE-WEL-DIG!
Op de hardcover met papieren omslag zien we een meisje aan een rode paraplu hangen met achter zich een witte explosie. Een hele lading fonkelende gouden magische deeltjes verspreiden zich op de voorkant. De gouden letters ‘Nevermoor’ trekken de aandacht. Op de rug valt gelijk een detail op, waarmee ik in eerste instantie niet zo blij ben.. het is deel 1! Dat betekent dat er nog meer delen gaan volgen. Het geheel is mysterieus en magisch en nodigt gelijk uit tot lezen. De cover is in een woord: geweldig!

Sterke personages
Jessica Townsend heeft de personages in het eerste deel van Nevermoor gelijk erg sterk neergezet. Ondanks dat het boek barstensvol onmogelijke dingen zit, zijn de personages heel erg echt. Je ziet ze door het boek heen wandelen en krijgen steeds meer vorm. Stuk voor stuk nemen ze een plekje in je hart. Vooral Morrigan Crow, het vervloekte meisje, dat zeer snel zal sterven en die door niemand geliefd is, kruipt onder je huid. Ze is open, eerlijk, heeft lef en is een schat van een meid.

Een (andere) bijzondere verschijning is Jupiter Noord, met zijn oranje haar en baard is hij een opvallend persoon. Maar ook met hoe hij voor Morrigan opkomt, hoe hij alles voor elkaar krijgt en heel veel dingen weet te regelen valt hij op. Daarnaast is hij eigenaar van een wel heel opvallend hotel; de kamers veranderen constant. Zo slaap je in een eenvoudig bed, en dan is het een schip. Of heeft het bad pootjes!

Magisch dat zelfvertrouwen
Magie heeft een hele grote rol gekregen in het boek. Maar daarnaast draait het ook om angsten, vertrouwen en doorzettingsvermogen. De emoties waar Morrigan mee om moet leren gaan zijn voor velen herkenbaar. Ze voelt zich alleen. Niemand zit op haar te wachten, ze brengt alleen maar ongeluk en daarmee mist ze niet alleen een thuis en een veilige plek om op te groeien, maar ook zelfvertrouwen. Gaandeweg leert ze dat vrienden en familie heel veel kunnen brengen, op een positieve manier. Én dat je meer kunt dan je soms denkt.

Een minpuntje dan?
Het eerste deel over Nevermoor bevat nauwelijks illustraties. Alleen het begin van het hoofdstuk wordt ingeleid met een afbeelding. Een afbeelding die door het boek heen terugkeert. Een minpuntje? Mwah. Het had het boek wellicht nog fantastische kunnen maken. Maar de beschrijvende manier waarop Townsend het verhaal vormgeeft zorgt ervoor dat het verhaal beeld krijgt in je hoofd. Iets dat misschien wel net zo fijn is. Het is daarmee ook jouw verhaal.
De cover is wel prachtig geillustreerd, ook wanneer je het boek openslaat zie je een mooie illustratie van de huizen van Nevermoor en de dreigende Meute van Rook en Schaduw.

Voor 10-110 jarige kinderen
Het boek is echt voor oudere kinderen bestemd. Niet alleen het taalgebruik is wat pittig, ook de heftige scenes zijn nog niet voor iedereen geschikt. Maar de uitbundige beschrijvingen van de personages en de magie van Nevermoor maken het boek zo levensecht, dat het net is of je er zelf rondloopt. Townsend is er zeer goed in geslaagd magie de huizen van lezers in te toveren.

Toen ik eenmaal was begonnen met het boek, kon ik niet meer stoppen met lezen. Op momenten dat ik niet meer in de gelegenheid was om het boek te lezen, ging ik over op het luisterboek. Het moest zo snel mogelijk uit! En toch wilde ik dat ook weer niet. Ik wilde gevangen blijven in het adembenemende avontuur van Morrigan, ik wilde het zien wanneer de magie in Nevermoor tot leven kwam. Ik ben betoverd. Vijf sterren *****