Robert Galbraith is een speudoniem van J.K. Rowling, die hoopte in alle rust een thriller af te kunnen leveren. Het boek deed het niet onaardig tot op 14 juli 2013 bekend werd dat zij het had geschreven. Een advocaat van het kantoor dat haar belangen behartigd, had zijn mond voorbij gepraat. Zij zullen haar een schadevergoeding betalen maar het kwaad was al geschied. Het boek stond direct in alle toplijsten op de eerste plaats.

Fotomodel Lula Landry wordt dood gevonden op de stoep van het appartementengebouw waar ze woonde. Is ze gevallen of geduwd? Een uitgebreid onderzoek wordt gestart. Enige maanden later meldt de broer van Lula, John, zich bij Cormoran Strike, priv√©-detective die wel een nieuwe klant kan gebruiken. Hij zit praktisch op zwart zaad en is dakloos; hij slaapt in zijn kantoor. John wil dat Strike uitzoekt wie de moordenaar is. Hij biedt Strike een hoop geld dus die gaat, zij het in het begin enigszins met tegenzin, aan de slag. Samen met zijn nieuwe assistente Robin duikt hij in de geschiedenis van de familie en de achtergrond van Lula.

THE CUCKOO'S CALLING is een sympathiek en spannend boek met goede hoofdpersonen. Cormoran Strike is een man met vele gezichten; Robin echter, de assistente, zou nog wat beter uit de verf Mogen komen. Gezien de opzet van het boek zou het niet vreemd zijn als er meer verhalen over dit duo zouden verschijnen. Sterk is het feit dat het verhaal wordt afgepeld als een ui; er zijn steeds meer laagjes waarin bepaalde (onfrisse) zaken aan de orde komen.
Het goed in elkaar zittende plot wordt neergezet met vaart en gelukkig ook de nodige humor, terwijl toch tot uiting komt dat er met de dood van Lula iets zeer tragisch was.
Lees het boek niet omdat het van J.K. Rowling is; lees het voor wat het is, een fijn boek met interessante karakters. (Door: Jannelies Smit)