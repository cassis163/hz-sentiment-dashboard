Een knap gekozen titel: Het gerecht. Het heeft meer betekenissen en allebei de betekenissen zijn in het boek vertegenwoordigd.
Inge heeft een prettige schrijfstijl, waardoor je als het ware in het verhaal getrokken wordt en het je niet meer los laat tot het toch nog onverwachte einde. Dit had ik niet verwacht, maar misschien wel gehoopt? Dat zegt weer iets over mij, misschien. Ik heb het boek vlot uitgelezen.

Vanaf het begin is het een spannend verhaal, met een hoofdpersoon die je leert kennen als een volwassen vrouw, die midden in het leven staat en van zichzelf denkt alle oplossingen voor iedereen te kennen. Wat haar zo sympathiek maakt, is dat ze zich op den duur hier van bewust is en zichzelf corrigeert. Het is tenslotte niet de bedoeling in het leven dat men een oplossing voor anderen doordruk, omdat je er zelf van overtuigd bent dat het De oplossing is. De andere karakters zijn ook heel duidelijk beschreven, daardoor leest het boek ook zo gemakkelijk. Ook mooi te lezen hoe de auteur de bereidingen van diverse gerechten beschrijft. Daar spreekt een passie voor lekker eten uit, lijkt me.

Onvoorstelbaar wat er kan gebeuren in een leven in slechts vier weken. Hoe ver ga je voor gerechtigheid? En is dat ook 'recht'? Dat heeft me zeker beziggehouden.
Het einde van het verhaal is vrij abrupt, maar het past wel in de rest van het verhaal en bij het karakter van de hoofdpersoon.

De auteur hoeft zich volgens mij niet druk te maken of het boek goed ontvangen zal worden.
Het is een prachtig thrillerdebuut.