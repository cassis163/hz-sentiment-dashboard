Thrillerauteur Marelle Boersma (Arnhem, 1957) schrijft over actuele wantoestanden. Haar boeken zijn vaak gebaseerd op waargebeurde verhalen. Slachtoffers nemen meestal zelf contact met haar op, omdat ze hun verhaal willen vertellen en daarmee anderen willen waarschuwen. Marelle Boersma helpt graag een handje mee door hun verhaal te verspreiden. Nobody is alweer haar negende thriller en ook dit verhaal is gebaseerd op waargebeurde ervaringen.
Als blijkt dat de 17-jarige havo-scholiere Lynn in de problemen zit, neemt haar lerares Vivian het voor haar op alsof het haar eigen kind is. Ondanks de waarschuwingen van de schooldirecteur en de goedbedoelde adviezen van haar zus Nanet gaat Vivian toch op onderzoek uit. Ze ontdekt dingen die het daglicht niet kunnen verdragen, kijkt de dood in de ogen, maar gaat onverhoopt door. Tot op een dag haar kleine neefje Milan spoorloos verdwijnt en alles erop wijst dat hij ontvoerd is door de duistere personen die ook Lynn in hun greep houden. Het smerige spel is nog lang niet gespeeld, maar of de finish ooit gehaald wordt is nog maar de vraag.
Verreweg het meest griezelige aan deze keiharde thriller is dat je weet dat het boek gebaseerd is op waargebeurde ervaringen. De gebeurtenissen in het boek zijn ronduit schokkend en het is moeilijk voor te stellen dat er überhaupt mensen zijn die zich schuldig maken aan dit soort walgelijke praktijken. Ondanks dat het misselijkmakend is, is het goed dat er over een onderwerp als dit geschreven wordt. Het verhaal, al dan niet geplaatst in een fictieve setting en met verzonnen namen om de anonimiteit van het slachtoffer te waarborgen, moet verteld en - nog belangrijker - gehoord worden. Wie weet kan er dan ooit een einde komen aan de misdadige en gruwelijke machtspelletjes die gepaard gaan met ontzettend veel pijn, verdriet en blijvend trauma voor alle slachtoffers van psychische, fysieke en seksuele mishandeling.
Noboby is een beangstigend verhaal als je gelooft in het bestaan van een genootschap dat geheime bijeenkomsten voor topmensen organiseert, met als doel al hun wensen te vervullen. Dat hierbij talloze grenzen overschreden worden, is van ondergeschikt belang. Een elite-club waarbij de leden ervan uitgaan dat de zonden verheerlijkt mogen worden, omdat er nu eenmaal niets fijners is dan dat. Als je twijfelt aan het bestaan van een dergelijke club, kan het verhaal zeer ongeloofwaardig overkomen. De beleving van het verhaal valt en staat met de mate waarin je erin mee kan gaan. Denk voordat je oordeelt wel even aan de zinnen voor in het boek. Die luiden: “Als er weinig bewijzen zijn, is het dan niet waar? Om het te kunnen stoppen, moeten we het geloven”.
Er zijn weinig personages waarover uitgebreid geschreven kan worden, maar de hoofdpersonages in Noboby zijn in ieder geval goed neergezet. Lynn, Vivian en clublid Martin Meidam zijn geloofwaardige, levendige karakters. De hechte band die gaandeweg tussen Lynn en Vivian ontstaat, is enigszins dubieus doch niet geheel vreemd te noemen. Zeker als je je bedenkt dat Vivian niet altijd volgens het boekje gehandeld heeft, want hierdoor kon hun bijzondere relatie als vanzelf ontstaan. De plot is redelijk sterk. Helaas is het verhaal niet overal even spannend, maar er zijn gelukkig genoeg verrassende wendingen die de nieuwsgierigheid blijven prikkelen waardoor je geboeid blijft tot de adembenemend spannende ontknoping bereikt is. Dit boek van ruim 320 bladzijden heeft korte hoofdstukken en kent verschillende vertelperspectieven. De schrijfstijl is helder, vlot en prettig.
Boeken van Marelle Boersma mag je eigenlijk niet missen want er wordt over gepraat en wie weet draagt het daardoor zelfs een steentje bij aan de verbetering van onze maatschappij. Nobody is niet haar sterkste boek maar wel eentje dat je gelezen moet hebben.