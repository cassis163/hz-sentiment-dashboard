De auteur neemt ons mee op reis naar een bos in heel gedetailleerde beschrijvingen van alles wat daar groeit en leeft: planten en dieren.
Hierdoor zie je ook de dieren voor je, terwijl je leest. Ze hebben allemaal hun bezigheden en hun eigenaardigheden, zoals dat ook met mensen het geval is.

Moeder Slak wordt ongerust als een eitje maar niet uit wil komen; het wordt alleen maar groter en groter. Wanneer Ilse Slak uiteindelijk door honger gedreven uit haar eitje komt is iedereen verbaasd over de enorme omvang van dit nog jonge wezentje.
De familie Slak moet door de stevige honger van Ilse steeds verhuizen want ze eet zelfs gaten in het blad waarop ze wonen!
Ilse kan zich niet beheersen en neemt nadat ze een gesprek afluistert tussen haar vader en moeder, het besluit om te verhuizen. Ze gaat op zoek naar een geschikt blad helemaal voor haar alleen, waar ze niemand in de weg zit. Ilse gaat op weg naar Het Wilde Bos.

En dan beginnen de problemen pas echt; waar Ilse ook gaat hindert ze andere dieren door haar omvang of door haar slijmspoor. De andere dieren in het bos beginnen elkaar te waarschuwen voor Ilse en noemen haar een monster.
Wanneer ze op een dag uit gaat rusten voor de ingang van familie Mestkever is de maat vol. Vader Mestkever kan zijn gezin niet voeden zolang Ilse de ingang blokkeert. En Ilse is niet van plan weg te gaan omdat ze wil slapen, laat ze boos aan vader Mestkever weten.
Ook Pim de Uil kan haar niet tot andere gedachten brengen en komt heel teleurgesteld weer terug naar de andere dieren.
Iedereen is het beu hoe Ilse zich gedraagt; niemand vind haar leuk en ze mopperen allemaal op haar.

Ilse Slak wordt wakker van de kou en merkt dat haar slakkenhuis is verdwenen!
Mart Merel geeft haar de raad om de hulp van de slimme Kabouter Speurneus in te roepen. Speurneus gaat op zoek naar de dief en wordt daarbij geholpen door Vlieg. De tijd tikt maar door en de kans dat Ilse uitdroogt zonder haar slakkenhuis wordt steeds groter.

Is er iemand die Ilse wil helpen en kan ze dan nog wel op tijd gered worden?

Kabouter Speurneus - De zaak van het verdwenen huisje is een verhaal dat gaat over de angst voor iets dat onbekend is, over 'anders zijn' en bovendien is het een verhaal dat tot nadenken stemt over de vraag waarom iemand steeds zo snel boos is.

Kinderen zullen deze boodschap snel oppikken door het rustige en natuurlijk aanvoelend taalgebruik in het boek.