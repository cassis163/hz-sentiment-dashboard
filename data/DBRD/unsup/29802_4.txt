Wat een interessant en spannend boek is de Goden van Gotham. Het verhaal gaat over Timothy Wilde, een jonge man die door een brand met explosies gewond geraakt is en ook nog eens zijn baan is kwijtgeraakt. Zijn invloedrijke broer verzorgt hem een tijdje en heeft een andere baan voor hem geregeld. Tim mag aan het werk als politieagent bij de pas opgerichte politie. Tim is al jaren in stilte verliefd op Mercy, de dochter van de eerwaarde Thomas Underhill. Voor haar heeft hij alles over.

Tim neemt zijn nieuwe baan ondanks zijn tegenzin erg serieus en als hij op straat tegen het meisje Bird, opbotst neemt zijn leven snel een andere wending. Bird blijkt namelijk in een bebloede nachtjapon ontsnapt te zijn uit het huis waar ze woonde. Tim en zijn hospita nemen het meisje onder hun hoede en ontdekken langzaamaan waar zij werkelijk vandaan komt en hoe zij onder het bloed is komen te zitten.

Ondertussen gaat het werk van Tim ook gewoon door, er worden dode Ierse kinderen gevonden, er zijn rellen en de onrust tussen de Protestanten en Katholieken en blanke en zwarte mensen zorgen ervoor dat Tim en zijn collegas hun handen vol hebben.

Het is een verhaal vol moed, liefde, opoffering, angst, geloof en hoop. Het verhaal is goed geschreven, soms moet je even wennen aan de straattaal die gebruikt wordt, maar over het algemeen is het prima te lezen. Het verhaal is goed opgebouwd, de lezer leert de hoofdpersonen gaandeweg steeds beter kennen en er zitten spannende, soms verrassende wendingen in het verhaal. Soms denk je als lezer te weten wat er gaat gebeuren, maar dan blijkt het totaal anders te gaan of heb je maar gedeeltelijk de juiste conclusies getrokken.

De lezer krijgt door het verhaal een kijkje in hoe het leven in het New York van 1845 was. Elk hoofdstuk begint met een korte tekst uit een krant of brief uit die tijd.

Sommige stukken maken de lezer boos en verdrietig, andere stukken geven juist hoop en laten zien hoe de dingen veranderd zijn, dat veel dingen verbeterd zijn ten opzichte van toen. Denk alleen maar aan de hygiëne die in het boek als bar slecht beschreven wordt. En de medische zorg die ook zeker verbeterd is.