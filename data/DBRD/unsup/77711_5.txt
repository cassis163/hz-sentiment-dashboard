OVER DE INHOUD:

Raaf en Papegaai wonen in een bos samen met hun andere vriendjes. In dit bos regent het vaker en is het altijd koud. Neef Kaketoe vertelde, toen hij een tijd geleden op bezoek was, hoe mooi het is in het paradijs waar hij naar toe gaat. Altijd warm weer, lekker eten, de mooiste bomen en aardige dieren. De allerlekkerste fruitsoorten groeien daar aan bomen, planten en struiken. Daar willen Raaf en Papegaai ook wel naar toe. Raaf ziet het fruit voor zich, de lekkere insecten en voelt de warme zon al op zijn veren. Vanaf dat moment kunnen ze aan niks anders meer denken. Ze dromen over het paradijs. Toch twijfelt Papegaai en vraagt zich af, of het wel zal lukken om het paradijs te vinden.
‘Het klinkt wel erg ver weg’, zegt hij voorzichtig tegen Raaf. Raaf antwoordt ‘als neef Kaketoe het kan vinden, kunnen wij dit ook!’ en knikte daarbij stellig met zijn hoofd.
Dan zegt Papegaai ‘ik heb al lang geen bananen en mango’s meer gegeten en heb het altijd koud’. Een paar dagen later, als ze het weer koud hebben kijken ze elkaar aan en weten het zeker: ze gaan op reis. Het wordt een lange en spannende reis, want Raaf en Papegaai verdwalen. Onderweg ontmoeten ze Lederschildpad en vragen aan hem of hij weet waar het paradijs ligt. Lederschildpad helpt ze. Raaf en Papegaai zijn vaak moe van het vele vliegen op één dag en slapen dan ’s nachts in een bos of op een eiland, waar ze vrienden worden met de dieren die daar wonen: leeuwen, luiaards en gorilla’s. Tijdens hun reis komen ze van alles tegen: storm en regen, een regenboog, een woestijn, een oceaan en vogels die ze nog nooit hebben gezien.

Gaat het Raaf en Papegaai lukken om het paradijs te vinden? Welke avonturen beleven ze allemaal? Krijgen ze heimwee? Op alle vragen krijg je antwoord in dit boek.

MIJN MENING:

Dit boek heeft kleurrijke illustraties, die het aantrekkelijk maken voor kinderen om het zelf te lezen of voorgelezen te worden. De illustraties zijn levensecht getekend, zodat kinderen een goede indruk krijgen hoe het dier eruitziet.

De auteur heeft een vlotte en duidelijke schrijfstijl, zodat het voor kinderen goed te begrijpen is. De liefde waarmee dit boek is geschreven is voelbaar. De auteur verwoordt alles dusdanig, dat dieren tot leven komen. De uitleg over natuurverschijnselen, zoals onweer, regenbogen, verdampen en condenseren is aansprekend en wordt op een eenvoudige manier beschreven.

Het is niet alleen een prachtig verhalend boek, maar ook zeer educatief. Kinderen leren door dit spannend, avontuurlijke verhaal hoe je nieuwe vriendjes maakt, en hoe belangrijk deze zijn en dat je elkaar kunt helpen.

Aanrader!