In 2014 kreeg dit boek vijf sterren in de VN-thrillergids. Veel lof was er voor de subtiele beschrijving van het proces en de dilemma’s waar een advocaat te maken krijgt. Inderdaad wordt heel inlevend beschreven hoe advocaat Jason Kollarich een vals beschuldigde, verwarde Irak-veteraan probeert vrij te pleiten en hoe de rechter en de aanklager dit tegenwerken.
Minder subtiel en ook ongeloofwaardig vind ik de introductie van de echte schuldigen. Zij beramen een aanslag omdat hun familieleden bij een aanslag elders in de wereld zijn omgekomen. Ongeloofwaardig vond ik dat een plan voor een aanslag, voorbereid met veel mensen, zolang geheim kan blijven. Minder subtiel vond ik de beschrijving van de gevoelens en verdriet van deze nabestaanden die besluiten als wraak ook een aanslag te plegen. Wat veroorzaakt dat verdriet omslaat in wraak? En waarom bij deze nabestaanden? Dat vind ik wel interessant om te weten en daar ging Ellis maar heel summier op in.
De vijf sterren verbaast mij daarom. Zo’n 3,5 ster vind ik wel terecht omdat het einde toch nog een verrassing heeft.