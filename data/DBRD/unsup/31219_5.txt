Wat een heerlijk boek is Vonk! Het is al weer de zesde literaire thriller van Anita Terpstra en opnieuw beter dan de vorige. Vlot geschreven, spannend van begin tot het eind en met een verrassende ontknoping.
Dit keer staat het leven van een beroemd ballet-echtpaar centraal: de Nederlandse Mischa en de Russische Nikolaj. Voor de buitenwereld leiden zij een succesvol bestaan, met als enige smet het auto-ongeluk waarbij hun dochtertje is overleden. Maar dan vliegt de tijdelijke woning van het echtpaar in brand en lopen ze ernstige verwondingen op. De brand blijkt aangestoken en het droomhuwelijk niet meer dan een farce. Mischa en Nikolaj beschuldigen elkaar van brandstichting. Beiden hebben hiervoor een even geloofwaardig verhaal. Beiden hebben ook een motief. Wie van hen spreekt de waarheid?
Vonk wordt beschreven vanuit de twee hoofdpersonen, waarbij gebeurtenissen uit heden en verleden elkaar afwisselen. Een opzet die buitengewoon goed werkt, dankzij Terpstraâ€™s kundige schrijfstijl. Bewonderenswaardig hoe zij zowel het mannelijke als het vrouwelijke personage geloofwaardig weet neer te zetten. Zelfs zo goed, dat je als lezer continu op het verkeerde been wordt gezet en tot het einde in het ongewisse blijft over het plot. Een aanrader!