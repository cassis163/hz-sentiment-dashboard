Het boek Voor altijd verliefd is het derde deel in de Verboden vrucht-serie van Abbi Glines. Een serie die de lezer naast een goed verhaal ook de nodige portie romantiek en erotiek voorschotelt. Het perfecte boek om je lekker mee onder een dekentje te nestelen en gewoon te genieten.

Het verhaal is een greep uit het leven van Rush en Blaire. Het smoorverliefde koppel staat op het punt om te trouwen en ze zijn in verwachting van hun eerste kindje. Op het eerste gezicht lijken ze een perfect leven te leiden: ze houden van elkaar, hebben een mooi huis en zijn helemaal klaar om aan hun toekomst samen te beginnen. Dit is echter buiten de wil van Nan, de zus van Rush, gerekend. Zij heeft geen liefde gekend van haar ouders en omdat Rush als een vader voor haar is, kan ze het niet verkroppen dat hij nu voor Blair heeft gekozen. Alsof dat nog niet genoeg is, is Rush de zoon van een bekende rockgod en komt hij uit een chaotische familie. Blair heeft het ook al niet gemakkelijk gehad in haar verleden en wil nu vol voor hun kind en hun gezin kiezen. De vraag is echter, kan Rush hiervoor zorgen wanneer zijn familie hem zo vaak opeist? Zal hun liefde de moeilijke periode overwinnen?

Het verhaal is erg goed geschreven. Glines neemt je helemaal mee in de wereld van Rush en Blair. Via meeslepende dialogen vanuit het perspectief van beide personages heb je als lezer het gevoel dat alles zich echt voor je ogen afspeelt. Het feit dat het verhaal grotendeels door de twee hoofdpersonages wordt verteld, creëert het gevoel dat je de emoties die zij voelen zelf ook kan voelen. Het boek bevat enerzijds pakkende romantische stukken en anderzijds een aantal expliciete seksscènes waarbij je je fantasie even helemaal de vrije loop kunt laten gaan. Het verhaal zit goed in elkaar. Een aantal verrassende wendingen zorgt ervoor dat de roman van begin tot einde blijft boeien. Wanneer je de eerste twee boeken nog niet hebt gelezen, heb je soms wel onvoldoende een idee van wat er zich al eerder tussen Rush en Blair heeft afgespeeld en hoe gecompliceerd hun verleden nu juist is. Dat is een minpunt wanneer je het verhaal ziet als een losstaande roman. Wanneer je natuurlijk alle drie de boeken leest, zal dit waarschijnlijk geen punt meer vormen.

Over het algemeen gezien is Voor altijd verliefd een erotische roman die je zeker laat uitkijken naar meer van deze schrijfster. Een echte aanrader om je tijdens de koude winterdagen mee te verwarmen!