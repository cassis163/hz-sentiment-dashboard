'Goed Bitter Best' is een van mijn favorieten uit mijn eetboekenverzameling. Ik had een goede reden om het boek op te zoeken en te herlezen, namelijk om het te kunnen vergelijken met het nieuwste werk van Ria Loohuizen, dat over zilte en bittere smaken gaat. Over die vergelijking meer in mijn recensie van 'Zilt en bitter', die binnenkort op Hebban.nl/culinair verschijnt.

'Goed Bitter Best' is een heel goed boek met veel informatie over en recepten voor bittere groenten en kruiden. Absint, cichorei, kardoen, paardenbloem, wijnruit en vele andere bittersmakende planten passeren de revue. Geen foto's, slechts tekst en hier en daar een tekening. Leuk ook, dat naast de namen van de planten de volksnamen vermeld staan. Zo heet boerenwormkruid bijvoorbeeld ook wel reinvaren, kostkruid, tente of gouden knoopjes.
Citaten illustreren de cultuurhistorische achtergrond en daaruit blijkt o.a. dat 'bitter' niet alleen in de keuken, maar ook in de geneeskunst werd gebruikt:

De ruim 80 recepten doen je voor het merendeel het water in de mond lopen: varkensmedaillons met lof en koffie, geroerbakte postelein (met vis!), waterkerssla met radijsjes en appel, het is/klinkt allemaal even lekker.
Loohuizen besteedt op een tiental pagina's tevens aandacht aan het aanmaken van sla: Leerzaam en nuttig. Een Frans gezegde luidt: "Wanneer men sla maakt moet degene die het zout toevoegt wijs zijn, degene die de azijn toevoegt gierig zijn en degene die de olie toevoegt kwistig zijn."

Dit boek dateert van 2005 en is nog altijd verkrijgbaar, in tegenstelling tot de vermelding op deze site. Aanrader, want voor een spotprijs te koop bij een bekende boekenwebshop!