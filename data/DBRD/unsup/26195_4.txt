Eekhoorn nodigt iedereen uit voor een feestje omdat het een mooie dag was. De andere dieren uit het bos vinden dit maar vreemd. Dat is toch geen goede reden! Maar Uil legt het uit: “Alles waar je blij van wordt is reden voor een feestje.”
Omdat alle dieren wel een reden kunnen bedenken, zijn er die avond heel veel feestjes. Maar wie komt er dan op visite?

Feestjes wie houdt er niet van. Kleuters zijn ook dol op feestjes, vooral wanneer ze zelf een feestje mogen geven. Een onderwerp waar je altijd vrolijk van wordt. Het verhaal is luchtig en grappig neergezet, want als iedereen op hetzelfde tijdstip een feestje geeft wie komt er dan op visite? Gelukkig is de oplossing geniaal bedacht. Het boek is goed voor te lezen, er is best wel veel tekst, maar de zinnen zijn niet te lang en de verhaallijn is goed te volgen. Eventueel lees je het verhaal in twee keer voor, maar natuurlijk ben je wel nieuwsgierig hoe het afloopt. En op wie is Haas verliefd........? :)

De illustraties (aquareltekeningen) van Ingrid en Dieter Schubert zijn weer geweldig, zachte kleuren, grappig, herkenbaar en paginagroot. De gezichtsuitdrukkingen van de dieren worden ook goed weergegeven. Geweldig hoe Muis vol adoratie opkijkt naar Haas. Al met al een feestje om te bekijken en voor te lezen.

Het boek is geschikt vanaf 4 jaar .