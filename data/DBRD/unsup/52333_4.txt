Links en rechts had ik af en toe wat opgevangen over 'Zij Die Hoort'. Het debuut van een Nederlandse schrijfster. Een fantasy roman voor young adults. Aangezien er niet echt bijster veel Nederlandse fantasy auteurs zijn voor zover ik weet (daar mag zeker verandering in komen!), was mijn nieuwsgierigheid toch wel gewekt. Zeker toen ik erachter kwam dat het over draken ging!

Toen ik dit boek in de bibliotheek zag staan, aarzelde ik dan ook geen moment en nam het mee naar huis. Om eenmaal thuis het meteen open te slaan en terecht te komen in een wondere wereld: de wereld van Drägan Duma. Een wereld vol majestueuze draken en magie. Waar boosaardige wezens de mensen en draken proberen te vernietigen. Samen met Jill leer je deze prachtige wereld kennen. Steeds ontdek je iets nieuws. Een apart wezen, een nieuwe titel of een bepaald gebruik. Alles wordt zeer gedetailleerd beschreven en ik kon dan ook helemaal opgaan in wat Patty van Delft had gecreëerd en heerlijk wegdromen...

Nou ja, als het verhaal dat toeliet! Het had even tijd nodig om op gang te komen, maar toen had Zij Die Hoort mijn volle aandacht en las ik bladzijde na bladzijde. Ik begon me steeds meer te bekommeren om Jill en alles wat ze met haar vrienden meemaakte en helaas al mee had gemaakt. Enige wat me af en toe een zucht van ergernis deed slagen was Jill's korte lontje. Dan werd ik weer een beetje op het feit gedrukt dat ze een tiener is en dat dit boek een Young Adult is, waar verhalen toch een beetje voorspelbaar kunnen zijn en alles altijd in grote lijnen op rolletjes loopt. Voor de hoofdpersoon althans. Waar onnadenkende acties bijna nooit echte gevolgen hebben.... Best wel jammer dat dit boek in dit ene opzicht zich niet onderscheidt van de rest.

Wees echter niet bang! Het verhaal mag er zeer zeker zijn en is absoluut niet saai en één groot cliché. Integendeel! Het heeft zijn angstige momenten, zijn hilarische momenten en het einde... zal je een traantje weg laten pinken. Nergens kreeg ik het gevoel van "been there, done that", nee! Ik werd in plaats daarvan op een uniek avontuur gestuurd, waar ik nu van aan het bekomen ben en waarop ik niet kan wachten om te vervolgen!

Zonder al te veel te verraden wil ik ook nog wat kwijt over de romantiek. Na een paar bladzijdes te hebben gelezen was ik bang dat naast de onbezonnen acties ook nog van een ander cliché gebruik werd gemaakt: insta-love. Als ik ergens een hekel aan heb... Gelukkig was mijn conclusie veel te voorbarig en kreeg ik in plaats daarvan een goed uitgewerkte dans van aantrekken en afstoten. Verhitte "discussies" en kibbel momenten. En natuurlijk heerlijke zwijmelscènes om bij weg te dromen *zucht*. Zo wil ik mijn romantiek vaker geschreven zien :D !

Dit laatste is misschien een klein beetje muggenzifterij, maar ik was wel een beetje teleurgesteld dat er geen aparte, fantasievolle namen gecreëerd waren voor onder andere de gaven die Jill en haar vrienden bezitten. Ik bedoel, de schrijfster heeft een geheel nieuwe taal bedacht, een geheel nieuwe wereld. Waarom zijn de krachten dan "gewone" Engelse vertalingen? Iceattack en Soulsnatcher? Dan had ik veel liever gezien dat hier Nederlandse benamingen voor gebruikt waren. Nu ging mijn rug een beetje krommen elke keer als ik zo'n woord weer tegen kwam en kon ik het gevoel niet van me afschudden dat ze vergeten waren om het te vertalen...


Conclusie
Zij Die Hoort is een ijzersterk debuut van eigen bodem. Het bevat een zeer gedetailleerd weergegeven wereld waar je graag in zou willen verdwalen. Vol prachtige draken en magie, heerlijke zwijmel momenten en een boeiend verhaal. Enige minpunt voor mij was het gebruik van Engelse vertalingen voor sommige dingen, terwijl er ook een eigen taal was bedacht. Dat zat me toch niet echt lekker... Afgezien van dat is het een boek dat ik iedereen, die dol is op draken of een goed en degelijk verhaal waardeert, kan aanraden :)

Deze recensie verscheen als eerste op CarpeLibra.nl