Het meisje uit het noorden, geschreven door Katarzyna Bonda, is de eerste van een nieuwe serie over Sasha Zaluska. De schrijfster is een bekende Poolse die al diverse detectives en de nodige prijzen op haar naam heeft staan.
Met Sasha Zaluska heeft ze een nieuwe literaire persoon in beeld gebracht. Het boek bezorgt je koude rillingen. Vanaf het begin word je meegezogen in het verhaal, dat vele kanten heeft. Er komen behoorlijk wat personages in voor, maar gelukkig is er aan het begin al een lijst waarop iedereen duidelijk wordt beschreven. Wat niet wegneemt dat je zeker in de eerste helft van het verhaal steeds even moet terugkijken wie ook al weer wie is.
Het boek begint in de jeugdjaren van de hoofdpersonen. Wat ze meemaken en hoe hun karakters zijn. Dan worden we getransformeerd naar twintig jaar later en gebeuren er niet zulke leuke dingen met afschuwelijke gevolgen. Katarzyna Bonda slaagt er op sublieme wijze in om de lezer steeds op het verkeerde spoor te zetten. Niet alles is wat het lijkt en niet iedereen is wie je denkt.
Eigenlijk is het enige negatieve dat je vanaf het begin een gevangene bent van het boek. Eenmaal begonnen met lezen is er geen houden meer aan: je wilt weten wat er allemaal gaat gebeuren en hoe het uiteindelijk afloopt.
En als het afgelopen is wil je het volgende deel gaan lezen want voor Sasha Zaluska is het niet klaar. Wat gaat er vervolgens gebeuren???