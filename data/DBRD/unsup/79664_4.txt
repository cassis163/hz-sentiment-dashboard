De vijf opdrachten is het eerste boek in de spannende jeugdboekenserie rondom een geheime club. Flora en Anniek zijn beste vriendinnen, maar in het dorp waar ze wonen valt weinig te bleven, eigenlijk is het er gewoon saai. Dan krijgt Flora een mysterieuze brief van een club met de naam De groene hand. Als Flora bij de groep wil horen dan moet ze zich eerst bewijzen en vijf opdrachten doen, heel spannend allemaal, maar gaat dit alles niet ten koste van haar vriendschap met Anniek?

De groene hand 1 – De vijf opdrachten is een geslaagde, veelbelovende kennismaking met de spannende jeugdboekenreeks De groene hand. Susan van ’t Hullenaar, de auteur van deze boekenreeks heeft een vlotte schrijfstijl en weet spanning, mysterie en avontuur samen te brengen in een leuk en origineel verhaal. Je beleeft als lezer het avontuur mee met het sympathieke meisje Flora. Je weet telkens precies net zoveel als zij, waardoor het verhaal van het begin tot het eind spannend blijft. Een verhaal waarin zowel jongens als meisjes voor komen. De vijf opdrachten is dan ook zowel voor jongens als voor meisjes vanaf ongeveer acht jaar een aanrader. Ook leuk om aan iets jongere kinderen voor te lezen en een fijn boek voor in de klas. Het boek leest zeer vlot weg. Eigenlijk is het boek gewoon veel te snel uit. Gelukkig is er wel al een tweede deel van deze serie verschenen, snel verder lezen dus!