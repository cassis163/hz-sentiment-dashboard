Vertel mij sprookjes’ verrast met acht moderne humoristische toverachtige verhalen, die door jong en oud gelezen kunnen worden. Allen verbergen een diepliggende boodschap of wijsheid; aan de lezer om deze te ontdekken en er iets mee te doen.

Het sprookje over ‘De heks Knudde-met-een-rietje’ doet vermoeden dat alles wat deze heks doet nergens op slaat. Dat ze niks kan. Maar is dat ook zo?

‘De schijterige schijtluis’ is erg angstig; hij durft zelfs zijn bed niet uit. Zijn moeder is het beu en laat een tovenaar komen om de schijterige schijtluis van zijn angst af te helpen.

De ouders van ‘Het overal poepende prinsesje’ zijn wanhopig. De vader gaat voor advies naar een oude tovenaar. Deze tovenaar weet waarom het prinsesje overal poept, hoe dit is ontstaan, maar ook wat er moet gebeuren; wat het beste is voor het prinsesje.

‘Het vieze mannetje’ was ooit het schoonste mannetje van het land. Dit veranderde toen hij voor de eerste keer ging wandelen buiten de stad waar hij woont. Hij ontdekte daar iets dat heel belangrijk is in het leven.

‘De wijnstok en het oude kind’ gaat over een wijnstok die altijd bloeide en die door iedereen bewonderd werd. Op een dag stond hij er verpieterd bij. De verzorgster was erg verdrietig en liet de dokter komen. De dokter schreef medicijnen voor, maar die hielpen niet. Het oude kind wist wel wat er aan de hand was. Lukte het haar om de wijnstok te helpen?

‘Sukko en Sukkelientje’ zijn arm; hun enige bezit is een broodmagere melkgeit en een kip. Ze eten elke dag een ei, drinken wat melk en soms hebben ze geluk en vinden ze in het berkenbos een paddenstoel. Dan gaat de kip raar doen; Sukko en Sukkelientje begrijpen er niks van en zijn verdrietig. Wat is er aan de hand met de kip?

‘De slome slak Sjakie’ woont in een grote tuin en knabbelt elke dag tevreden aan blaadjes van verrukkelijke bomen. Op een dag komt er een zanglijster aangevlogen die Sjakie met haar scherpe snavel grijpt en wegvliegt. Hoe gaat dit aflopen?

‘Het ding met de duizend knopjes’ klinkt heel raadselachtig en is het ook. Het is een groot apparaat dat plots op het grote plein stond. Het heeft heel veel knoppen en als je daar op drukt gebeuren er hele rare dingen. Sommige mensen vinden dit leuk en anderen willen het niet. Blijft het apparaat op het grote plein staan of moet het weg?

De auteur verwoordt grotendeels in begrijpelijke taal een aantal lessen voor het leven. Hij weet zich goed te verplaatsen in de denk- gevoels- en beleefwereld van kinderen. Kinderen kunnen zich herkennen in de sprookjes en ontdekken dat er altijd een oplossing is. Het mooiste zou zijn, als dit aanzet tot een gesprek tussen ouder en kind. Het enkele woord in het boek, dat voor kinderen misschien net iets te moeilijk is, kan al voorlezend uitgelegd worden. Dit levert meteen weer een grotere woordenschat op. Het boek is goed zelfstandig te lezen voor kinderen vanaf ongeveer acht jaar.

De kleurrijke illustraties vrolijken het boek op. De lieflijke cover nodigt uit tot het boek oppakken. Voor in het boek staat een overzichtelijke inhoudsopgave; bijzonder en handig dat deze vermeldt op welke bladzijde een sprookje begint en eindigt. Elk hoofdstuk begint in blauwe letters met: ‘Het sprookje van’ en daaronder in rode letters de titel. De tekst is in het blauw; de eerste woorden van elk sprookje ‘Er was eens’ zijn vetgedrukt.

Dit sprookjesboek is een waardevol boek voor jong en oud dat keer op keer opnieuw (voor)gelezen kan worden; telkens zal het kind iets nieuws ontdekken.

Aanrader!