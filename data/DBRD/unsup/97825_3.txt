Dit boek is een vervolg op De vrienden van Sinterklaas waardoor de illustraties en het verhaal geheel in dezelfde stijl zijn. De boeken zijn echter ook los van elkaar te lezen.

In dit boek weet Broes al dat zijn vader een vriend van Sinterklaas is. Wanneer zijn vader een week voordat Sinterklaas aankomt in Nederland naar Spanje gaat met de bus, is Broes het hier niet mee eens. Hij kan zijn vader geen week missen. Hij verstopt zich in de bus en reist op deze manier mee naar Sinterklaas.
Wanneer ze aankomen bij Sinterklaas vindt deze dit wel stout van Broes. Dit laat hij ook merken door een aantal straffen voor te stellen. Hoewel het voor een volwassene makkelijk is om de humor van Sinterklaas hier doorheen te zien, maakte dit stukje veel indruk op mijn dochter. Op haar kwam Sinterklaas erg streng over en hoewel Broes niet echt straf kreeg, bleef de rol van Sinterklaas toch een beetje streng. Misschien ook omdat Broes mee moest op de boot maar zich wel moest verkleden als een Pietje omdat niemand mocht weten dat er een kind mee was gevaren. Mijn dochter was toch een beetje bang voor Sinterklaas in dit boek.

In de tekst wordt veel gebruik gemaakt van stukjes uit klassieke sinterklaasliedjes. Niet helemaal mijn smaak, misschien ook door het veelvuldige gebruik ervan, maar een ander kan dit als een feest van herkenning ervaren.

De nieuwe knuffel die Broes krijgt en ook als kussen gebruikt kan worden is leuk, maar de lange woordgrap die twee keer gemaakt wordt voelt een beetje suf aan. Ik vond hem langdradig en Helena vatte het grapje ervan niet. Dit maakt dat Het kleinste Pietje op zich een prima vervolg is, maar voor mij kan het niet tippen aan het eerste boek, De vrienden van Sinterklaas. Mijn dochter vraagt ook niet zo snel om dit boek, naar mijn idee omdat Sinterklaas hierin een te enge indruk heeft achtergelaten. Voor haar zit er dus net wat te veel spanning in dit boek! Omdat dit wel jammer is voor een boek binnen dit thema, geef ik het boek 3 sterren.