Nana is een kat met een eigen wil, nadat de zwerfkat wordt aangereden vraagt hij om hulp bij Satoru die hem soms wat eten geeft. Dit wordt een vriendschap, omschreven door een kat.

De zwerfkat vindt het bestaan zonder naam wel een goed bestaan. Hij houdt er van om op een heerlijke warme motorkap te liggen en de zilveren minivan van Satoru is zijn favoriet. Als hij op een dag wordt aangereden, schreeuwt hij om hulp bij de voordeur van Satoru. Satoru helpt hem en houdt de kat binnen. Ook geeft hij hem de naam Nana.

"'Wat dacht je van Nana?' Zeven? Nee toch, hij trekt er gewoon een van af! Die had ik niet zien aankomen. [...] Nee, nee! Wacht nou even! Nana - klinkt dat niet als een meisjesnaam? Ik ben een trotse kater hoor!"

Nadat Nana is hersteld van de operatie, blijft hij toch bij Satoru hangen. Hij denkt weleens terug aan het zwerfkat bestaan, maar het bevalt hem ook wel bij Satoru. Totdat Satoru op een gegeven moment zegt dat ze op reis moeten gaan. Nana komt er achter dat Satoru een nieuw baasje voor hem zoekt, maar waarom dat snapt hij niet.

Onderweg ontmoeten ze veel oude vrienden van Satoru. Nana maakt nieuwe vrienden en ontdekt een 'warme tv doos'. Ze zien de berg Fuji en genieten van elk uitzicht.

Reisverslag van een kat is een heerlijk boek om te lezen. Het wordt verteld door een sarcastische kater die overal een mening over heeft. De kijk op het leven door de ogen van een kat is in dit geval hilarisch. Een mooi boek, met een mooi einde.