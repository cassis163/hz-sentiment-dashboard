Als je op zoek bent naar Fay of haar beste vriend Joppe, ga dan naar Kringloopwinkel Hebbus! Het is de winkel van de ouders van Fay. Sinds er iets vreselijk mis ging met heel veel geld hebben Fays ouders geen huis meer. Het ging om een lening en had te maken met haar oom Sylvain en dat liep helemaal fout! Daarom wonen vader, moeder, Fay en haar grote broer Morris in de kringloopwinkel.

Ze wonen er al zo lang dat het bijna gewoon lijkt, maar niemand mag weten dat ze daar wonen. Zeker op school niet! Het valt niet altijd mee om dat geheim te bewaren voor haar beste vriend Joppe.

Fay vindt het heerlijk om in deze tweedehandswinkel te kunnen wonen;
in de winkel komen dagelijks zoveel mooie spullen binnen, soms echt antiek!
Op een dag komt een oude dame binnen, kijkt rond in de winkel en meent een heleboel van haar eigen spullen te herkennen. Fay noemt haar in gedachten Mevrouw Parel vanwege haar oorbellen met een parel.

Wat heeft die armoedig geklede man met Mevrouw Parel en haar spulletjes te maken? Dat is iets wat Fay en Joppe uit willen gaan zoeken.
Maar zal hen dat ook lukken en lukt het Fay ondertussen om haar grote geheim te bewaren?
Lees zelf hoe het afloopt in Het raadsel rond mevrouw Parel.

Joke Eikenaar heeft een leuk verhaal geschreven dat niet al te spannend en daardoor goed gelezen zal worden. In dit verhaal maken de kinderen op en ontspannen manier kennis met dementie. Dementie is de naam voor een combinatie van symptomen (een syndroom), waarbij de hersenen informatie niet meer goed kunnen verwerken.
Wat me opviel in dit verhaal, is dat de moeder de toch nog jonge Fay heel veel verantwoordelijkheid geeft met betrekking tot aankopen doen en reizen met het openbaar vervoer.
Ook werden de verhoudingen binnen een familie besproken; het kan soms niet goed lijken te gaan tussen twee broers, maar wellicht heeft dat een oorzaak waar men toch mee om kan gaan en de familiebanden zelfs versterkt.
Soms is de familie zelfs groter dan men altijd dacht!
Kortom: er gebeurt een heleboel in Het raadsel rond mevrouw Parel.

Ik heb dit verhaal van Joke Eikenaar graag gelezen en heb bovendien genoten van de prachtige tekeningen.
Het is nu uitkijken naar een vervolg!