‘Geschenk voor Daniel’ gaat over de intense liefde tussen de Nederlandse niet-Joodse Maaike Roelofs en de Joodse Israëli Daniel Doron. Ondanks de grote verschillen tussen de twee en de verschrikkingen van een tweetal oorlogen, houdt hun liefde geruime tijd stand. Uiteindelijk blijkt een echtscheiding echter toch niet te voorkomen. Hun zoon Rafael is dan tien jaar.

Kort na de dood van zijn vader komt Rafael, inmiddels officier in een Israëlische geheime legereenheid, naar Nederland. Hij neemt de brieven mee die zijn moeder, eindredacteur van een gerenommeerd vrouwenblad, destijds ongeopend aan zijn vader terugstuurt. Dit roept pijnlijke herinneringen op bij Maaike. Ze wordt ziek van schuldgevoel en spijt en zoekt psychologische hulp.

Wanneer haar zoon op een gevaarlijke missie in ernstige problemen raakt, dwingt Maaike zichzelf positief te blijven, daarbij gesteund door haar hoofdredacteur Max Hijmans die romantische gevoelens voor haar koestert. Alvorens een beslissing over hun toekomst te nemen, moet Maaike in Israël enkele kwesties afronden.

Mijn visie
‘Geschenk voor Daniel’ is het intrigerende debuut van Suzanne Vrolijk. Wanneer je bedenkt dat de auteur geenszins de intentie had een roman te schrijven, dan mag de lezer ‘Geschenk voor Daniel’ als een geschenk aan zichzelf beschouwen.

“Het ging mis toen ik de brieven van je vader las, die je voor me hebt meegenomen. Ze hebben vele losgemaakt. Ik werd er heel verdrietig van en ik voortdurend een spijtgevoel.”

Vrolijk is gezegend met een verfijnde schrijfstijl die het gemiddelde niveau van een debutant behoorlijk overstijgt. Kundig laat zij de ‘ik-persoon’ in het boek van rol wisselen. Dat zou verwarrend kunnen zijn, maar is het geenszins.

“Die oorlog veroorzaakte een valse start van mijn vestiging in Israël en van ons huwelijk. Ik moest me razendsnel aanpassen en improviseren.”

De personages zouden wat mij betreft nog iets gedetailleerder uitgewerkt mogen worden. Feitelijk alleen Maaike leren we werkelijk goed kennen. Wellicht dat we daaraan kunnen merken dat het hier om een debutant gaat, maar potentie is er beslist. Overduidelijk is overigens dat Vrolijk zich uiterst zorgvuldig heeft verdiept in het proces van traumaverwerking.

“Nog vijf meter. Pak mijn handen en hou me goed vast. Je bent er. Ik heb je vast. Laat met niet los. O, mij God, de aarde scheurt. Ze zullen je grijpen. Niet vallen Raffi, hoe me vast.”

Het verhaal gaat over de Nederlandse Maaike Roelofs. Zij trouwt met de Joodse Israëli Daniel Doron. Samen krijgen zij zoon Rafael. Na een welhaast onafwendbare echtscheiding gaat Maaike terug naar Nederland en laat de dan tienjarige Rafael bij zijn vader.

“Terwijl Daniel en ik daar zo stonden, Rafael, probeerde ik het pistool uit zijn holster te pakken. Dat kwam ineens in me op. Ik was zelf verbaasd, zo niet verbijsterd, over mijn actie. Niet dat het mij lukte. Jij weet dat als geen ander; het is helemaal niet gemakkelijk om vanuit de positie die ik had het wapen uit de holster te trekken.”

Eenmaal volwassen treedt Rafael in de voetsporen van zijn vader en wordt officier in een geheime Israëlische legereenheid. Na de dood van zijn vader gaat hij naar Nederland. Zijn moeder komt in psychische nood door spijt en schuldgevoel wanneer hij haar confronteert met de brieven die zij destijds ongeopend aan zijn vader retourneerde. Tot overmaat van ramp raakt Rafael in de problemen tijdens een gevaarlijke missie. Hoe loopt het af met Rafael en komt Maaike haar beklemmende gevoelens te boven? Is er een toekomst mogelijk voor haar en Max, de man die romantische gevoelens voor haar koestert? Je leest het in ‘Geschenk voor Daniel’!

Het boek is overigens voorzien van zowel een lijst met personages als een lijst met gebruikte Hebreeuwse woorden. Vooral dit laatste overzicht is wat mij betreft nuttig en interessant.

Over de auteur
Vrolijk is twintig jaar lang reisjournalist en eindredacteur voor het maandblad REIZEN (voorheen Toeristenkampioen) van de ANWB. De inspiratie en derhalve de aanleiding voor ‘Geschenk voor Daniel’ is een krantenbericht dat haar doet denken aan een schokkende gebeurtenis tijdens een van haar reizen naar Israël.

Uitvoering
Uitgeverij Aspekt B.V.
Paperback, 376 pagina’s
ISBN10 :9461538049
ISBN13 :9789461538048

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger.
http://hanneketinorcenti.nl/