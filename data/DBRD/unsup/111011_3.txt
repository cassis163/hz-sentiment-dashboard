Het Schapenfeest, Drarrie in de nacht en Alleen Zij. Drie romans in één, geschreven en gebundeld door de Vlaamse-Marokkaanse auteur Fikry El Azzouzi. Een heel uitvoerig verhaal, waarin een flink stuk van de levenswandel van een jonge Marokkaan wordt verteld. We volgen de elfjarige Ayoub die meer een dromer is dan een doener. Samen met een groepje jeugdvrienden belandt hij echter later op het slechte pad, ergens in een dorp in het Waasland. Terwijl Europa ook al de juiste richting verliest, komt de ontluikende liefdesrelatie tussen de intussen volwassen Ayoub (de afwasser) en Eva tot verdere ontwikkeling.

“Mo deinst achteruit en valt op de grond om daar als een kip zonder kop te liggen spartelen. Maurice rent naar de kast en ik hoor hem zachtjes huilen van angst. Ik denk dat ik het in mijn broek heb gedaan. Het kwam vanzelf, hoewel al mijn andere lichaamsdelen en zintuigen goed functioneerden.” (passage uit Drarrie in de nacht)

Opmerkelijk, hoe de auteur – qua stijl en thema – drie losstaande verhalen samensmelt tot een harmonisch geheel. Van Het Schapenfeest - zonder hoofdstukken – met Ayoub in een glansrol, gevolgd door de belevenissen van vier jongeren in een fictief Vlaams dorp, om af te sluiten met Eva als hoofdpersonage in Alleen Zij. Als vanzelfsprekend stapt El Azzouzi vlot over van zijn protagonist Ayoub naar de Vlaamse jonge vrouw die Eva is.

Een constante in de drie verhalen: alles wordt neergeschreven in een aantrekkelijke en vaak ook humoristische, olijke taal. De dialogen zijn helemaal raak. Vooral Ayoub ontsnapt niet aan de uitdieping van zijn personage, dit geldt eveneens voor andere belangrijke karakters uit het boek. Deze lezer vindt het derde en tevens laatste deel bijzonder sterk. Fikry El Azzouzi schuwt niet wat er momenteel aan de orde is, wel integendeel. Verschillende actuele thema’s komen aan bod: hangjongeren, straatcriminaliteit, Syrië-strijders, noem maar op. Vooral in Alleen Zij – dat een dystopisch randje heeft gekregen - wordt heel wat verklaard over de polarisering, de huidige vluchtelingencrisis, de terreur, de agitatie tussen moslims en niet-moslims. Het totaal ontspoorde Europa wordt niet gespaard en dat is maar goed ook. Het opgeroepen spookbeeld uit Ayoub komt echt wel gevaarlijk dichtbij de realiteit. Drie en een halve ster.