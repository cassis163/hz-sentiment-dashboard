Wat als je ergste nachtmerrie werkelijkheid wordt en er niemand meer is om je te helpen?

Langzaam en verward komt Danielle bij bewustzijn. Ze is geblinddoekt en vastgebonden op een bed. In de kamer voelt ze de aanwezigheid van een ander. Ze smeekt haar ontvoerder om haar te laten gaan, maar wat ze ook zegt, de kidnapper zwijgt. Dan voelt ze plotseling iets kouds en scherps. Danielle beseft dat de nachtmerrie nu pas echt begonnen is. Kan ze ontsnappen? Komt ze hier ooit levend uit?

Dag: 0
Tijd: 21.48 uur

Haar goudblonde haren waaieren uit over het kussen. Ze is mooi zoals ze daar ligt. Bewegingloos. Verstild.

Gerlos, Oostenrijk
Voorjaarsvakantie, 17 dagen eerder.

Danielle is samen met haar vriendinnen Robin, Madelief en Loulou een paar dagen op vakantie in Gerlos. Als ze er aankomen, is er een flinke tegenvaller. Het appartement wat Danielle via internet geboekt heeft, is niet zoals de fotos op de website lieten zien. Het is klein, vies met gammele meubelen. Danielle, die al gauw over zich heen laat lopen, krijgt het flink te verduren van haar vriendinnen, alleen Madelief neemt het nog wel voor haar op.
Maar ze zullen het met dit appartement moeten doen en bereiden zich voor op een leuke vakantie.
Ondanks dat dit niet een vakantie is die Danielle zou uitgezocht hebben, probeert ze voor haar vriendinnen haar best te doen en zich te vermaken, maar dat is niet altijd makkelijk.
Danielle ontmoet in deze vakantie Dante, en wordt smoorverliefd op hem. Weer thuis komen ze elkaar toevallig tegen en spreken regelmatig af, waardoor Danielle het contact met haar vriendinnen verwaarloost. Ondertussen wordt Danielle gestalkt door haar ex-vriendje Stan. En dan wordt ze gekidnapt

Het verhaal wordt verteld door haar kidnapper, die diverse gruwelijke handelingen beschrijft, gedrukt op zwarte bladzijden, en door haarzelf,gedrukt op witte bladzijden.
Ik vind het een typische jeugdthriller, mede door het taalgebruik. Wel makkelijk om te lezen en heerlijk veel spanning in het boek. Tot aan het einde blijft onbekend wie de kidnapper is, heb daarom ook het boek in 1 keer uitgelezen, moest gewoon weten hoe de afloop zou zijn.
Mel Wallis heeft hier zeker weer een uitmuntende jeugdthriller geschreven.