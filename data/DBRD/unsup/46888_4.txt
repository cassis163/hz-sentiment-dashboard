Een debuut van een schrijfster, dat ik nooit zou zijn gaan lezen als ik er niet door Crimezone opmerkzaam door ben geworden. Ik heb het boek nu pas uit en ben nu al nieuwsgierig naar een volgend boek over Rebecka, de hoofdpersoon uit Zonnestorm. Het boek bestaat uit zeven hoofdstukken, die de dagen voorstellen uit het ontstaan van het leven op aarde uit het oude Testament. Een geestelijke sterft. Sterft zelfs voor de tweede keer. Na de eerste keer is om hem heen een sekte ontstaan, waarvan de leden samenkomen in de Kristalkerk. De zus van deze geestelijke treft hem vermoord aan en wordt zelf verdacht van deze moord. Zij roept de hulp in van haar vroegere vriendin, die uiteindelijk in staat is om de moord op te lossen.

In het begin is het een grote wirwar van draden, die totaal door elkaar heen lopen, maar die in de loop van het boek deels ontrafeld worden. Er blijven draadjes over en ik hoop dat die in een volgend boek verder opgepakt worden. De personages worden heel goed afgeschilderd, waarbij ik toch weer eens het gevoel heb, dat dit beter lukt bij de vrouwelijke dan bij de mannelijke rollen. Waarschijnlijk omdat de schrijfster een vrouw is?

Het is een boek over liefde, relaties, dood en leven, zelfs een bevalling. Het is een veelzijdig verhaal waarin niet een verhaal maar meer verhalen tegelijkertijd verteld worden. Het verhaal over het verleden, heden en toekomst van Rebecka, over het gezin van de vermoorde geestelijke en zijn zus, het verhaal over de sekte, het verhaal over de inspecteur van politie, maar ook het verhaal van Tjapp, het hondje dat zich in totale overgave overgeeft. Een heel goed boek.