In Maannachten gaan we naar Parijs, waar de kunstenaar Johan Jongkind onder de hoede wordt genomen door Joséfine Fesser. Joséfine (van Nederlandse afkomst) is getrouwd met Alexander en ze hebben samen een kind, maar ze wonen niet meer samen. Dat geeft haar de kans om haar liefde voor Johan om te zetten in het zorgen voor. Johan is kunstenaar, zeer getalenteerd, maar heeft ook groot talent om constant in problemen te komen, waarbij de liefde voor drank een grote rol speelt.

Ze maken reizen, en Jongkind krijgt zo de kans zich op zijn werk te storten, terwijl Joséfine voor de verkoop zorgt. Helemaal zorgeloos is hun leven niet, want het verleden blijft Jongkind achtervolgen. Alleen de periodes dat ze bij Alexandre zijn, komen ze geheel tot rust.

Het verhaal draait om Joséfine. Marja Visscher heeft haar een stem gegeven in Maannachten, haar wijze van leven, getrouwd met Alexandre en samenwonend met Jongkind, het geeft een plausibel verhaal over hoe dat zo kon zijn gegaan.

Een mooie historische roman die zich afspeelt einde 19e eeuw en is goed uitgewerkt in een prettige schrijfstijl, zoals die in al haar boeken is terug te vinden. Het verhaal vraagt na het lezen om meer informatie over deze schilder en zijn werken Het uit komen van het boek in de periode dat er een tentoonstelling met zijn werk is in het Dordrecht Museum is dan ook geen toeval.

Een bijzonder verhaal, over een schilder die aan de wieg stond van het impressionisme en zijn liefde voor kunst en voor zijn beschermvrouwe Joséfine Fesser.