In dit vierde deel van de Joona Linna-reeks krijgt de lezer eindelijk duidelijkheid over de geschiedenis van Joona Linna.

Jurek Walter, een moordenaar die jaren geleden enkele brute moorden heeft gepleegd, zit vast op een zwaar beveiligde psychiatrische afdeling. Er worden nieuwe moorden gepleegd die in verband worden gebracht met Jurek en daarom wordt besloten dat Saga (een veiligheidsagente die voor het eerst in beeld kwam in 'Contract') gaat infiltreren op de afdeling.

Saga's personage wordt in dit boek voor het eerst goed uitgediept. De lezer maakt kennis met haar dapperheid, haar doorzettingsvermogen en de snelle manier waarop zij oplossingen bedenkt. Hoewel het nu eindelijk duidelijk wordt welke zware rugzak Joona met zich meedraagt, Saga is wat mij betreft de echte held in dit verhaal.

De eenzaamheid waar Joona al sinds 'Hypnose' duidelijk mee worstelt, krijgt nu uitleg. Hij is zijn gezin kwijtgeraakt toen hij een moordenaar heeft opgepakt. Uit angst dat iedereen om wie hij geeft van hem zal worden afgepakt, durft hij zich niet vast te leggen in een nieuwe relatie. Wat mij betreft had dit levensverhaal al eerder beschreven mogen worden, al kan ik begrijpen dat de auteurs ervoor gekozen hebben om het pas uit te werken in het boek dat over de moordenaar gaat die bij Joona's zware verlies betrokken is.

De setting sprak me erg aan. Het gevoel van opgesloten zitten werd goed overgebracht en de hulpeloosheid in die situatie is voelbaar. Daardoor is het makkelijk om je in de situatie in te leven, en dat maakt het boek dan ook spannend.
Het is dan ook een boek dat je niet makkelijk meer weglegt. Door de korte hoofdstukken denk je steeds "nog eentje dan", en voor je het weet is het 5 uur in de ochtend en ben je vergeten dat je moest slapen.