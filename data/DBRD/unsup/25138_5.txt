"De tolk van Java" is een dik boek (ruim 500 blz.) met een indringende familiegeschiedenis die tevens een soms schokkend kijkje biedt in de Nederlandse geschiedenis. De tolk van Java is de vader (Arto) van de schrijver van het boek. Zoon Alan schrijft over zijn gewelddadige vader die zijn moeder en de kinderen mishandelde. Met als gevolg dat de kinderen een deel van hun jeugd in het internaat moesten doorbrengen. Op basis van de memoires van zijn vader wordt duidelijk wat Arto heeft meegemaakt in Nederlands IndiÃ«. Bezetting door de Jappen, vervolgens de politionele acties waarbij Arto de zijde koos van de Nederlandse mariniers en zich, naast het tolken, schuldig maakte aan martelingen en moorden op zijn eigen landgenoten. Hij moest als landverrader vluchten uit zijn moederland en reisde naar het hem onbekende Nederland, zijn "vaderland". De beladen geschiedenis van vader heeft een niet uit te wissen invloed gehad op het hele gezin. Ik denk dat je kunt zeggen dat Arto leed aan PTSS met alle gevolgen van dien.
Adriaan van Dis zei het al in DWDD "lees dit bloody book". Ik ben het met hem eens. Het boek is inmiddels genomineerd voor de Libris literatuurprijs 2017.