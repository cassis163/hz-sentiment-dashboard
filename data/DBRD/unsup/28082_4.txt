Ik keek een aantal jaar geleden echt fanatiek naar de tv-serie van Baantjer, maar ik kan me niet echt herinneren dat ik de boeken over De Cock (met ceeooceeka) echt gelezen heb. Tijd om daar verandering in te brengen met nummer 80 in de reeks alweer! ‘De Cock en de moord op maat’ wordt door de uitgeverij goed gevierd, want als je dit boek aanschaft, zit er een kaart in van Amsterdam met alle moordlocaties van alle 80 boeken. Een leuk extraatje, niet alleen voor de echte fans, want ik vond het een leuke toevoeging aan dit boek.

De boeken van Baantjer hebben een vrij standaard recept – er wordt een moord gepleegd, De Cock en Vledder gaan op onderzoek uit, De Cock krijgt een ingeving en lost de moord op. Dan lijkt het me als schrijver (eerst A.C. Baantjer, nu Peter Römer) moeilijk om daar nog variatie in te brengen. Dat is toch echt wel gelukt, want ik heb me zeker vermaakt.

Omdat het maar 160 pagina’s heeft, heb je het boek zo uit, maar dat komt niet alleen door het aantal pagina’s. ‘De Cock en de moord op maat’ is ook zeker qua verhaal vermakelijk. Ook zitten er wat lekkere Amsterdamse grapjes in én de ontknoping was oprecht verrassend. Ik heb dit boek dan ook met plezier gelezen en zal zeker wat vaker een Baantjer gaan pakken!

Nummer 80 in de reeks, maar ‘De Cock en de moord op maat’ is toch echt wel verrassend. Vermakelijk en toch herkenbaar, het lezen over De Cock en Vledder voelt alsof je een oude vriend na een tijd weer tegen komt.