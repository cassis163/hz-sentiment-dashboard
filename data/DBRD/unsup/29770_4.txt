Lars van der Werf (1987) is een Rotterdamse dichter en schrijver. Hij heeft vier bundels met kleine gedichtjes uitgebracht: Versjes van Lars (2014), Heb lief (2016), Elke dag een zoen (2017) en nu is er Vier de liefde (2019). Sinds 2017 schrijft hij een column in Metro en hij heeft in 2017 ook een scheurkalender uitgeven; De dagen die ik liefheb.   Kleine gedichtjes, vaak slechts zes of tien regels lang, Vier de liefde staat er vol mee, hondervierentwintig pagina's met evenveel gedichtjes waarvan de rode lijn, hoe kan het ook anders met deze titel, de liefde is.  

Lars van der Werf laat met deze bundel zien dat liefde in kleine dingen zit, bijvoorbeeld  een paar mooie ogen of een uitzicht vanuit de trein, maar nog vaker is het gewoon een gevoel. De auteur speelt met woorden en weet dat in een paar zinnen zo neer te zetten, dat elk gedichtje opnieuw een klein feestje is. Ze geven de lezer een goed gevoel en zorgen voor een glimlach op het gezicht. De gedichtjes lijken vaak erg eenvoudig, maar schijn bedriegt. Wanneer je voor een tweede keer leest valt ineens op hoe kunstig ze in elkaar zitten.
Het boekje kan je vlot achter elkaar uitlezen, maar dan mis je als lezer de essentie van de gedichtjes. De bundel leent zich namelijk uitstekend om het af en toe op te pakken en dan op een willekeurige pagina open te slaan zodat de versjes je kunnen verrassen.  

Kenmerkend voor Lars van der Werf is de wijze waarop hij zijn gedichtjes schrijft. Hij maakt namelijk gebruik van een ouderwetse typemachine. Met diezelfde typemachine reist hij ook rond in Nederland, hij treedt er dan mee op en maakt gedichtjes op maat. Voor de uitvoering van het boekje is dan ook gekozen om de gedichtjes af te drukken in dat typerende lettertype van de nostalgische typemachine die verder waarschijnlijk enkel nog in musea is te vinden of ergens achteraf op een kast en onder het stof. Het geeft het boekje iets speciaals, deze opmaak is net anders dan wat er normaal in de winkels ligt en dat geeft de bundel zo een heel eigen karakter.
Vier de liefde is het ideale boekje om cadeau te geven, of om juist voor jezelf te houden en ergens neer te leggen waar iedereen het op kan pakken zodat er even snel een gedichtje kan worden gelezen om vervolgens de dag te kunnen vervolgen, maar dan wel met een glimlach op het gezicht. Heb lief!