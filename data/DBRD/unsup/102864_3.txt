'Welzijn begint van binnen. Wie eerlijke, onbewerkte en voedzame producten eet, wordt gezonder, gelukkiger en energieker.' Jasmine en Melissa Hemsley zijn er van overtuigd, dat als je eenmaal begrijpt wat goed is voor je lichaam en het voedsel kiest dat behalve lekker ook goed voor je is, je er beter uit gaat zien en je verbazend veel energie krijgt. Dat vinden zij de kunst om goed te eten. De zusjes Hemsley hebben nog niet zo lang geleden het roer omgegooid en leveren nu met hun bedrijf HEMSLEY + HEMSLEY gezond eten over de hele wereld, ook aan particuliere klanten. Ze koken voor en geven advies aan celebrities en cateren grote diners en evenementen. Ze delen hun gezonde recepten via hun eetblog bij Vogue.co.uk en The Guardian. Dit alles is voortgekomen uit hun behoefte aan gezond eten voor onderweg om hun eerdere hectische banen in de modewereld – Jasmine als model en Melissa als brandmanager – aan te kunnen.

HEMSLEY + HEMSLEY The Art of Eating Well – dat klinkt toch beter dan De kunst om goed te eten – is het eerste boek van Jasmine en Melissa. Het is met recht een basiskookboek voor eigentijds gezond eten zonder granen, gluten en geraffineerde suiker. Want behalve de 150 spannende en creatieve recepten voor elk moment van de dag, geven H+H ook veel informatie over wat in hun visie wel en niet goed en gezond is en waarom. H+H staan voor biologische groenten, duurzame en diervriendelijk gevangen wilde vis en met gras gevoede dieren uit de wei of met vrije uitloop, goede zuivel en natuurlijke vetten als boter en ongeraffineerde olie en dierlijke vetten. Je vindt er ook veel informatie over producten als noten, peulvruchten, graanvervangers, natuurlijke zoetstoffen,  specerijen, kokos en over keukengerei dat bij deze nieuwe manier van koken te pas komt.
De recepthoofdstukken zijn ingedeeld naar ontbijt, soepen, salades, bijgerechten en snacks, vlees en vis, groenten, dressings en dips, gebak en nagerechten en dranken. De gerechten zitten volgens H+H stampvol gezonde ingrediënten en hun aanpak is geen modieus dieet. 'Je gaat zulke heerlijke dingen koken dat je gewoon vergeet hoe gezond ze zijn.' Dat is vast waar en de foto’s zien er ook verrukkelijk uit, maar de recepten – die volgens H+H juist ook bedoeld zijn voor door de week – zien er toch ingewikkelder uit met lange ingrediëntenlijsten vol uitweidingen van vaak 2 kolommen en een onhandige lay-out, waarbij je in de keuken verdwaalt. Dan zinkt de moed mij al in de schoenen. Maar ik vind het wel een boeiend boek om door te bladeren en gezonde ideeën uit op te doen, zoals onderstaande variant op Bounty’s.

Paradijsrepen
Voor 24 repen
200 g santen
6 eetl. kokosolie
3 eetl. onverhitte honing
1½ theel. vanille-extract
een snuf zeezout
150 g gedroogd kokos
200 g pure chocolade (80% cacaobestanddelen) of maak onze zelfgemaakte chocolade van blz. 270)

1 bekleed een vierkante vorm van 20 cm zijlengte met bakpapier. Leg het ongeopende pak santen in een kom warmwater om het te laten smelten (kneed het pak om dat te versnellen). Op warme dagen is de santen vaak al zacht genoeg.
2 Giet de zachte santen in een kom en meng de kokosolie (deze smelt als hij nog hard is) onverhitte honing, vanille, zout en, voor een zachtere mix, 2-4 eetlepels water erdoor.
3 Roer het gedroogde kokos erdoor tot het een gelijkmatige, deegachtige massa is.
4 Druk het mengsel uit in de voorbereide vorm. Druk de bovenkant met de bolle kant van de lepel glad en laat het in de koelkast 15 minuten opstijven.
5 Keer de vorm op een snijplank en snijd de koek zesmaal over de lengte en in en daarna viermaal in de breedte. Leg de repen op een met bakpapier beklede bakplaat en zet ze inde vriezer terwijl je de chocolade voorbereidt.
6 Smelt de chocola in een glazen of metalen kom op een pan met heet water – het water mag de bodem van de kom niet raken en ook niet koken of pruttelen – misschien moet je hem even van het vuur halen. Dit duurt 30 minuten.
7 Neem de kom van het vuur als de chocola bijna gesmolten is en zet hem op een theedoek zodat hij stevig blijft staan. Laat het mengsel zo ver mogelijk afkoelen zonder dat het stolt, om een dikkere laag om de repen te kunnen maken.
8 Dompel de bevroren repen met twee vorken in de chocola, laat het te veel eraf lopen en leg ze weer voorzichtig op de koude bakplaat, houd voldoende tussenruimte. Zet de kom met chocola als hij te koud is geworden weer even op de pan met heet water.
9 Zet als alle repen gedompeld zijn de bakplaat terug inde vriezer om ze op te laten stijven. Leg ze daarna in een goed gesloten glazen of aardenwerken schaal inde koelkast of vriezer tot je ze nodig hebt. Ze blijven in de koelkast een maand goed – de vriezer nog langer.

Uiteindelijk zagen mijn paradijsrepen er precies uit zoals de foto, maar ik vond de manier van werken wel erg omslachtig beschreven. Misschien slim om volgende keer de helft van het recept te maken, want 24 repen in de diepvries is gevaarlijk, want ook van gezond snoep kun je te veel eten. Voor een dikke laag chocolade, zoals ze beloven, heb je wel meer chocolade nodig.