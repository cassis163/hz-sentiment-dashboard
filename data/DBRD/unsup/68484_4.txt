Als je alle belangrijke Amerikaanse thrillerprijzen in je trofeeënkast hebt staan, is het overduidelijk dat je auteur bent van rasechte bestsellers. Harlan Coben is daar een notoir voorbeeld van. Zijn boeken hoef je al lang niet meer met veel bombarie aan te kondigen; die verkopen immers vanzelf. Ik mis je  is opnieuw een standalone; dus geen thriller met zijn alom geprezen en persoonlijke held Myron Bolitar.

Kat Donovan, een door het leven getekende rechercheur van de NYPD, verloor haar vader toen hij in dienst vermoord werd. Haar opa pleegde zelfmoord met zijn eigen dienstwapen. Dit alles heeft diepe sporen op haar ziel achtergelaten. Kat botst toevallig via een datingsite op haar ex-vriend Jeff, die bijna twintig jaar geleden haar hart heeft gebroken en sindsdien volledig uit haar leven verdwenen is. Na haar eerste chatsessie met hem verandert haar hoop echter vrij snel in tomeloze angst. Is het wel degelijk Jeff, of niet? Kat wordt geconfronteerd met de mysterieuze verdwijning van een vrouw die op reis gegaan is met een man die ze op een datingsite ontmoet heeft. Pas dan beginnen de poppetjes wild te dansen. Kat springt in een diep en duister gat en blijft vastberaden om haar vreselijke ontdekkingen te boven te komen. Ze treedt binnen in een wereld vol wraak, geweld, gruwel en bedrog.

Ik mis je  gaat mierzoet van start. Je vraagt je meteen af of je in een stuiverroman bent beland. Slaat Harlan Coben voor één keer dan toch de bal volledig mis? Niets is minder waar, hij zet je gewoonweg vanaf het eerste hoofdstuk op het verkeerde been! Zijn gerodeerde vertelmachine draait onophoudelijk op volle toeren. Plots breekt de ervaren meester los en ontspint zich een verhaal waarin elk raadsel wordt uitgeklaard, ook wel eens dansend op het slappe koord van de geloofwaardigheid. De apotheose is er eentje om U tegen te zeggen en kan alleen door een virtuoos gecomponeerd worden. Wegleggen is geen optie, verder lezen is een must. Je leest met ultrasonische snelheid door dit boek heen. Fanatieke aanhangers van deze auteur zullen hierbij hun duimen en vingers aflikken. In deze pageturner is de humor wat meer getemperd dan in vorige boeken van Coben. De thriller bestaat uit een overheersend en opwindend verhaal. Toch even waarschuwen dat voor een aantal lezers de verloren liefde te diep wordt uitgespit. De auteur wijst duidelijk op de gevaren die aan datingsites verbonden zijn. Het is in dit wereldje niet allemaal rozengeur en maneschijn!

Verschillende plotlijnen: aan de lezer om deze te ontrafelen. Dat doe je met plezier want je blijft steeds verder gissen. De protagonist is dit keer een enigmatische vrouw die het verleden niet achter zich kan laten, ze zal halsstarrig tegen haar demonen blijven vechten. De auteur benadrukt op overtuigende wijze dat wie en wat je bent, een reflectie is van je eigen verleden.

Met Ik mis je  levert deze schrijver opnieuw een sluitend bewijs dat er ook nog een spannend leven bestaat naast de belevenissen van Myron Bolitar als hoofdpersonage. Harlan Coben stelt je nooit teleur.