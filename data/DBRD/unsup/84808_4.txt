Dee Henderson was een totale onbekende tot haar tweede boek, Koud spoor, op Facebook voorbij kwam en door het lezen van de achterflap de nieuwsgierigheid werd gewekt. Maar zoals een goede serielezer betaamd, begin je bij deel een, deze dus, Zwart water.

Rechercheur Evie Blackwell vertrekt in haar vakantie naar Carin County om daar onderzoek te gaan doen naar twee cold cases. Kan zij de bewoners van het dorpje eindelijk uitsluitsel geven wat er jaren geleden gebeurd is.

Het grootste pluspunt van Zwart water is misschien wel de setting van het verhaal. Het voelt heel prettig en haast vertrouwd aan in Carin County in de staat Illinois. Dit draagt bij aan de kracht van het verhaal en zet de interessante zoektocht naar de waarheid op een voetstuk. Dee Henderson gebruikt een goede afwisseling van humor, ontspanning en ernstige zaken. Geloof speelt een rol in de boeken, maar heeft absoluut geen overheersende rol, het is bijzaak en wordt af en toe genoemd.

Evie Blackwell is een interessant karakter, ze draait niet om de hete brij heen en gaat gelijk tot het gaatje, niemand wordt gespaard. Ik ben heel blij dat ik kennis heb gemaakt met Dee Henderson en ga zeker meer van haar lezen. Ze schrijft prettig, heeft een betrokken schrijfstijl die dwingt tot doorlezen. Een goede combinatie van spanning en een vleugje romantiek.