Desalnietbemind, de debuutroman van Annabel Jonk (pseudoniem), gaat volgens de achterflap over liefde, schaamte, vriendschap, wraak, compassie en geheimen die verborgen hadden moeten blijven. Maar Jonk laat meer thema’s - die niet allemaal even goed worden uitgewerkt - de revue passeren, zoals rouwverwerking, overspel, huwelijk, trouw, ontrouw, vertrouwen, wantrouwen en kindermisbruik.

Na de proloog volgen 92 korte hoofdstukjes en een epiloog in een prettig leesbare schrijfstijl met overwegend korte zinnen. Deze roman met detectiveachtige trekjes en over het algemeen weinig uitgediepte personages, is niet erg geloofwaardig, maar Jonk weet wel de spanning op te bouwen en nieuwsgierig te maken.

Het verhaal wordt verteld door Martha, die een rouwproces doormaakt na het plotselinge overlijden van haar man Victor. Als Martha Victors werkruimte opent, ontdekt ze notitieboekjes en een schrift, waarin jeugdherinneringen van Victor beschreven staan en een telefoon, waarvan ze het bestaan niet wist. Het roept allerlei vragen bij haar op en Martha gaat op onderzoek uit om de waarheid te ontrafelen en haar man alsnog te leren kennen.
Martha’s vriendin Sophia steunt haar, maar kijkt op een heel andere manier naar de wereld, liefde en relaties.

“Ze staarde me meewarig aan wanneer ik over mijn liefde voor Victor sprak. Dat had ik bij iedere andere vrouw vermomde jaloezie kunnen noemen, maar daarmee deed ik haar tekort. Ze hield van me. Vriendinnenliefde was voor haar de enige met een onbeperkte houdbaarheid.”

Martha ontmoet mensen uit Victors jeugd en reist hiervoor de halve wereld af. Stukje bij beetje ontrafelt ze een geheim dat geheim had moeten blijven.
De spanning neemt toe in de laatste hoofdstukken en mondt uit in een verrassend einde.