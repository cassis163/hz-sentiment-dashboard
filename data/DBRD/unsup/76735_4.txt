Zodra ik de flaptekst van Hoofdzaak las, riep dit meteen een heleboel vragen op. De tekst is behoorlijk kort, maar een hoofd op een keukentafel dat eist natuurlijk meteen de aandacht op. Waarom zou namelijk iemand een hoofd op een keukentafel leggen? Daar wilde ik antwoorden op. Aangezien het boek ook gelijk met dit hoofd op de keukentafel begint, zit er meteen lekker vaart in het boek waardoor ik maar door wilde blijven lezen om alle ins en outs te ontdekken van deze nogal bijzondere zaak. Ook gedurende het boek worden er voortdurend vragen op geroepen. Mariska Overman weet de aandacht vast te houden door niet altijd meteen alle vragen te beantwoorden, maar daar een paar bladzijden of zelfs hoofdstukken mee te wachten. Dit maakte dat ik het boek maar moeilijk aan de kant kon leggen.

In Hoofdzaak wordt er continu van perspectief gewisseld. Het voordeel hiervan is dat je als lezer een inkijkje krijgt in de gedachtegang van meerder personages. Hierdoor weet je soms meer dan de personages in het boek, maar soms ook niet omdat Overman dan bewust dingen niet expliciet benoemd waardoor je als lezer met vragen blijft zitten. Het nadeel van de verschillende perspectieven was voor mij dat ik soms niet helemaal doorhad vanuit wiens gezichtspunt ik op dat moment aan het lezen was, waardoor ik af en toe een beetje in de war was.

De ontknoping van Hoofdzaak was voor mij erg verrassend. Hoewel ik ergens halverwege het boek wel aan zoâ€™n soort afloop zat te denken, ging ik daar toch weer aan twijfelen, omdat het niet echt logisch leek. De afloop kwam voor mij dus alsnog onverwacht en met de juiste uitleg er bij, was het eigenlijk helemaal niet zo onlogisch. Niet de eerste oplossing misschien waar je aan denkt, maar dan zou een thriller ook niet goed in elkaar zitten. Juist als je als lezer twijfelt over hoe het verhaal zal gaan aflopen en de uiteindelijk ontknoping goed in elkaar zit en alle losse eindjes zijn opgelost, dan heb je een goede thriller te pakken. En dat was bij Hoofdzaak zeker het geval.

Als ik een goede thriller lees dan heb ik daarna altijd weer helemaal zin om nog veel meer thrillers te gaan lezen. Hoofdzaak van Mariska Overman heeft op mij dit effect. Het verhaal zit goed in elkaar, de afloop is niet te voorspelbaar en het boek leest heel vlot. Ik ben dan ook heel benieuwd naar het volgende boek van Mariska Overman, Voltooid, en ik ben dan ook zeker van plan om dit boek binnenkort te gaan lezen.