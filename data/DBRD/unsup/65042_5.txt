Wat een fantastisch boek! Geweldige opbouw van het verhaal. Heel langzaam ontvouwt zich 'de waarheid', waarbij er steeds vraagtekens worden gezet bij de realiteit van de herinneringen. Hierdoor ga je zelf ook twijfelen, maar bovendien biedt het ruimte om je eigen fantasie er op los te laten. Wat is er werkelijk gebeurd in het leven van Roseanne? Naast haar boeiende levensverhaal, waar je in stukjes en beetjes mee kennismaakt, geeft het boek je veel informatie over de geschiedenis van de Ierse politiek, de invloed van met name de katholieke kerk en de consequenties voor gewone mensen. Elke keer wordt weer duidelijk hoe weinig een individu kan inbrengen tegen de normen en waarden van een cultuur en het oordeel van de kerk en de machthebbers. Oordeel en vooroordeel maken levens kapot en bezorgen Roseanne een levenslange opsluiting. Het is een wonder dat ze niet vol haat en wrok terugkijkt op alles wat haar is aangedaan, maar nog steeds in staat is om hier genuanceerd en met mildheid naar te kijken. Het allermooist is de taal waarin het boek is geschreven; zo beeldend en poÃ«tisch, maar ook helder en raak. Het staat vol met wijsheden, die me nog lang aan het denken houden.