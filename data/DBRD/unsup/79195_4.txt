Els Ruiters schreef eerder chicklits en kinderboeken, maar is nog vrij onbekend in het thrillervak. Naast het schrijven van boeken werkt Ruiters drie dagen per week bij een reclamebureau en heeft ze een eigen grafische studio. Het is vreemd dat Ruiters nog niet fulltime schrijft, want haar eerste thriller, Geraakt, is geen onverdienstelijke uitstap naar een nieuw genre, het is een zeer geslaagd thrillerdebuut.
Ava van Amstel is rechercheur bij een politiekorps op de Veluwe en wijdt al haar tijd aan haar werk. Als het 16-jarige meisje Merel als vermist wordt opgegeven duikt ze dan ook volop in de zaak. Het onderzoek begint in het gezin en op de school van Merel, maar als zowel zij als haar vader dood wordt aangetroffen neemt de zaak een verrassende wending. Zeker omdat het lichaam van de vader tientallen kilometers verderop in een gracht in Amsterdam wordt gevonden. Hebben de zaken met elkaar te maken? Wie kunnen er als verdachten worden aangewezen? De zaak zelf is al vreemd, maar ook het recherchewerk is voor Ava anders dan anders. Haar vaste partner ligt na een motorongeluk zwaargewond in het ziekenhuis en ze wordt naar haar gevoel opgescheept met een jonge knul die net van de politieacademie komt. Als de dokter van de familie dan ook nog eens ontzettend leuk blijkt te zijn, moet Ava niet alleen de moorden zien op te helderen, maar ook haar relaties met alle mannen in haar leven.
Geraakt opent met de passage waarin het meisje ervaart dat ze vermoord wordt. Dat zet de lezer op scherp en is de inleiding tot een onderhoudend verhaal. Dat verhaal is meer dan een thriller. De persoonlijke verhaallijn van Ava zorgt voor een extra dimensie. Ruiters weet haar personages zo realistisch en geloofwaardig neer te zetten dat de lezer niet alleen nieuwsgierig is naar de moordenaar, maar ook naar het privéleven van Ava. Haar emoties zijn met recht de op een na belangrijkste verhaallijn in de plot. Verder is de schrijfwijze van Ruiters helder en duidelijk, zonder al te veel poespas: Geraakt leest als een trein.
Dat het zo vlot leest, zorgt er ook voor dat de nieuwsgierigheid naar de ontknoping constant aanwezig blijft. Bij vlagen is het verhaal ook echt heel spannend en vliegen de ogen van de lezer over de bladzijden. Hoewel de clou vanaf de helft van het boek al wel in de lijn der verwachting zit, is het einde niet teleurstellend. Er blijft voldoende verhaal over om de schrijfkunsten van Ruiters te waarderen.
Ruiters eerste thriller is geen briljant web van ingewikkelde plotten en personages, maar wel een zeer geslaagd spannend verhaal met thema's als jaloezie en familiebanden. Smaakt naar meer!