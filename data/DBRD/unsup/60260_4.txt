Jayson en Mira Calton schreven samen De food-factor, een boek dat je wil helpen om in 28 dagen je micronutriënten terug in balans te brengen. Volgens de auteurs zal je kilo’s verliezen en zal je energie een flinke boost krijgen.
Met dergelijke quotes in combinatie met enkele succesverhalen trachten de schrijvers in de inleiding iedereen te overhalen om het hele boek te lezen, ongeacht welk dieet je aanhangt.  

Micronutriëntendeficiëntie is volgens De food-factor de meest voorkomende aandoening ter wereld. Dat wil zeggen dat ontzettend veel mensen een tekort hebben aan een of meerdere noodzakelijke vitaminen en mineralen en andere kleine stoffen om je lichaam optimaal te laten functioneren. Iedereen kent de aanbevolen dagelijkse hoeveelheid (ADH) maar wie weet of hij die ook elke dag binnenkrijgt?  

Volgens cijfers zou 96% van de Amerikanen ouder dan 2 jaar dagelijks een of meerdere tekorten hebben. En Europa is niet beter af. Slechts 13.8% eet dagelijks voldoende vit E, 30.9% voldoende Calcium en 43 % voldoende magnesium. De food-factor laat zien hoe het komt dat er in ons voedsel te weinig voedingstoffen zitten. Heb je er bijvoorbeeld al bij stilgestaan dat pesticiden de opname van de mineralen in de planten blokkeren? Dat gewassen die bestand zijn tegen deze pesticiden zo gekruist zijn dat ze minder mineralen nodig hebben? Als er maar weinig mineralen meer in onze gewassen zitten hoe kunnen we er dan genoeg van binnenkrijgen?  

Meteen is de toon van het boek gezet en weet je dat het bittere ernst is. Want heel wat zaken passeren de revue: de invloed van luchtvervuiling op de plantenstofwisseling, de invloed van allerlei industriële veranderingen zoals plastiek en gecoate pannen, de invloed van de te eenzijdige voeding van de westerse bevolking (ja we nagenoeg eten elke dag hetzelfde). En dan worden nog een hele hoop (voeding)stoffen (bijvoorbeeld granen of medicijnen) aangehaald die meer nutriënten aan ons lichaam onttrekken dan dat ze eraan toevoegen.  

Aan de hand van handige tabellen ontdek je welke aandoeningen voortkomen uit welke tekorten. Zo kan je nagaan waar je zelf een tekort aan hebt. Je verneemt dat nutriënten met elkaar samenwerken zoals instrumenten in een orkest. Je leert welke nutriënten bij elkaar horen en welke je best afzonderlijk van elkaar gebruikt. Stap voor stap word je begeleid in het opruimen van je kasten, zodat alle nutriëntenrovers verwijderd worden. Je leert welke voedingsmiddelen ervoor in de plaats moeten te komen. Aan het einde vind je verschillende weekmenu’s en een receptengids met bekende, maar ook heel wat verrassende en nieuwe recepten.  

De ergerlijke Amerikaanse stijl van de spanning opdrijven moet je erbij nemen: ‘Als je dit wil weten moet je vooral blijven verder lezen...’ Ook moet je er tegenkunnen dat de auteurs je kost wat kost hun eigen producten willen aanpraten en daardoor soms wat te ver gaan in het bewijzen van hoe slecht al de andere zaken zijn. Maar als je daar kan doorkijken is De food-factor een absolute aanrader voor iedereen die met zijn gezondheid begaan is en graag nog lang, gelukkig en vol energie leeft.