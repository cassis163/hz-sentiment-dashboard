Al lezend in Milkman dacht ik, wat weet ik eigenlijk van Noord-Ierland ergens in de jaren tachtig? Alleen dat protestanten en katholieken elkaar in minder of meerder mate naar het leven stonden met de Engelse militairen ertussenin. Op het nieuws over aanslagen en vele anonieme doden reageerde ik toen zoals ik dat nu doe op de huidige berichten uit Afghanistan en Irak. Even schrik je ervan en vervolgens ga je weer terug naar je alledaagse problemen en beslommeringen.

De hoofdpersoon leeft in een onbekende Noord-Ierse stad en via haar belevenissen krijg je een indruk hoe beklemmend die situatie was. De doden die iedere familie te betreuren had en hoe bedreigend het voelt als iedereen constant iedereen in de gaten houdt. ‘One can rumour, continue in rumour, get stuck and be able to get out of rumour, which is basically why I carried on.’
De vertelwijze draagt bij aan de beklemming. Het is een soort lange innerlijke dialoog die spaarzaam afgewisseld wordt met een enkele dialoog. Van niemand leer je de naam kennen, de meeste personages worden beschreven aan de hand van hun relatie met de hoofpersoon zoals maybe-boyfriend or third-brother-in-law. Ook de Milkman is een bijnaam. Het is een oudere, getrouwde man die uit is op een relatie met de hoofdpersoon en steeds meer, via een vorm van stalken, haar leven binnendringt. De schrijfster laat op een knappe manier zien hoe langzaam maar zeker de hoofdpersoon door deze druk naar de Milkman toeschuift. Het is dat hij wordt vermoord, anders had de Milkman, zeker zijn zin gekregen.

In alle opzichten is het een geslaagd boek maar dat vond ik vooral toen ik het uit had. Tijdens het lezen stond die innerlijke dialoog mij regelmatig tegen. Het is alsof iemand continu tegen je aanpraat en niemand een woord ertussen krijgt. Op zich knap geschreven want het boek dwong je ertoe dat je het aandachtig las. Terecht, maar aangezien ik een tussendoor lezer ben vond ik het lastig om steeds al die aandacht op te brengen. Wel kreeg je er wat voor terug: mooie taal en een beklemmend en interessant verhaal. Alleen lees ik ook graag wat er in andere hoofden omgaat en daarom koos ik voor 4 sterren.