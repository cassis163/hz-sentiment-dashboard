“A princess, a traitor, a soldier, a hunter and a thief” meer dan deze woorden was er voor mij niet nodig. Mijn interesse voor The Smoke Thieves, het eerste deel in een nieuwe fantasy-reeks van Sally Green, was meteen gewekt! Mijn verwachtingen waren dan ook heel erg hoog en ik heb erg uitgekeken naar deze leesclub. Benieuwd of dit boek net zo goed was als de introductie?

The Smoke Thieves laat vijf totaal verschillende personages samenkomen. Als eerste maken we kennis met Tash, een jong meisje dat door haar familie verkocht is aan een demonenjager. Tash kan heel hard rennen en daardoor is ze de geknipte persoon om de demonen in de val te lokken zodat Gravell ze kan doden en de magische rook die daarbij ontsnapt, kan opvangen in een flesje. De demonenrook is verboden, maar daardoor wordt hij alleen nog maar meer gegeerd als een soort van ontspannende drug. Tash en Gravell verdienen er dan ook een aardige som mee en zo kan Tash haar voorliefde voor laarzen bekostigen. Vervolgens maken we als lezer kennis met Catherine, de jonge prinses van Brigant die opgegroeid is in een mannenwereld en uitgehuwelijkt wordt als een bezit. Gelukkig heeft ze Ambrose die haar onvoorwaardelijk trouw blijft en net iets te veel gevoelens voor Catherine toont. March is dan weer opgegroeid in Calidor, de gezworen vijand van Brigant. Hij werd door de prins in huis genomen en werkt nu als zijn persoonlijke slaaf, ondanks dat hij niet zo slecht behandeld wordt, kan March maar niet vergeten dat de prins zijn volk heeft laten uitmoorden en daardoor zint hij op wraak. De rol van “thief” is dan weer weggelegd voor Edyon. Hij heeft zijn vader nooit gekend en leeft samen met zijn moeder te midden van een rondreizende groep handelaars, Edyon is goed van vertrouwen en komt daardoor een beetje naïef over, op zijn beurt zorgt dit dan weer voor heel wat grappige momenten.

Zoals je ziet, zijn al deze personages heel erg verschillend van elkaar. Als lezer heb je dan ook maar één vraag: “Hoe brengt Sally Green onze vijf helden samen?” Dat doet ze op meesterlijke wijze, waar je in het begin nog niet helemaal duidelijk is wat de vijf personages met elkaar verbindt, worden al hun motieven zichtbaar naarmate je dichter bij het einde komt. Dit was één van mijn favoriete elementen van dit verhaal en alleen daarom al zou ik het boek zeker aanraden.

The Smoke Thieves komt traag op gang, maar dit stoorde me helemaal niet. Je merkt dat Sally Green ergens naartoe werkt en beetje bij beetje kan je de puzzelstukjes in elkaar passen. Ze heeft ook een heel erg mooie, beschrijvende schrijfstijl. De prachtige taferelen die ze beschrijft komen voor je ogen tot leven en het verhaal slokt je helemaal op. Green heeft een heel aparte manier van schrijven die heel oprecht is, ieder woord is goed gemikt en je kan je perfect inleven in de personages.

Als je dus houdt van verschillende perspectieven en een spannend avontuur, is The Smoke Thieves echt iets voor jou. Ik kan alleen maar hopen dat het tweede deel snel verschijnt zodat ik snel verder kan!