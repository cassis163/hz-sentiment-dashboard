Welkom in Quisco, Waar niets is wat het lijkt
Evander Clovis is een mislukte journalist met diverse problemen op relationeel, lichamelijk en professioneel gebied.
In Quisco wordt de huisarts Martha Mulder vermist. Evander heeft een oudtante in Quisco, waarvan hij tot voor kort het bestaan niet eens kende, en wordt door zijn hoofdredacteur op pad gestuurd om een verhaal te schrijven over deze verdwijning. Quisco is nl een zeer gesloten gemeenschap, ver van de bewoonde wereld. Men laat in het stadje bijna geen invloeden toe van die buitenwereld en is niet gesteld op buitenstaanders. Men regelt het allemaal zelf. De mensen die er wonen hebben allemaal hun eigen verhaal en reden om in Quisco te wonen. Dit delen ze echter wel met Evander. Evander is onder de indruk van het enige kind in de stad, Josie, de dochter van de vermiste Martha Mulder. Tijdens zijn verblijf in de stad leert Evander zichzelf steeds beter kennen.
Een mooi boek om te lezen. Het is vlot, uitnodigend en beschrijvend geschreven. Je wilt de verhalen achter de diverse, vreemde personen kennen en dus blijf je lezen. Het verhaal is op diverse punten min of meer surrealistisch maar dat maakt het wel boeiend. De ontknoping van het verhaal is erg verrassend. De ondertitel is volledig terecht!