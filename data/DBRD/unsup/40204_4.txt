Na lezing van 'begeerte heeft ons aangeraakt' kan ik niet anders dan concluderen dat het een schitterend tragisch verhaal is, maar wel één met schrijnende humor. Het lijkt een klucht (met name het stuk waarin de begrafenis van de oude Dembeck wordt beschreven en het bizarre diner en drinkgelag erna) maar het biedt nog zo veel meer. Ontroering onder andere wanneer Lucas spreekt over zijn grote vriend Zwiers en zijn ouders met hun buurtsupermarktje. Lust en begeerte van Lucas naar Dido Dembeck en het klavecimbel. De opmerkelijke uitspraken van de botterik Diederik Dembeck en ook de andere personages waarmee de auteur de lezer kennis laat maken, zijn trouwens stuk voor stuk bijzonder te noemen.

Over de inhoud van 'begeerte heeft ons aangeraakt' zal ik verder niet veel uit de doeken doen, lees en oordeel zelf en laat je overspoelen door het tragische einde waarbij de structuur van het boek op zijn plaats valt.