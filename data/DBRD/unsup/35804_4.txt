Emma McAvoy is bijna drie jaar als haar vader haar weghaalt bij haar aan alcohol- en drugsverslaafde moeder en het ernstig verwaarloosde meisje opneemt in zijn gezin. Voor Emma is dit de start van een leven in de schijnwerpers: haar vader is Brian McAvoy, leadzanger van de immens populaire rockband Devastation en scoort hit na hit. Niet alleen in Europa, maar ook in de Verenigde Staten wordt Devastation in een adem genoemd met The Beatles en de Stones. Brians nieuwe partner Beverly neemt de zorg voor Emma op zich en met de komst van halfbroertje Darren lijkt het gezin compleet. Emma groeit op in en mét de band, waarvan de leden haar omringen als één grote liefhebbende familie. Het zijn de roerige jaren zestig en zeventig en gedurende alle tournees en de vele feestjes van Devastation vloeit de alcohol rijkelijk en wordt wiet en lsd royaal gedeeld. Als tijdens een van die feestjes het landhuis van de McAvoys weer eens volstroomt met honderden gasten, blijkt dat niet alle aanwezigen dezelfde liefdevolle, verbroederende gedachten hebben en slaat het noodlot toe. Er voltrekt zich een dramatische gebeurtenis waarvan alleen de dan zesjarige Emma getuige is. Het meisje is er dusdanig door getraumatiseerd dat ze zich niets van het incident kan herinneren. Iemand in het glamourwereldje van de rockband is erop gebrand dat de gebeurtenissen op die avond ook nooit ontdekt zullen worden en aarzelt niet om daarvoor gevaarlijke grenzen te overschrijden.

Publiek geheim werd voor het eerst gepubliceerd in 1990, maar is nu verschenen bij De Boekerij. De veelzijdige schrijfster Nora Roberts schreef meer dan 200 titels, voornamelijk liefdesromans, maar ook romantische thrillers. De auteur begon ooit noodgedwongen met schrijven, toen een sneeuwstorm haar met twee kleine kinderen aan huis gekluisterd hield. Het schrijven kreeg haar zo te pakken, dat ze in een mum van tijd zes manuscripten wist te produceren. Haar debuut maakte Roberts vervolgens in 1981 via uitgeverij Silhouette. Dat onvoorstelbaar hoge werktempo heeft Roberts tot vandaag de dag altijd volgehouden: zelfs tijdens vakanties schrijft ze dagelijks acht uur, zeven dagen per week. Naast de liefdesverhalen schreef de auteur onder het pseudoniem J.D. Robb de zinderende 'In Death'-serie: misdaadromans met daarin een vaste rol voor inspecteur Eve Dallas. Roberts woont met haar echtgenoot in Boonsboro, in Maryland. Samen zijn ze eigenaar van The Inn Boonsboro, een hotel waarvan de suites de namen meekregen van romantische stellen uit Roberts boeken.

Publiek geheim is een van die boeken die zo typerend zijn voor het werk van Nora Roberts: een pakkende American lovestory met een vleugje spanning. Vanaf de eerste bladzijde weet de auteur de lezer het verhaal in te sleuren. Met veel gevoel voor dramatiek beschrijft Roberts op beeldende wijze het leven van de kwetsbare Emma, van haar vroege kinderjaren tot een turbulente echtscheiding als ze een twintiger is. Intrigerend daarbij is dat alles wat de toch al zo gevoelige Emma onderneemt, door de media onder een vergrootglas wordt gelegd. Onderhuids blijft ondertussen broeien dat iemand Emma voortdurend in de gaten houdt. Die spanning wordt geleidelijk opgevoerd wanneer een vastberaden rechercheur alles op alles zet om de onderste steen in die onopgeloste zaak alsnog naar boven te halen.

Behalve vanuit Emma’s perspectief wordt het verhaal ook vanuit diverse andere personages belicht. Soms gaan deze wisselingen per alinea, met slechts een gedachtegang, wat de vaart er weliswaar inhoudt, maar enkele keren verwarring kan opleveren. Publiek geheim is echter een absolute pageturner. Het verhaal biedt ook een fascinerend kijkje achter de schermen van een wereldberoemde rockband, met alle verleidingen en problemen waar succesvolle bandleden tegenaan lopen. Voor liefhebbers van de succesvolle tv-serie Nashville is Publiek geheim wellicht dan ook een aanrader.