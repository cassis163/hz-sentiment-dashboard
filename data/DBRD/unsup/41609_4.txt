Wát een heerlijke feelgood is dit zeg! Wendy Brokers heeft na haar debuut ‘Geluk bij een ongeluk’ wederom een voltreffer gescoord met dit verhaal. Sterke en overtuigende personages, goede en aannemelijke dialogen, beeldende sfeerschetsen en vooral een stevige verhaallijn. Want dié moet je wel hebben wil je niet een “dertien in een dozijn-feelgoodroman” afleveren. Gelukkig voldoet ‘Baguette met jam voor twee’ aan al deze voorwaarden en is het genieten geblazen. Het verhaal rondom Lize is best heftig en wordt precies genoeg uiteengezet om haar emoties en acties te begrijpen. Ook bij Nate is er volop de ruimte genomen om hem sterk neer te zetten zodat je ook zijn manier van redeneren en handelen kunt snappen. Die twee samen, tja… .. daar kun je het lang en breed over hebben maar het is gewoon vuurwerk. Wendy Brokers gaat niets uit de weg en gebruikt álle aspecten om een zomerse (lees: met vlagen behoorlijk zwoele) feelgood neer te zetten en trekt alles uit de kast, net als haar hoofdpersonages, alles... Ah nee, spoiler…

Bij de titel waren er wat bedenkingen dat het een wat zoetsappig verhaal zou worden. Maar niets is minder waar. Wat Wendy Brokers heel goed heeft gedaan is het écht aandacht besteden aan de twee hoofdpersonages. Daarmee doet ze de overige personages niet tekort. Lize en Nate zijn samen echter zó interessant dat je niets wilt missen. Zowel hun persoonlijkheid als wederzijdse aantrekkingskracht zorgen ervoor dat je blijft lezen, het boek was dan (helaas) ook zo uit.
Er zijn verhaallijnen die behoorlijk beladen zijn, maar die zijn wel van essentieel belang voor de karaktervorming van deze twee jonge mensen. Ze zijn jong genoeg dat het allemaal aannemelijk is. Want dat een feelgood ook pittig kan zijn qua thema, buiten het ‘feel good-aspect’ bewijst Wendy Brokers nu wel. Richting de ontknoping van het verhaal wordt het zelfs even heel spannend.

Voor liefhebbers van nietszeggende chicklits heeft dit boek echt te veel aan inhoud. Wendy Brokers schrijft ogenschijnlijk heel gemakkelijk en lijkt geen moeite te hebben met de combinatie van een hoog gehalte aan serieuze kwesties om vervolgens net zo makkelijk over te stappen naar luchtige scènes. Het verhaal is met vlagen verdrietig en frustrerend, maar ook uitdagend, sexy, grappig en onbeholpen leuk. De combinatie van romantiek, spanning en humor is zo goed verwerkt in het geheel dat iedere romantische ziel zich kan (en zal) verliezen in dit verhaal. Een (h)eerlijk boek met personages die je het liefst tot leven ziet komen want wie wil er nou niet, met ‘dát’ op je netvlies, een diepe tevreden zucht slaken en een boek dichtslaan? Van A tot Z is dit smullen, het is niet anders, echt een aanrader!

Een voltreffer en dat betekent 4,5 dikke ster!