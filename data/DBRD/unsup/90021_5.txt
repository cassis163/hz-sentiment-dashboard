Het boek Endgame van James Frey is een spannend boek waarmee je ook nog een groot geldbedrag kunt winnen, tenminste als je alle codes die in het verhaal zijn verwerkt, kunt oplossen.
De cover ziet er heel mooi uit, het is een boek wat opvalt. De auteur was mij niet onbekend, hoewel ik nog niet eerder een boek van hem heb gelezen, maar dat ga ik zeker nog doen. Ik ben wel nieuwsgierig geworden wat hij nog meer heeft geschreven, of die verhalen nu wel of niet op waarheid berusten. De meeste boeken zijn toch verzonnen?

Endgame is het eerste deel van een trilogie en het is een dik boek wat uitnodigt tot vele uren leesplezier. De schrijfstijl is fijn, het verhaal leest lekker weg.
Het gaat allemaal terug tot de oorsprong van de aarde. De oorspronkelijke twaalf bloedlijnen hebben zich duizenden jaren voorbereid op de komst van een teken, waaruit zal blijken dat Endgame er aan komt. Het verhaal komt dan ook explosief op gang. Twaalf jongeren uit de twaalf bloedlijnen moeten tijdens Endgame speuren naar een sleutel dat de redding van de aarde in gang zal zetten.
Verschillende hoofdpersonages komen aan het woord, je ziet de oplossing van het raadsel door de ogen van velen van hen, de een komt sympathieker over dan de ander, wat het lezen van dit boek spannend en intrigerend maakt. Mijn voorkeur ging uit naar Sarah, die niet echt opgeleid is tot het spelen van dit, toch wel dodelijk, spel. Als ze tijdens het begin een soort bondgenootschap sluit, begint het verhaal goed. Tijdens de tocht van de spelers over de aarde komen ook historische gebeurtenissen en uitleg aan het bod, wat het boek voor mij nog interessanter maakte.
Het einde van het verhaal kwam toch nog wel verrassend over, zowel voor mij als lezer maar ook voor de spelers. Wil je weten wat voor verrassing, tja, lees dit boek â€¦

Tijdens het lezen komen er diverse codes voorbij, die je als lezer moet oplossen wil je de geldprijs winnen. In het begin vond ik dat wel storend, maar naar een hoofdstuk was dat niet meer zo. Zelf begrijp ik niet goed hoe je uit al die cijfers een puzzel moet oplossen. Ik ben wel benieuwd wie de oplossing vindt, en waar de sleutel is verstopt. Het kan overal ter wereld zijn, het boek is overal gelijktijdig uitgekomen.
Volgens het boek heb je als lezer tot 7 oktober 2016 de tijd. De schat is uitgestald in Caesers palace in Las Vegas, Amerika, en de ontknoping zal live te zien zijn op het internet. Ook heeft Google een spel ontwikkelt waaraan je mee kunt doen.

Zoals gezegd is dit boek Endgame, de opdracht, het eerste deel van een trilogie en bij de andere delen zal, denk ik, ook een prijs worden uitgeloofd. Ik ben erg benieuwd naar de oplossing van de puzzel van dit eerste boek en zal het allemaal in de gaten blijven houden.
Uiteraard ga ik de volgende twee delen ook lezen als deze verkrijgbaar zijn.

Conclusie: Endgame, de opdracht, van James Frey is een uniek spannend Young Adult boek waar je menig uur leesplezier aan hebt en is echt niet alleen geschikt voor jongeren. Ook volwassenen zullen hier zeker van genieten. Als je ook nog een beetje wiskundig bent aangelegd en houdt van uitdagende puzzels, is dit zeker een boek wat je moet lezen.
Ik was een gelukkige winnaar van een door de auteur gesigneerd exemplaar via een winactie van de site Endgame.nl en uiteraard was ik daar heel erg blij mee. Ook zonder winexemplaar had ik dit boek zeker gelezen. Het is een boek wat nieuwsgierig maakt.
Een echte aanrader!