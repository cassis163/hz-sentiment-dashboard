Hoofdpersoon Kim is uit balans als haar oma, die haar heeft opgevoed, besluit een einde aan haar leven te maken. Wat is het leven nog waard? Waarom zou je ouder willen worden. Haar man Clovis geeft haar de ruimte om het te ontdekken. Kim verlaat het Bretonse eiland Groix en reist af naar Zuid Frankrijk om een maand voor een oude dame te zorgen.

Dan veranderd het boek en lijkt het op een aflevering van Cold Case. De zoon van de oude vrouw heeft haar aangenomen, maar Kim krijgt te horen dat haar zoon 2 jaar geleden is verongelukt. Ze gaat op zoek en vindt steeds een stukje terug van het verleden van Gilonne. En met haar zoektocht ontmoet ze diverse mensen en mede door die contacten vindt ze ook zichzelf terug.

Het is even wennen, want vertaald vanuit het Frans, zijn er toch een boel woorden en soms zinnen die zijn blijven staan. Meestal is het wel duidelijk wat er wordt bedoeld, maar bij langere stukken is ook een vertaling gegeven. Het gebruik van de oorspronkelijke woorden geeft een stukje meerwaarde aan het boek, waarbij de sfeer van het land goed overkomt.

De personages zijn goed neergezet. Gilonne die een leven had als een prinses en later als actrice furore maakt, en nu als oude dame af en toe in de war is. Het is op geen enkel moment ongemakkelijk, maar juist heel liefdevol.
Ook de andere personages in het boek zijn goed weergegeven. Als lezer krijg je een duidelijke indruk van de mensen om Gilonne heen. Soms een eerste indruk die stand houdt, soms juist een eerste indruk die bijgesteld wordt naarmate het boek vordert.

Bijzonder zijn de verhalen tussendoor. Gebruiksvoorwerpen als een spiegel en een koelkast krijgen een stem, evenals een Hal een koffiezetapparaat. Het is een aangename onderbreking in het boek en levert ook weer nieuwe informatie op over de personages van het boek.

Naast het verhaal van Kim en Gilonne, is er ook nog een schrijnend verhaal over ‘het kind’. Dat lijkt in eerste instantie een losstaande verhaallijn, maar past op het einde toch weer precies in de puzzel van Kim.

Door de grote hoeveelheid afwisseling en bijzondere personages is het een verhaal dat je pakt en meesleurt tot het einde.

Een prachtig verhaal over leven en levens van anderen en over oud of ouder worden en dat dat helemaal zo erg niet is..