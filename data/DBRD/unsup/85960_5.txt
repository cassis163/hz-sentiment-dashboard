Een prachtige motto "Voor hen die hun eigen pad volgen en vuurtjes stoken" siert de eerste pagina van het schitterende boek van Celeste Ng Kleine brandjes overal. En reken maar dat een aantal van de hoofdpersonages een eigen pad volgen. De rustige wateren in de exclusieve paradijselijke woonplaats Shaker Heights worden verstoord door de komst van een ongewoon gezin: moeder Mia met haar dochter Pearl. Mia, een baanbrekende getalenteerde fotografe en haar adolescente dochter passen beslist niet in het gezapige, stijve, van regels aan elkaar hangende leven in Shaker Heights. Wanneer zij in contact komen met een van de belangrijkste families van het stadje, de rijke en machtige familie Richardson, leidt dit onherroepelijk tot confrontaties en conflicten.
Met een accurate en geÃ«ngageerde pen beschrijft Celeste Ng een oeroude conflict tussen de heersende maatschappelijke orde en diegenen die niet aan een leiband in het gareel kunnen lopen. Met bijzonder inlevingsvermogen schetst de schrijfster de karakters en het gevoelsleven van de kinderen in beide gezinnen: aan de kant van de familie Richardson de knappe en egocentrische Lexie, intelligente en verlegen Moody, charmante en charismatische Trip en de opstandige, vurige Izzy, bij de nieuwkomers Warren de rustige en getalenteerde Pearl. Het boek is een trefzekere schets van de verschillen tussen de gevestigde orde en een meer vrijgevochten levensstijl. Door een voogdijzaak komen beide families recht tegenover elkaar te staan. De gevolgen voor iedereen zullen niet te overzien zijn. Welke levensovertuiging is de juiste? Welke waarden zijn het belangrijkst? Gaat het in het leven over de vrijheid of over de veiligheid en zekerheid? En is het onmogelijk om beide succesvol na te streven?
In een prachtige proza neemt Celeste Ng de lezer mee om de antwoorden op deze vragen te vinden. Spannend, scherp, intelligent, doordacht en verrassend. Vol met niet te vergeten beelden. En, niet te vergeten, ergens slingert een doosje lucifers. In overtuigde, boze en gekwetste handen.