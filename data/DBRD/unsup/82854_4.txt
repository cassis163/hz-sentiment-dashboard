"Rondom de stad was alles kaalgekapt om plaats te maken voor uitgestrekte velden vol boeken die in lange rijen lagen. Er groeiden tomaten uit, aardappelen, boontjes en pompoenen. Er waren boeken waar volledige maaltijden uitgroeiden, zoals pizza margherita’s en speenvarkentjes met jagersaus en peterselie in de oortjes. Uit één boek groeide zelfs een volledige tafel gedekt voor twee, met kaarslicht en al."

Odessa is twaalf als ze Scribopolis ontdekt, een stad waar iedereen van boeken houdt en alle inwoners beroemde schrijvers zijn. Odessa hoopt hier haar vader, die ze nooit heeft gekend, te vinden. Maar Scribopolis bevindt zich in een roerige tijd. De schrijver Mabarak wil het magische boek Boekus in handen krijgen, want alles wat daarin geschreven wordt, zal echt gebeuren. De inwoners van de stad zetten alles op alles om het boek niet in zijn handen te laten vallen. Het verweer tegen de afvallige schrijver Mabarak en Odessa’s zoektocht naar haar vader raken nauw met elkaar verwikkeld.

Peter Olmen is een Vlaams auteur. Na zijn afstuderen werd hij docent in psychologie en milieuvakken, maar ondertussen bleef hij wel zijn hobby uitoefenen, namelijk het schrijven.
"De kleine odessa - Het levende boek" is zijn debuut en voor het schrijven van dit boek kreeg hij een subsidie van de provincie West-Vlaanderen. Zijn debuut kreeg ook een vervolg, met als titel "De kleine Odessa en het geheim van Lode A". Een derde boek is in de maak.

De korte inhoud op de achterflap van het boek maakt meteen duidelijk dat dit fantasieverhaal een heel originele insteek heeft. Als setting een stad creëren waar alle beroemde schrijvers, waaronder Shakespeare, Dostokevski en Kafka, samenwonen en waar alles in het teken staat van boeken. Je moet maar op het idee komen.

Naast Odessa zelf kent het boek nog vele andere personages, waaronder veel personages uit de Griekse Mythologie, historische figuren en personages uit bestaande boeken. Hamlet, Orpheus, Pegasus en de Muzen maken allemaal hun intrede in het verhaal. En ondanks het feit dat er heel veel personages zijn, maar dit het verhaal niet ingewikkelder. Bovendien bevindt er zich achterin het boek een "Dramatis Personae" waarin alles personages uit het boek zijn opgenomen en voorzien zijn van een woordje uitleg.

Peter Van Olmen heeft een heel aangename, vlotlezende schrijfstijl. Het evenwicht tussen dialoog en beschrijving is ideaal en dat legt het doorleesgehalte hoog. Het verhaal is op bepaalde plaatsen wel voorspelbaar en dat neemt in bepaalde stukken van het boek de spanning wat weg, maar de originaliteit van het verhaal maakt dat ruimschoots goed. Ook de komische insteek dankzij het personage Lode A. maakt het boek een plezier om te lezen. Daarnaast komen thema’s als vriendschap en verraad rijkelijk aan bod. Voor dit boek liet Peter Van Olmen zich inspireren door schrijvers als Cornelia Funke en verhalen als "In de Ban van de Ring" en "Arthur en het zwaard in de steen".

"De Kleine Odessa" is een origineel geschreven fantasieverhaal met een prachtige setting die volledig tot de verbeelding spreekt. Een hele gorde aan beroemde schrijvers, historische personages en mythische wezens maken van het verhaal een waar avontuur dat niet teleurstelt. Dat er nog geen filmplannen zijn is dan ook op zijn minst verontrustend. Maar als lezer is er natuurlijk het vervolg "De kleine Odessa en het geheim van Lode A."!