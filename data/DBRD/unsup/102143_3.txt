Jeffery Deaver met de pen van Ian Fleming

Special Agent 007 alias James Bond is een van de meest spraakmakende speurneuzen die de grootste bekendheid geniet van het witte doek. Met een keur van mannelijke hoofdrolspelers en een nog bredere selectie van vrouwelijke tegenspeelsters, probeerde Fleming de Bondfans te behagen. Technologische hoogstandjes en wonderlijke voertuigen werden hierbij niet geschuwd. Dat geweld ziet Jeffery Deaver als uitdaging om in dezelfde reeks nog een keer met een verrassing te komen. Een verrassing met de naam Carte Blanche.

In Novi Sad in Servië, voorkomt Bond een aanslag op een trein waarin giftige stoffen worden vervoerd. Vanuit Servië vindt hij een spoor naar andere aanslagen waarbij een Ier een hoofdrol zou spelen. De eigenaar van Green Ways, een internationaal vuilverwerkingsbedrijf, is de eigenaardige Severan Hydt. Hij blijkt in veel landen bedrijven te bezitten waarvan niet altijd even duidelijk is hoe de bedrijfsvoering precies in elkaar steekt.
Bond probeert te infiltreren om zo achter Hydts plannen te komen.
Met snelle autos, technologische snufjes en natuurlijk mooie vrouwen, duikt 007 incognito in de rol van veiligheidsdeskundige. List, slimmigheden en bedrog zijn de ingrediënten waar hij veelvuldig gebruik van maakt. Evenals zijn uitgebreide deskundigheid culinaire hoogstandjes en wijnkennis.

Iedere Bondkenner zal zijn of haar held hierin herkennen en met zijn eigen gezicht invullen. Voor deze fan blijft Roger Moore geassocieerd met de grote held van het witte doek; Bond, James Bond. Hiermee is Carte Blanche een vermakelijk spannend boek geworden, niet herkenbaar als een echte Deaver en dat was ook de bedoeling!