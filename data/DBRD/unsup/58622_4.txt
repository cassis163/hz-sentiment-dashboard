Dankzij mijn deelname aan de leesclub heb ik deze thriller mogen lezen en bespreken. Het is voor de schrijfster Esther Quatfass haar debuut.
De titel wordt op de eerste pagina van het verhaal uitgelegd en is de vertaling van de naam van een Zweeds eiland waar de thriller zich afspeelt. Het begint onschuldig met drie vrienden die er op bezoek gaan en waarbij één doodgeschoten wordt. Vanaf dat moment krijgt de lezer puzzelstukjes om het geheim te ontrafelen en kan men het boek moeilijk wegleggen. De korte hoofdstukken vormen geen onderbreking maar laten het verhaal in elkaar vloeien. De personages worden tot op zekere hoogte gedetailleerd beschreven om de spanning te behouden. De familierelaties worden duidelijk naarmate het verhaal vordert. Naar het einde toe valt de opgebouwde spanning als een kaartenhuisje in elkaar en de lezer blijft achter met vele onbeantwoorde vragen. Dit sterkt het vermoeden dat er een vervolg zal komen en mijn nieuwsgierigheid is al geprikkeld.
De schrijfster heeft een vlotte schrijfstijl zonder gebruik te maken van moeilijke woorden. Ik twijfelde voor de score tussen 3 en 4 sterren maar voor een debuut wil ik niet te streng zijn en geef het boek een welverdiende 4!