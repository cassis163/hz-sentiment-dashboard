Het Monsterboek is een fantastisch leuk prentenboek. Op geen enkele pagina is tekst opgenomen, wat toch opvallend is voor een boek dat mede tot stand is gekomen door een subsidie van het Nederlands Letterenfonds. Het verhaal laat zich puur en alleen door de mooie illustraties vertellen en nodigt kinderen uit om hun fantasie de vrije loop te laten. De eerste pagina’s staan vol zwart-wit tekeningen. Tekeningen van een saaie grauwe stad, die gewoon vraagt om wat kleur. Dan is er een klein ondeugend meisje met een creatieve geest. Zij tekent een levensgroot kleurrijk monster en deze komt tot leven. Het meisje is daarna niet meer te stuiten en tekent nog een paar vriendelijke bontgekleurde monsters. De monsters helpen het meisje spontaan met kleuren. Langzaam toveren ze samen de saaie stad tot een kleurrijk spektakel. Helaas zijn niet alle volwassenen blij met deze spontane actie. Dan komt de regen en die spoelt al kleuren jammer genoeg weg, hoewel jammer? Nu kan er de volgende dag gewoon weer opnieuw gekleurd worden

Op de vrij grote pagina’s komen met regelmaat dezelfde personen voorbij en er valt van alles te ontdekken. Het boek kan veelvuldig bekeken worden en zal niet snel vervelen en er is ruimte genoeg opengelaten om er zelf een leuk verhaal bij te verzinnen.

Monsterboek, beestachtig goed bedacht en een verrijking voor de belevingswereld van peuters en kleuters.