Met de ondertitel ‘Levenslessen om (vooral) niet op te volgen’ kopt Lena Dunham haar literair debuut de wereld in. De 28-jarige New Yorkse, die vooral populariteit verworven heeft door haar televisieserie ‘Girls’, schrijft haar eerste boek waarin ze deze kenmerkende stijl voortzet. Met haar debuut lijkt ze aan haar lezer duidelijk te willen maken dat imperfectie en jezelf zijn in Hollywood totaal niet erg lijkt te zijn.

In ‘Not that kind of girl’ lijkt ze met behulp van de indeling in verschillende thema’s haar chaotische leven aan haar lezer over te brengen door deze in gedachten en herinneringen te ordenen. Liefde, seks, lichaam, vriendschap, werk en uiteindelijk het grote geheel passeren de revue in een rap tempo waar de hoofdstukken weglezen als advies van een vriendin met wie je graag koffie drinkt en even bijkletst. Toch draaft Dunham af en toe door bij beschrijvingen van situaties die er bij mij als nuchtere Nederlandse vrouw niet ingaan. Maar de kijker van ‘Girls’ zal niet echt raar opkijken van de hersenspinsels van Dunham, die ten slotte ook het creatieve brein achter deze serie is.

Dunham geeft in haar boek dan ook aan dat zij geen expert is op het gebied van seks, geen psycholoog of diëtiste is, maar ze het allemaal zelf heeft meegemaakt. Het hilarische aan de stijl van Dunham is dat ze de lezer soms pijnlijk duidelijk maakt hoe jonge vrouwen de dingen beter niet aan kunnen pakken. ‘Not that kind of girl’ zorgt voor een aantal prettige leesuren waarin je het niet kan laten om te schaterlachen om de bizarre geschiedenis rondom Lena Dunham. De grappige tekeningen en vormgeving van het boek zorgen voor een aantrekkelijk geheel, gevuld met de bizarre avonturen van een jonge vrouw in de bloei van haar leven.