In “weerzien in Italië” volgen we de twee zussen Lucia en Dani. Nadat hun moeder opgenomen is in een verpleegtehuis met de ziekte alzheimer ontdekken de zussen toevallig via een oude foto informatie over vroeger. Als vervolgens een DNA-test uitwijst dat Lucia en Dani geen zussen, maar halfzussen zijn en ze dus blijkbaar niet dezelfde biologische vader hebben, besluiten ze de zomervakantie te vertrekken naar Italië. Daar waar Lucia geboren is en waar alles jaren geleden begon met een kunstenaarsgroep die nogal leefde naar de vrije liefde. Zullen ze er tijdens hun reis achter komen wie de biologische vader van Lucia is?

De hoofdpersonages Lucia en Dani zijn twee hele verschillende vrouwen. Lucia is een beetje de botte, zelfverzekerde, creatieve van de twee en Dani is het lieve, beetje onzekere jongere zusje, die klaar staat voor iedereen. Ze hebben beide geen perfecte jeugd gehad en door verschillende gebeurtenissen zijn ze beide op hun eigen manier getekend. Doordat je het verhaal leest vanuit Lucia en Dani, weet je precies wat ze voelen en denken tijdens situaties en kun je jezelf dus goed in de twee zussen inleven. Dit is erg fijn want daardoor wil je ook steeds maar verder blijven lezen. Je wilt gewoon weten hoe het verhaal gaat aflopen voor de twee zussen. Elke keer vinden ze weer een stukje uit het verleden en zo kom je elke keer weer net iets meer te weten. “Weerzien in Italië” is echt zo’n heerlijk mysterieus familie verhaal, vol met geheimen en intriges. Steeds als ze denken antwoorden te hebben gevonden, komen er juist weer meer onduidelijkheden en raadsel in de plaats voor terug.

“Weerzien in Italië” is een heerlijk, luchtig feelgood verhaal waarbij je niet teveel na hoeft te denken, maar ondanks dat is het toch vlot, mysterieus en hier en daar verrassend. De zussen nemen je mee op een soort van roadtrip door Italië en Frankrijk en onderweg beleef je de heerlijke sferen van deze landen. De schrijfstijl van Eva de Wit is erg beeldend, waardoor je je echt in deze zonnige en prachtige landen waant. Je ziet het gewoon helemaal voor je dat de personages door de lavendelvelden rijden en je proeft die heerlijke koffies en wijnen bijna zelf ook.

Kortom, hou je van fijne, luchtige, beetje mysterieuze feelgood romans, met de nodige familie geheimen? Dan is “Weerzien in Italië” echt een boek dat je op zou moeten pakken. Dit verhaal is absoluut een heerlijke leeservaring voor deze zomer!

Eerder verschenen van auteur Eva de Wit al de boeken “Een huis in Frankrijk” en “Een zomer in Frankrijk”.