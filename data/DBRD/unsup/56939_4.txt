Korte inhoud

Verliefd en verloren - Lizzie van den Ham Wat zou je doen als de knappe jongen die je op een concertavond tegen het lijf bent gelopen en die je graag beter wilt leren kennen, plotseling in je mentorklas blijkt te zitten..? Het overkomt Gemma Visser tijdens haar eerste jaar als docente Engels op het Thorbecke College. En hoe langer zij en Julian elkaar meemaken op school, hoe moeilijker het wordt om te ontkennen dat er iets broeit tussen hen twee. Maar meent Julian het wel zo serieus? En vindt ze hem leuk genoeg om haar baan ervoor op het spel te zetten?

Mijn mening

Allereerst wil ik uitgeverij Dutch Venture Publishing bedanken voor het recensie exemplaar!

Voordat ik dit boek begon te lezen, had ik wat gemengde gevoelens. Chicklits zijn niet mijn favoriete boeken en ik was bang dat het boek een dertien in een dozijn gehalte zou hebben. Maar deze mening verdween al in het begin van het boek naar de achtergrond. Het verhaal speelt zich af in Den Haag. Dit was voor mij echt een leuk pluspunt aangezien ik zelf werk in Den Haag en bekend ben met het gebied. Dat maakt het visualiseren van het verhaal direct al een stuk leuker.

Het verhaal is lekker eenvoudig geschreven; relatief korte zins opbouw in een gemakkelijk te volgen context. Hoewel ik doorgaans van iets complexere bewoording hou, stoorde ik mij hier totaal niet aan en vloog ik door het verhaal heen.

Het nadeel van het chicklit genre vind ik dat je bij veel boeken een 'Been there, done that' gevoel krijgt, omdat in mijn ogen het verhaal vaak doorsnee is en je dit zo'n beetje in elk boek tegen komt. Gelukkig bleek dat in dit boek niet zo. Natuurlijk gaan veel chicklits over hetzelfde onderwerp; Liefde, al dan niet onbeantwoord of onmogelijk, maar dit boek vond ik origineel en verrassend.

En toch is het verhaal herkenbaar. Hebben we niet allemaal ooit een geheime liefde gehad? Waar niemand achter mocht komen en alles stiekem ging? De spanning die de personages voelen in het boek werken aanstekelijk. Je waant je terug in de tijd van je eigen forbidden love.

Gemma kwam op mij over als een leuke, spontane maat die weloverwogen keuzes maakt. Ze is bewust bezig met haar toekomst en wil ook niet alles zomaar riskeren. Juist omdat zij zo bedachtzaam is, kon ik mij goed inleven in haar omdat ik deels mijn eigen karakter terug zag.

Julian is de sexy knaap waar alles mee begint. Gelukkig eens een keer geen bad boy, maar een zorgzame, attente jongen die begrip toont voor het lastige pakket waarin Gemma zich bevindt. Je zou bijna je eigen Julian willen hebben!

Een klassiek chicklit verhaal, in een verrassend en origineel jasje vol herkenningspunten. Een absolute aanrader voor zowel de young adults onder ons, als de volwassen vrouwen die wel houden van wat romantiek!

****

Verliefd en verloren

ISBN: 9789462661790. Uitgever: Dutch Venture Publishing. Aantal pagina's op mijn reader: 213.

Lees mijn recensies ook op www.deboekentrommel.nl