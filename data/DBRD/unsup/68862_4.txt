Is het nu wel of niet waar? In 1999 heeft Barbara Smit in een interview bij Barend en Van Dorp, naar aanleiding van het verschijnen van haar boek De overdracht, nog aangegeven dat er géén volgend boek over Heineken zou komen. En nu is er toch een ‘nieuwe’ uitgave op de markt. Met De overdracht heeft ze vormgegeven aan wat ze zelf de corporate thriller noemde, het spannende verhaal over het bedrijfsleven. Met diverse bedrijven als onderwerp is dit type boek in de laatste jaren meer en meer in de mode gekomen. We willen immers graag lezen hoe het er nu allemaal aan toegaat in grote, machtige organisaties. Met Heineken - Een leven in de brouwerij  is zonder de fictie van de corporate thriller toch een spannend verhaal geschreven over de macht van het bedrijf en met name de macht van de ene man die het bedrijf leidt.

Het is soms lastig de chronologie in het verhaal te volgen omdat ervoor gekozen is een soort onderwerp gebaseerde indeling te maken. Wanneer je dan bij een bepaalde gebeurtenis aangekomen bent, kan het zijn dat je vanuit een andere invalshoek plotseling weer een aantal jaren terug in de tijd gezet wordt en dat plotseling weer dezelfde gebeurtenis plaatsvindt. Dat is echter gelijk het enige nadeel van het boek. Barbara Smit is erin geslaagd een heerlijk helder boek te schrijven. En juist omdat er zo veel verschillende invalshoeken getoond worden, is het totale beeld compleet.

De bekende anekdotes over de omhoog kijkende e’s in het beeldmerk, de inbreng van Heineken zelf in de reclamecampagnes, de zuinigheid van de miljardair en de relatie met de groten der aarde worden aangevuld met belevenissen vanuit een onbekendere wereld. De manier waarop een (bier)imperium wordt opgebouwd en bestuurd laat niet alleen veel van de persoon Freddy Heineken zien, maar ook van de manier waarop in de top van de zakenwereld met concurrenten wordt omgegaan. Natuurlijk is in zo’n beschrijving een belangrijk deel weggelegd voor negatieve aspecten voor met name de personen die de strijd verloren hebben. Maar dit draagt in het verhaal zeker bij aan het beeld. Het wordt duidelijk dat de bierwereld een keiharde, zakelijke wereld is waarin brouwerijen elkaar opeten om niet opgegeten te worden. Dan blijkt ook dat de mensen die het best en het handigst met deze situatie weten om te gaan het meeste succes kunnen hebben.

Heineken - Een leven in de brouwerij  is een zeer lezenswaardig boek waarin persoonlijke ervaringen van een topfiguur uit het bedrijfsleven, de successen en de problemen, hoogtepunten en dieptepunten op een spannende manier worden beschreven en je een kijkje in de keuken krijgt waardoor je goed kan begrijpen hoe belangrijk de persoonlijkheid van de hoofdrolspelers is in de uitvoering van het totale spel.