Matthew Quick schreef eerder o.a. de inmiddels vrij bekende roman Maak me gek! (Silver Linings Playbook). Hij weet met Boy21 wederom een pakkend verhaal over underdogs neer te zetten.

Finley woont in een buurt vol criminaliteit, hij wil er het liefst zo snel mogelijk weg. Hij heeft twee dingen die hem op de been houden: basketbal en zijn lieve vriendin Erin. Wanneer zijn basketbalcoach hem vraagt om Russ, een talentvolle basketballer te begeleiden heeft Finley daar gemengde gevoelens bij. Echter Finley heeft een goed hart, bovendien moet je altijd doen wat de coach zegt, zo is hem geleerd. Finley trekt daarna dagelijks met Russ op. Russ vlucht regelmatig naar een andere wereld en transformeert zichzelf dan tot Boy21 een onaardse jongen die wacht tot zijn overleden ouders hem komen halen.

De auteur mag dan misschien Quick heten, het verloop van het verhaal is dat niet. Let wel, dit is geen minpunt, de schrijfstijl past goed bij het verhaal en de personages in het boek. De traagheid waarbij het verhaal verloopt werkt sfeerbepalend. Finley is niet de vlotste tiener, is stil en houdt zich zoveel mogelijk op de achtergrond. Ook Russ, ooit een veelbelovende talentvolle basketballer trekt zich het liefst terug in zijn eigen belevingswereld. De jongens dragen beide een pittig verleden met zich mee, hebben hierdoor een trauma opgelopen. Beide vinden zichzelf weer door de omgang met elkaar en door de bijzondere hobby van Russ; sterrenkijken.

Boy21 is een even ontroerend als boeiend verhaal over vriendschap, basketbal, opgroeien, je eigen weg vinden en moed.