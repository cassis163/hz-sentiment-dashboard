Als de nieuwsgierige eekhoorn op de cover de lezer nog niet overtuigt om het boek te gaan lezen, dan doet de ondertitel van Beestenboel dat waarschijnlijk wel: 100 verrassende verhalen over een verborgen wereld.  

Dirk Draulans (1956) is een Belgisch bioloog, journalist en schrijver. Als bioloog is hij geïntrigeerd door de natuur. Voor dit boek schreef hij verhaaltjes over in België en Nederland voorkomende dieren en dan met name over "hoe mechanismen achter de evolutie in staat zijn iets te creëren wat biodiversteit wordt genoemd en hoe levensexperimenten mogelijk worden gemaakt waar geen mens met gezond verstand aan zou denken."  

In deze bundel zijn 100 columns opgenomen die sinds februari 2016 zijn gepubliceerd in de rubriek "Beestenboel", een wekelijkse bijdrage in het Vlaamse nieuwsmagazine Knack. Elke week bespreekt Draulans een ander beestje met een wetenswaardigheidje over hun voortplanting en behoud van leven. Voor de indeling van het boek is gekozen om vooraan de artikelen te plaatsen over dieren die veel voorkomen en die regelmatig 'zichtbaar' zijn en naarmate het boek vordert worden de dieren zeldzamer en/of minder waarneembaar. De verhaaltjes geven inzicht in de diversiteit van de natuur en het dierenrijk en zijn geschreven met respect voor de natuur en af en toe wat humor.  

In elke column is korte informatie toegevoegd uit landelijke of internationale onderzoeken. Draulans noemt deze kort en legt daarbij uit wat ze onderzochten en wat de uitkomst ervan was. Een meerwaarde voor een boek dat onderhoudend is om te lezen en toch ook leerzaam.  

Uit elke column spreekt de liefde voor de natuur, liefde voor dieren en de zorgen om milieuvervuiling, waterverontreiniging en verandering van het klimaat. Het zijn steeds terugkerende onderwerpen omdat die grote invloed hebben op de natuur en het dierenrijk en het voorbestaan ervan. Ook de veranderingen die de mens doorvoert op het gebied van bosbouw en akkerbouw hebben vaak grote invloed op het dierenleven dat van die biotopen afhankelijk is. Uit de columns blijkt ook dat dieren zich vaak aan passen aan veranderende omstandigheden. Het is een onderdeel van Draulans liefde voor de evolutietheorie van Darwin, en ook dat is terug te vinden in zijn columns.  

Beestenboel is een gevarieerde bundel, die prettig leest en educatief is zonder belerend te zijn. Maak kennis met onbekende diertjes als de Brakwatergrondel, de Dodemansduim en geniet van informatie over de Haas en de Citroenvlinder, slechts vier van de honderd die zijn terug te vinden in dit boek. De kijk van de lezer op de wereld om zich heen zal na het lezen zeker veranderen, want er is nog zoveel te ontdekken.