In mijn bloed is de derde thriller van Milou van der Will (1985). Ze is niet alleen thrillerauteur maar ook freelance journaliste en interviewster. Haar eerste thriller, Rood licht, werd genomineerd voor de Crimezone thriller van het jaar. Breekijzer kreeg lovende woorden vanwege haar lezers en de pers.

In mijn bloed is het eerste deel van een nieuwe serie spannende boeken met Benthe Berg, een journaliste, als hoofdpersonage. In deze thriller is de hoofdrol weggelegd voor de eigenzinnige Benthe Berg. Céline is haar dochtertje, ze wordt zoals een aantal andere kinderen door pedofiel Rick V. misbruikt. Hij krijgt slechts een minimale straf terwijl zijn dorpsgenoten van het piepkleine dorp Ringerdam, waar iedereen nog iedereen kent, steevast in zijn onschuld geloven. Benthe hoeft ook niet op enige vorm van medewerking of begrip van haar dorpsgenoten te rekenen; die denken slechts aan de goede naam en faam van Ringerdam. Ze kan met die schandelijk lage straf echt geen genoegen nemen. Voortaan heeft ze nog slechts één doel voor ogen: wraak nemen en de dader koelbloedig afmaken. Uiterst discreet broedt ze op een plan om een aanslag op Rick V. te plegen. Ze wil hem op de dag van zijn vrijlating koudweg van kant maken, als wraak voor wat hij haar dochtertje en andere kinderen heeft aangedaan.

In mijn bloed is lekker pittig, maar is tevens glashelder geschreven zodat je met een rotvaart door het boek raast. Een koude rilling is tijdens het lezen nooit ver weg want er bestaan nog steeds kerels zoals het monster Marc Dutroux. Benthe Berg is een vrouw van deze wereld; een moeder die niet kan leven met het leed dat een pedofiel veroorzaakt heeft. De personages in dit boek zijn pakkend en realistisch neergezet. De bekrompen mentaliteit van de inwoners van een landelijk gelegen dorpje wordt als pure realiteit weergegeven. Pakkend hoe nieuwe dorpsgenoten moeten opboksen tegen de gevestigde waarden en beschouwd, behandeld worden als inwijkelingen. De spanning en emoties laaien hevig op, tot opeens verrassend het einde in zicht komt.

Een keurig uitgewerkte plot waarbij geen openstaande draadjes blijven rondfladderen. Toch hadden de laatste pagina’s nog iets krachtiger gemogen; een tip voor het volgende deel. Na het lezen blijft In mijn bloed nazinderen; dat is ongetwijfeld een bewijs van kwaliteit. Nu maar hopen dat Milou van der Will spoedig met een tweede Benthe Berg-thriller op de proppen komt!