Het lot kreeg ik helemaal onverwacht in mijn brievenbus. Ik had bij de releasedatum het boek zo graag willen hebben. Check de cover. Check hoeveel geweldige boeken Jennifer E. Smith al heeft geschreven. Check dat ze ook naar YALC is geweest. Ik had dus redenen genoeg om het boek zo graag te willen. Helaas werd ik genekt door de tijd en kocht ik het niet. Maar daar was het boek dan. Het was precies een hemels geschenk, zowel vanbinnen als vanbuiten.

Het is altijd verbazend als een boek je zo goed weet mee te sleuren in het verhaal. Het lot was waarschijnlijk de grootste verrassing van allemaal. Dit boek was net zo geweldig als voor de eerste keer iemand kussen. Dus kan je voorstellen hoe verschrikkelijk het was toen het boek uiteindelijk gedaan was. Ik leed oprecht aan liefdesverdriet. Zo zwoel en geweldig was dit.


‘Ik denk niet dat er ergens een enorm scorebord staat. Ik denk niet dat de stand wordt bijgehouden. Ik denk niet dat de wereld per se eerlijk is.’ Pagina 134

De schrijfstijl van Smith was precies hoe ik het verwacht had: prettig, eigentijds en een vleugje eigenwijs. Het boek las zo vlot weg dat ik dit boek in minder dan 24 uur heb uitgelezen. En dat maakt je echt een goede schrijfster als je dat kan. Kortom, dit was puntje 1 & 2 waarom ik zo verliefd werd.

Puntje drie moet dan gewoonweg de personages zijn. En dat was ook zo. Een contemporary is pas goed als de personages zichzelf en de lezer weten te verrassen. Teddy en Alice zijn oprecht menselijke en gewone personages. Ze zijn niet menselijk magisch zoals tegenwoordig de trend is in dit genre. Nee, ze zijn menselijk en puur. Hun ontwikkeling doorheen het boek was zo herkenbaar. Ik zou wellicht hetzelfde als deze personages hebben gedaan en daardoor werden ze precies mijn beste vrienden. Ik was al om bij puntje 1, maar puntje drie zorgde ervoor dat dit niet meer dan alleen een crush werd.

Door puntje 4 is dit boek wellicht de liefde van mijn leven. Ik vertel je snel waarom. Teddy, de beste vriend van Alice, wint onverwacht de loterij. Je zou denken dat dat alleen maar goede dingen met zich meebrengt, maar dat is niet zo. In dit boek word je geconfronteerd met de aard van mensen als ze geld ruiken. En weet je, soms is dat een kant waarvan je wenste dat je dat nooit had gezien. Dit boek liet je alle aspecten van de loterij winnen zien. Het was best wel emotioneel als je bedenkt hoeveel mensen je plots anders behandelen omdat je geld hebt.


‘Kies je de ene plek, dan verloopt je leven op een bepaalde manier. Kies je de andere, dan wordt het totaal anders. Je kunt er maar beter niet te veel aan denken, anders nekt de onzekerheid je nog.’ Pagina 226

Ook werd ik best wel emotioneel door de kijk op vrijwilligerswerk in dit boek. Zoals je weet of niet, ga ik binnenkort zelf vrijwilligerswerk gaan doen in India. Het was dus eens verfrissend om ook vanuit een personage te beleven hoe het is om vrijwilligerswerk te doen. Net zoals bij de geldkwestie, laat de schrijfster je kennismaken met allerlei kanten van vrijwilligerswerk én dat maakte dit boek net nog iets specialer dan alle andere.

Het lot is de must read voor contemporary-fans. Ik had nog geen boeken gelezen van deze schrijfster, maar ik denk dat ik daar dan eens snel aan zal moeten beginnen. Dus ja, ik viel voor de verborgen juwelen in dit boek. Het was absoluut de perfecte liefdesdrank waarvoor er geen antigif bestaat.