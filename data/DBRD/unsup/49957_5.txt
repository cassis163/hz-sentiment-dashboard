Op je veertigste de ommezwaai maken van de journalist naar kok. Dat deed Anne Shooter met groot succes. Ze schrijft ook nog regelmatig in de Daily Mail over culinaire zaken maar ze houdt zich het grootste deel van de tijd bezig met koken en bakken en met haar geweldig populaire Shooter’s Kitchen Blog voor Mail Online waar ze veel van haar recepten deelt.

Ze is geboren en getogen in Engeland in een Joodse familie. Haar grootmoeder was een Nederlandse aristocrate die zich als eerste van de familie in Engeland vestigde. Anne Shooter is grootgebracht in een omgeving waar eten een hele belangrijke plaats inneemt. Nu is dat op zich niet zo bijzonder in een Joodse familie want vrijwel alles in het Joodse leven is verbonden met eten. Er is geen Joodse feestdag denkbaar zonder bijbehorende gerechten en ook de wekelijkse sjabbat heeft zijn eigen gebruiken en voorschriften als het gaat om de maaltijden.

Anne Shooter had veel vrouwen om zich heen die allemaal uitstekende koks waren en die hun recepten van generatie op generatie aan elkaar doorgegeven hebben. Sommige recepten in het boek komen, zoals Anne in het voorwoord vertelt, letterlijk van vodjes papier uit de receptenklapper van haar moeder. Het is toch prachtig dat recepten op deze manier doorgegeven worden en vooral dat ze nu beschikbaar zijn voor iedereen.

Het boek begint met een interessant voorwoord met daarin een stuk culinaire geschiedenis en daarna wat opmerkingen en tips wat betreft de recepten en de gebruikte ingrediënten.

De daarop volgende hoofdstukken zijn: Cakes & taarten, Koekjes, Desserts, Bakken voor Pesach (met veel glutenvrije recepten), Brood, Zoete broodjes, Zoete deegwaren en Hartige deegwaren. Het register laat de gebruikte ingrediënten zien met daarbij de verwijzing naar de bijbehorende recepten. Dat is wel wat onhandig zoeken en er is helaas geen index met een overzicht van de recepten op naam.

Amandelcake
Voor 6 personen

4 eieren, gesplitst
125 g fijne kristalsuiker plus extra om te serveren
100 g gemalen amandelen
Geraspte schil van 1 onbespoten citroen
Boter, om in te vetten

Verwarm de oven voor tot 180° C. Vet een lage cakevorm van 20 centimeter in met boter.

Klop de eidooiers met de fijne kristalsuiker in een kom licht en luchtig. Voeg de gemalen amandelen toe en klop goed door. Meng de geraspte citroenschil erdoor.

Klop in een aparte, schone kom de eiwitten stijf maar niet droog. Spatel voorzichtig door het cakebeslag en zorg ervoor dat er geen eiwit meer te zien is.

Bak 45 minuten, tot de cake licht gerezen en goudbruin is en terugveert als je er zachtjes op drukt. Laat afkoelen op een taartrooster. Bestrooi met veel fijne kristalsuiker en serveer.

Het is een vrij platte cake zonder gist die daardoor niet veel zal rijzen.

Het recept zegt niet of het hier een ronde of langwerpige cakevorm betreft en er staat geen foto in het boek. Maar vrijwel alle cakes in het boek zijn in een ronde vorm gebakken dus dat deden we met deze cake ook. Het is inderdaad een platte cake en hij is overheerlijk.

Het boek is een mooie grote hardcover gevuld met fijne en best wel bijzondere recepten en niet te vergeten met zeer smakelijke foto’s. Bij ieder recept staat een stukje geschiedenis of wat extra informatie. Met de geschiedenis van het Joodse volk in het achterhoofd zal het niet verbazen dat de recepten uit alle windstreken komen en zeer gevarieerd zijn. Anders dan de doorsnee bakrecepten die we in veel bakboeken tegenkomen. Dat zijn, op wat uitzonderingen na, eigenlijk allemaal varianten op bekende thema’s.  Die zul je in Kaneel & Kardemom niet tegenkomen.

Zowel de zoete recepten, die wel in de meerderheid zijn, als de hartige zijn heel goed maakbaar voor de hobbykok. Nou vooruit, ook de klassieke Strudel met appel, kaneel en rozijnen treffen we aan maar daarnaast ook citruscake met lavendelsiroop, Griekse sinaasappel-walnootcake, kleverige kaneelbroodjes met pecannoten, kaneel-walnootcake, aubergine-halloumitaart met ingelegde citroen en munt, pasteitjes met gerookte schelvis, focaccia met tomaat, feta en tapenade, veel koekjes en uiteraard matses en ook challe (vlechtbrood voor de sjabbat). Ook treffen we brood uit het Oude Testament aan en de zo speciale gerechten en recepten voor Pesach waarvan de amandelcake hierboven er één is.

Er wordt in veel recepten gebruik gemaakt van zuiveringszout (bicarbonaat). Dat is tegenwoordig goed verkrijgbaar dus daar hoef je niet van te schrikken. Overigens staan er ook veel recepten in met bakpoeder of met geen van beide.

Een parel van een bakboek dat bij heel veel bakliefhebbers zeer in de smaak zal vallen.