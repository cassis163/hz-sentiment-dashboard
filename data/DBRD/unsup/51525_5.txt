Het tweede deel in de serie Cirkel van het kwaad. Het eerste deel Schaduwkinderen vond ik heel goed, en vooral verontrustend. Door het onderwerp. In die zin is dit boek wat tammer. Het ging mij in ieder geval minder onder de huid zitten.

Een verhaal rond een sekte is altijd interessant omdat het zo tot de verbeelding spreekt. Want eigenlijk is een sekte iets waar we maar weinig vanaf weten. En ook nu is het een sekte waar een charismatische, mannelijke, leider is. Maar die de sekte vooral ook gebruikt voor zijn eigen ego en gewin.

Naast het verhaal van de sekte is er natuurlijk ook nog het verhaal van de moorden op de vader en broer van Jules Declerck. Moorden waar nog veel vragen over zijn en die Jules om die reden niet achter zich kan laten. Sterker nog: de moord op haar vader heeft haar dusdanig beschadigd dat ze geen hechte vriendschappen en relaties durft aan te gaan.

Door het onderzoek naar de sekte wordt ze geconfronteerd met de dood van haar vader. Iets dat ze liever niet met anderen deelt en waardoor ze zich in allerlei bochten moet wringen.

Het boek eindigt dusdanig dat je bijna niet kunt wachten tot het laatste deel verschijnt. Waardoor er natuurlijk ook een grote verwachting wordt gewekt. Zal Linda Jansma dat waar kunnen maken?

Ik denk van wel, want zij schrijft nou eenmaal goede en mooie verhalen. Op naar het laatste deel!

4,5 sterren