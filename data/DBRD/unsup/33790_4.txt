Dit is voor jou is een mooi vormgegeven prentenboek over een creatieve jongen die graag wil tekenen, maar nergens een geschikte plek lijkt te kunnen vinden om zijn hobby werkelijk goed uit te kunnen oefenen. Wanneer hij eindelijk een plek heeft gevonden waar de mensen niet massaal en ongeïnteresseerd over zijn tekeningen heen lopen begint het hard te regenen. Dan ontmoet de jongen de vriendelijke man Anselmo bij wie hij in huis mag schuilen. Ook hij blijkt graag te tekenen en heeft daar een mooie ruimte voor in zijn woning. De jongen mag van Anselmo zo vaak komen tekenen en schilderen als dat hij wil. Maar dan vertrekt Anselmo naar zijn geboorteland….

Dit is voor jou is een leuk verhaal over een unieke vriendschap en over hoe belangrijk het is om de ruimte te hebben om je passie te kunnen volgen. Iets waar ieder kind de kans voor zou moeten krijgen. Unieke paginagrote tekeningen omlijsten het korte maar krachtige verhaal van Sanne te Loo die naast de tekst ook alle illustraties maakte. Op elke pagina is er een hoop te beleven., herkenbaar maar toch fantasierijke afbeeldingen van diverse dieren en natuur maken dit kleurrijke boek tot een schitterend geheel.