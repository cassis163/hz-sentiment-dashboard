De creatieve duizendpoot Jill Schirnhofer is enorm populair. Haar teken-, knutsel- en modetips op Twitter, Instagram en Facebook worden gevolgd door duizenden meisjes. Ook haar programma op tv is een groot succes. Jill is een echt bezig bijtje. Ze heeft een eigen blog, werkt als illustrator voor diverse tijdschriften en schrijft ook nog eens boeken.  

Bij het zien van al die leuke ideetjes op internet en tv wil je eigenlijk maar één ding: lekker zelf fröbelen. In Tekenen met Jill laat Jill stap voor stap zien hoe je te werk moet gaan. Jill is ervan overtuigd dat iedereen kan tekenen. Met Jills enthousiaste schrijfstijl, haar korte en duidelijke uitleg en leuke tips en trucs, gaat het ook echt lukken. Binnen de kortste keren maak je zelf de leukste kledingontwerpen!  

Het boek is voor meisjes vanaf een jaar of negen. Maar het fijne aan het boek is dat het ook nog steeds heel leuk en leerzaam is voor tieners die op modegebied iets willen doen. Zelfs menig volwassene zal (stiekem misschien) het boek van Jill waarderen. Het is jammer dat er niets van het boek mag worden gekopieerd. De bladzijden in het boek zouden prima als kant en klare werkbladen voor school kunnen dienen. Het is toch leuk om eens een echte meidentekenles te hebben? Welk meisjes wil er nu niet een lesje kapsels ontwerpen, pumps tekenen, topjes pimpen of tasjes maken? Jill leert je de technieken en daagt je uit je creativiteit te ontwikkelen en je fantasie te gebruiken.  

Het boek is opgedeeld in zes hoofdstukken: gezicht, beauty, body, fashion, BFF en sweet. Deze afwisseling is ook erg goed. Als het portrettekenen niet direct lukt, dan blader je even door om heerlijk met je verstand op nul een lekkere taart of een jurk in te kleuren. Vervolgens kun je de draad weer oppakken en gaan ontwerpen. Er valt genoeg te doen, het boek is goed voor uren en uren kleurplezier. De bladzijden kopiëren voor een school of tekenclub mag dan misschien verboden zijn, voor eigen gebruik is dit natuurlijk geen probleem. Zo kun je de oefeningen van Jill meerdere keren maken en gezellig samen met je BFF’s tekenen. Maar het allerbelangrijkste is nog wel dat er geen mislukte ontwerpen in het boek komen te staan!  

Voor de echte Jill-fans zijn er nu ook een vriendenboekje en een kleurboekje Kleuren met Jill verschenen. Ook over dit kleurboekje heeft de knutselkoningin weer heel goed nagedacht. Het is niet zomaar een boekje, het bestaat uit 30 ansichtkaarten. De kaarten zijn gedrukt op stevig papier en op de achterkant is er plaats voor adresgegevens en tekst. Voor elke gelegenheid zit er wel een leuke kaart bij. Prettig is dat het boekje niet, zoals verwacht, uit elkaar valt als er enkele kaarten uit verwijderd zijn.  

Tot slot nog enkele wijze woorden van Jill: “Iedereen kan tekenen. Hoe meer je in jezelf gelooft dat je het kunt, hoe sneller je het onder de knie hebt. Vertrouw op jezelf. In jouw wereld kan alles!”