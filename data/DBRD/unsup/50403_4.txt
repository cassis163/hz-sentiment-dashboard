John Boyne heeft met dit boek een heerlijke ‘gothic novel’ geschreven, geheel in stijl met het genre. Het wordt vanuit het ik-perspectief verteld, met kennis achteraf. En het draait om een huis met daarin verborgen geheimen, die langzaam worden blootgelegd. Het mysterie eindigt in een climax die doet denken aan Edgar Allan Poes ‘The Fall of the House of Usher’.

Het is een heerlijke pageturner waarin je blijft doorlezen, hoe voor de hand liggend sommige dingen in het verhaal ook zijn. Het lezen er van is een lust!

Bijzonder is wel dat de hoofdpersoon Eliza Cain wel trekjes heeft van een moderne vrouw, en niet van een vrouw uit 1867, waarin het verhaal zich afspeelt. Zij is een zelfstandige, werkende vrouw en ziet zichzelf ook als voldoende krachtig om zich zelfstandig op te stellen. Het duidelijkst komt dat tot uiting in hoofdstuk 21 waarin zij haar voorvallen voorlegt aan een priester. Die wijt de indrukken die Eliza heeft aan de zwakke sekse waartoe zij behoort. Eliza weet niet wat ze hoort: “Zegt u nu niet dat ik ontvankelijker ben vanwege mij sekse”.
In datzelfde gesprek trekt ze ook nog van leer tegen de kerk, die wel in hel en hiernamaals gelooft, maar de het idee van de mogelijkheid van het bestaan van geesten als een zwakte beschouwd, met als verklaring de Bijbel. Perplex antwoordt Eliza: “De Bijbel is door mensen geschreven. Er zijn zo veel veranderingen in aangebracht, zo veel linguïstische vertalingen door de eeuwen heen geweest, dat hij steeds wordt aangepast en herschapen in de vorm van de tijd van de lezer die hem leest. Alleen een dwaas gelooft dat de woorden uit de Bijbel rechtstreeks door Christus zijn uitgesproken”. En: “Het schijnt mij toe dat de God over wie u spreekt een groot talent heeft voor geweld en kwaadaardigheid. Hij is min of meer gespecialiseerd op dat gebied”.
Prachtige zinnen waarmee Boyne maatschappelijke kritiek uit en tevens het genre meer cachet geeft door te veronderstellen dat geloof in een God op dezelfde lijn ligt als het geloof in geesten.

Ja, dit was een heerlijk boek om te lezen. Een prima schrijver, die John Boyne.