Louisa Clark heeft besloten de baan in New York, die haar is aangeboden, aan te nemen. Ze hoopt dat haar geliefde ambulancebroeder Sam op haar zal blijven wachten in Engeland. Bovendien kan hij haar komen bezoeken in New York en zij zal af en toe ook naar Engeland komen.
Louisa wordt 'vriendin' van een zeer rijke dame, of liever een Poolse ex-masseuse, die met een rijke man is getrouwd en niet geaccepteerd wordt door haar nieuwe omgeving. Ze voelt zich daar buitengewoon ongelukkig door en Louisa moet haar opvrolijken. Ze doet haar best, maar erg lukken doet het niet. Als ze verdacht wordt van diefstal en ontslagen wordt, komt de weerbaarheid van Louisa naar boven en ook is het resultaat zichtbaar van al haar vriendelijkheid en oprechtheid naar anderen toe. Ze blijkt toch niet helemaal zonder vrienden te zijn in die grote stad. Helaas is de verstandhouding met Sam niet zo goed. Louisa vecht zich er op haar bekende kordate manier doorheen.
Het einde is zo open, dat er wel een vierde deel moet volgen. Ooit. Ik ga het zeker lezen.