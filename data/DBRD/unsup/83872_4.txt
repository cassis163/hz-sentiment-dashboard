Lisa Gardner is zowel in haar thuisland als in Nederland een gevierd thrillerauteur. Ze heeft verscheidende series op haar naam staan, waaronder die met hoofdpersonen D.D. Warren en de in Tot op de bodem terugkomende Tessa Leoni. Tijdens het schrijven ontdekt Gardner pas welk verhaal er zich ontvouwt, voor haar een reden om elke dag haar bed uit te komen en te schrijven. De keuze om een (hoofd)persoon in haar boeken te laten terugkomen wordt onder andere gevoed door mailtjes van lezers (Bron: http://www.vrouwenthrillers.nl/index.php?page=carientouwendetail&id=1225 (link is external)). Gardner is van mening dat je nieuwe ideeën niet de kans moet geven om je af te leiden als je een boek aan het schrijven bent, al hoewel aantekeningen maken zeker aan te raden is. Dus werkt Lisa Gardner zelf ook maar aan één boek tegelijk (Bron: Meet & Greet Bol.com 03 – 03 – 2016).

Nicole Frank verblijft in het ziekenhuis na een ernstig auto-ongeluk. Vlak na het ongeluk heeft ze, door haar uitlatingen over dochter Vero, de plaatselijke politie flink aan de slag gezet. Nicole haar herinneringen zijn incompleet en stellen de politie voor een raadsel. Haar man Thomas Frank vertelt de politie echter dat er geen kind is en ook nooit is geweest. Rechercheurs Wyatt Foster en Kevin Santos bijten zich vast in de bijzondere zaak, waarbij Foster ook geconfronteerd word met de grenzen tussen hem en zijn geliefde.

In Tot op de bodem heeft de hoofdpersoon Nicole Frank postcommotioneel syndroom na een aantal valpartijen. Gardner laat duidelijk zien dat ze research heeft gedaan door haar beschrijvingen van deze problematiek, waarbij ze ook de leek op een prettige manier meeneemt in het verhaal. Aanleiding voor deze insteek was het onderzoek in de VS onder sporters die regelmatig klappen krijgen, waarbij één sporter aangaf zichzelf niet meer te kennen (Bron: M&G 03 – 03 – 2016). Haar personages weet ze diepgang mee te geven door steeds weer een klein inkijkje in hun leven te geven of terug te blikken op wat in het verleden plaatsvond. Nicole is een onzekere vrouw, die door haar geheugenverlies niet meer weet of wat zij denkt nu echt is of een gevolg van haar trauma. Is haar man Thomas nu de liefdevolle man die hij claimt te zijn of stond hun relatie onder flinke druk? Tot op de bodem is toegeschreven aan de serie rondom Tessa Leoni, die ook een rol speelt in het verhaal van Nicole. Het is niet nodig om eerdere boeken uit de serie van Tessa Leoni gelezen te hebben, maar bij momenten verwijst Gardner er wel naar.

Tot op de bodem bevat een origineel plot waarbij Gardner gebruikt maakt van het trauma van Nicole Frank om stukje bij beetje te onthullen hoe de waarheid in elkaar zit. Op ingenieuze wijze weet zij ook de moderne techniek in haar verhaal te verwerken. De spanningsboog begint hoog, maar zakt bij momenten wel wat in doordat er veel beschrijvingen van het onderzoek zijn waarbij er niet veel gebeurt. De laatste 100 pagina’s komt de vaart terug als Gardner met snelle wendingen de lezer meeneemt naar de waarheid rondom Nicole Frank. Tot op de bodem brengt de thrillerlezer een boeiend verhaal waarvan je wil weten hoe het nu eigenlijk in elkaar zit.