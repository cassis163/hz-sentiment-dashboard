Wat een bijzonder onderwerp. Wat een mooi verteld, buitengewoon verhaal. Extravagante feesten, mysterieuze clubs, illegale activiteiten, misdaad. Interessante personages, gelaagd en gecompliceerd. Intrigerende omgeving, schitterende Zuid-Afrikaanse natuur, luxe appartementen, witte stranden, cosmopolitische wereldsteden, Kaapstad, Rome, Brussel, Parijs, Amsterdam. En een grote, verterende, verwoestende liefde. Het kan allemaal niet mooier.
Paola, een mooie jonge vrouw met een flink stijgende carrière, heeft alles wat een vrouw zich kan wensen. Succes, geld, een prachtig appartement in Kaapstad en, boven alles, een geweldige, onweerstaanbare echtgenoot Daniel, de liefde van haar leven. Alles lijkt koek en ei, al heeft Daniel een wat vreemde gewoonte om soms een paar dagen te verdwijnen. Hij verschijnt echter altijd weer en hij is nou eenmaal een man met een mysterieus verleden en een schrijver bovendien, altijd op zoek naar nieuwe ervaringen en inspiraties.  

Wanneer hij weer eens verdwijnt, wacht Paola eerst dagen geduldig totdat hij weer op komt dagen. Maar wanneer dagen en weken voorbijtrekken, begint ze te beseffen dat er dit keer iets grondig mis zou kunnen zijn. Gedreven door haar liefde en verlangen gaat ze op zoek naar haar man, waarbij ze gaandeweg steeds meer beseft dat ze Daniel helemaal niet kent. Een nieuwe man komt langzaam tevoorschijn, een man met een gecompliceerd en duister verleden. Paola huurt een privédetective in en samen stuiten ze op een illegale organisatie, Real Man Inc., die zich bezighoudt met rijke vrouwen die naar een kindje verlangen, te voorzien van een ideale partner, genetisch volmaakt, om een kindje mee te verwekken op de natuurlijke wijze. Paola wordt meegesleurd in een duistere wereld, vol verboden verlangens en bizarre verhoudingen. Niet zonder gevaar voor haar eigen leven raakt ze steeds verder betrokken bij wat het echte gezicht van haar verdwenen echtgenoot is. Opeens blijkt dat ook haar eigen verleden ook deel uitmaakt van de grote puzzel.  

Lady Limbo (limbo verwijst naar de dans, maar ook naar het voorgeborchte; een plaats tussen hemel en hel, waar zielen blijven hangen totdat er beslist wordt waar ze naar toe gaan) van Consuelo Roland is in vele opzichten een verrassend boek. Het is niet zozeer een thriller, eerder een verhaal van een zoektocht naar verloren liefde, maar ook een ontdekkingsreis naar jezelf. Paola ontdekt niet alleen de geheimen van haar man, maar ook veel over zichzelf, verwoestende krachten uit haar verleden, verkeerde keuzes, diepe beschadigingen. En misschien komt er een nieuwe vrouw uit dit alles tevoorschijn, een vrouw die nieuwe, andere dingen heeft geleerd te waarderen.  

Lady Limbo is prachtig geschreven en mooi, gevoelig vertaald door Frank van der Knoop die er een elegante, vrouwelijke stijl wist te vinden om de complexe gevoelens van Paola uit te drukken. De eerste helft van het verhaal is het bijna niet mogelijk om het boek neer te leggen. Het verhaal is dermate intrigerend, de omgeving tamelijk ongewoon voor de Nederlandse lezers, de soms kinky seks zo verrassend, dat de lezer in het verhaal tuimelt en er niet meer uitkomt. Helaas raakt de spanning op weg naar de ontknoping uitgewerkt, wordt het verhaal langdradig en onnodig gecompliceerd. Er worden steeds meer nieuwe verhaallijnen erbij gehaald en wat eerst exotisch is, wordt ongeloofwaardig.  

Ondanks de prachtige vertelstijl en het ingenieus opgebouwd verhaal, eindigt het boek onbevredigend en verwarrend. Honderd pagina’s en wat verhaallijnen minder was het verhaal zeer ten goede gekomen. Desalniettemin blijft Lady Limbo de moeite waard om te lezen; een meeslepend, mooi geschreven verhaal over een bijzondere liefde in een bijzondere stad dat de lezer nog lang in gedachten zal blijven.