Jan Hauger is de nieuwe kleuterleider in 'Het Zonnestraaltje’, een kleuterschool die verbonden is met het naastgelegen psychiatrische ziekenhuis Sint-Patricia, onder de bewoners bekent als Sint-Psycho. Het Zonnestraaltje vangt kinderen van patiënten op. Via een onderaardse gang worden de kinderen geregeld naar de kliniek begeleid om ze wat tijd te gunnen bij hun vader of moeder. De begeleiders zelf mogen echter nooit naar binnen, en dat is precies wat Jan wil. Zodra hij nachtbewaking mag doen, probeert hij steeds vaker Sint-Psycho binnen te komen. Maar hij ontdekt nog meer, bijvoorbeeld dat hij niet de enige is die met een verborgen agenda in Het Zonnestraaltje werkt, én dat in Sint-Psycho een van de gevaarlijkste psychopaten van het land zit...

Het boek Sint-Psycho is moeilijk weg te leggen. De personages zijn heel goed beschreven en de onverwachte wendingen maken het boek onheilspellend en spannend. Johan Theorin weet de lezer te misleiden. Zodra je denkt dat je alle mogelijke scenario’s hebt bedacht, komt de auteur met een plot aan die je nog dagen lang zal achtervolgen. Kortom: Sint-Psycho is spannend, onvoorspelbaar en ontzettend verslavend. Een uitmuntende prestatie!