Recensie : Blun - Karin Hazendonk
Uitgeverij: Scelta Publishing
12 juni 2014
ISBN:9789491884108

Kinder- en jeugdboekenschrijfster Karin Hazendonk, in 1961 in Utrecht geboren en in Waddinxveen opgegroeid, maakt met Blun haar thrillerdebuut.
Blun: Volgens encyclo.nl betekent dit domheid, enormiteit, flater, giller, misgreep, misrekening, misser, misslag, misstap, misverstand, vergissing (zoals zonder bronvermelding voor in het boek staat).
Het verhaal:
John en Ellen zijn getrouwd maar allang niet meer gelukkig. Als John haar slaat, gaat Ellen ervandoor naar een vriendin. John ziet het niet meer zitten, hij heeft geen baan en zit de hele dag in de kroeg. Op een avond neemt het aanbod van een vriend aan om voor hem klusjes te gaan doen tegen zeer goede verdiensten. Hij realiseert zich niet dat hij daardoor nog meer in de penarie komt. Intussen is Ellen definitief bij hem weg en heeft een scheiding aangevraagd. John zit in de nesten en door een samenloop van omstandigheden gaat hij er met een grote som geld vandoor, waardoor zijn criminele vrienden zich gaan uitleven op Ellen en haar vriendin Kaylee. Deze vrienden schuwen geweld en moord niet.
John ontmoet een andere vrouw en even denk hij nu overal van af te zijn, maar dat is niet het geval. Intussen moeten Ellen en haar vriendin zelfs vluchten voor de criminelen.
Het toeval wil dat alle hoofdrolspelers elkaar tegen het lijf lopen in Maastricht. Of is het geen toeval?
Het eind van het verhaal komt nogal plotseling, maar is wel voorspelbaar.
De karakters van John, Ellen en Kaylee zijn redelijk uitgediept. De andere personen worden oppervlakkig beschreven. Je kan je goed verplaatsen in elk van de drie.
In het begin duurde het lang voor er spanning in het verhaal kwam. Het lijkt een gewone roman te zijn totdat er een moord is gepleegd. Daarna wordt het allemaal wat spannender, maar het is allemaal wel erg voorspelbaar.
Het boek leest vlot, heeft korte zinnen en niet te moeilijke woorden. Voor een debuut zeker niet slecht.
2,5 sterren