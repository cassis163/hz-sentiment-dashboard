“Op een dag in het woud vindt een kleine beer iets wat hij nog nooit gezien heeft.” Zo begint het wonderlijke verhaal over een talentvolle beer, die furore maakt als concertpianist.  

Het kleine beertje ontdekt dat het ding geluid maakt en nieuwsgierig keert hij steeds weer terug naar de plek. Er komen de prachtigste klanken uit het vreemde ding. De beer wordt er gelukkig van. En hij niet alleen, ook alle andere beren worden door de magische melodieën aangetrokken.  

Op een dag komen een klein meisje en haar vader voorbij en ze vragen de beer om met hen mee te komen naar de stad. Hij laat zich overreden en hij geniet van het enorme succes. Maar het blijft aan hem knagen dat hij zijn vrienden in het bos heeft achtergelaten. Uiteindelijk besluit hij terug te gaan, maar de piano staat niet meer op de open plek. Gelukkig hebben zijn vrienden er goed op gepast, en ze genieten van het speciale concert dat de beer voor hen geeft.  

De beer en de piano is een aandoenlijk verhaal over succes, talent en vriendschap. Waar kies je voor? Ook succes heeft zijn prijs, daar komt de beer wel achter. Eenzaamheid en heimwee liggen op de loer als hij wordt geroemd en gelauwerd.  

De sfeervolle illustraties van de maker David Litchfield geven de tegenstellingen tussen de schoonheid van het bos en de drukte van Broadway mooi weer. Op het omslag zit de beer in zijn rokkostuum achter de piano. De roodfluwelen theatergordijnen omlijsten een podium dat zich in het bos bevindt. Een mooie afspiegeling van de twee werelden waar de beer zich in begeeft.  

Onlangs verscheen van de hand van Litchfield ook Het huis van oma, eveneens bij uitgeverij De Vier Windstreken.