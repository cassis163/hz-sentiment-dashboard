Een erg opvallende cover, helemaal wit met een boos oog. Erg leuk detail is dat de randen van de bladzijden helemaal blauw zijn! De kleur past prima bij het oog op de cover. De flaptekst is intrigerend en wekt de verwachting dat het een interessant boek gaat zijn. Er staat: “Best of Young Adult”. Nou ik ben benieuwd of dit waar is.

Buddy Tegenbosch is van huis uit piloot en werkt bij Lufthansa Duitsland. In 2011 was hij één van de winnaars van een verhalenwedstrijd die was georganiseerd door het Brabants Kenniscentrum Kunst en Cultuur.
In 2012 debuteerde hij met zijn Young Adult thriller/roman Pokerface en dit boek werd in 2014 verkozen tot één van de kerntitels van de Jonge Jury 2014.
Daarnaast geeft Tegenbosch ook nog lezingen en schrijfworkshops aan jongeren vanaf 12 jaar.

Oog om oog draait om JJ (Jaap-Jan), op de basisschool en de middelbare school wordt hij buitengesloten door zijn klasgenoten. De reden dat niemand met hem wil omgaan is Ivar. Hij is altijd vreselijk gemeen tegen JJ en het komt zelfs tot een handgemeen.
Zodra JJ klaar is met de middelbare school verhuist hij, gaat psychologie studeren en gaat op kamers. Meteen op de eerste schooldag komt hij Scrabble tegen, ze worden vrienden en binnen no time heeft hij een mooie kamer en een clubje vrienden om hem heen. JJ snapt er niks van dat het zo gemakkelijk gaat. Hij gaat aan het werk als barman in een club, maar op een avond veranderd alles. JJ is aan het werk en ineens staat Ivar voor hem aan de bar. Het lijkt of hij hem niet herkent. Vanaf dat moment is JJ geobsedeerd door Ivar en stelt alles in het werk om hem te pakken te krijgen.

Tegenbosch slaagt erin om een verschrikkelijk thema, pesten, in dit verassende Young Adult verhaal bij de hoorns te vatten en er een beklemmende thriller over te schrijven. Zeker niet alleen voor de jongeren onder ons! Het is, helaas, een alledaags thema.

Tegenbosch heeft een prettig, vlotte pen. Geen moeilijk taalgebruik, lekker hedendaags en boeiend. We beleven dit verhaal door de ogen van JJ, grotendeels in het heden en kleine flashbacks over zijn schooltijd en zijn gevoelens toen. Wat erg prettig is, is dat deze flashbacks aan het einde van de hoofdstukken zitten en cursief zijn, zodat altijd duidelijk is of je over de “nieuwe” of over de “oude” JJ aan het lezen bent.

De personages die in dit boek naar voren worden gebracht zijn levensecht, vol emotie en pijn. Hij geeft zo’n goeie omschrijving van de pijn en het verdriet en de littekens die uiteindelijk achterblijven bij een kind wat altijd wordt buitengesloten en gepest. Je kruipt in het hoofd van JJ en JJ kruipt in jouw hoofd, en blijft daar nog lang nadat het boek uit is, zitten. Na het lezen blijf je met een leeg gevoel achter. Verdrietig zelfs misschien wel.
Het verhaal is zo herkenbaar, zo vol gevoelens van eenzaamheid en machteloosheid, het kruipt onder je huid en bezorgd constant een onderhuidse spanning, een onbestemd gevoel. Werkelijk bijzonder. Zoals in het boek wordt gezegd:

“Je moet voelen om te weten dat je leeft..”

Dat is een waarheid als een koe! Mooier kan het niet gezegd worden.
De spanningen lopen hoog op, al is het niet de spanning die we normaal gesproken in een thriller tegenkomen. Dit is echt constant dat “niet pluis” gevoel wat je houdt bij het lezen van dit boek.
Ook zit er humor verwerkt in het boek, mooie zinnen en grappige qoutes:

“Lezen en praten zijn doorgaans bezigheden die uitstekend gescheiden van elkaar beoefend kunnen worden.”

Door deze uitspraken land je weer even in de “gewone” wereld en verschijnt er een glimlach op je gezicht.
Het einde van het boek heeft mij van mijn sokken geblazen. Verrassend, spannend, onverwacht, ik voel mij een beetje verlaten nu het boek uit is…

Oog om oog grijpt je bij je kladden en laat je niet meer los, zelfs niet zodra je het boek hebt dicht geslagen… Het blijft sudderen in je gedachten.

Spanning: 4,5
Plot: 5
Leesplezier: 5
Schrijfstijl: 5
Originaliteit: 4,5
Psychologie: 4,5

Hiermee krijgt Buddy een hele mooie, maximale score van 5 sterren voor Oog om oog!