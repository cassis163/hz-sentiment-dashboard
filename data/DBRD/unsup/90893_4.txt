Het heeft even geduurd, maar de Zweedse thrillerschrijfster Kristina Ohlsson staat nu ook in Nederland behoorlijk op de kaart. Onlangs verscheen van haar hand 'Davidsster', het vijfde deel in de sterke thrillerreeks rond politievrouw Fredrika Bergman.
Kristina Ohlsson is pas 35 jaar, maar heeft als politicoloog al een bijzondere loopbaan achter de rug. Ze werkte voor het Zweedse ministerie van Buitenlandse Zaken, voor de geheime dienst en tenslotte als terrorisme-expert voor de OVSE in Wenen. Haar eerste thriller, 'Ongewenst', verscheen in Zweden in 2009 en was daar meteen een groot succes. Al snel volgden vertalingen, inmiddels in vijftien talen. In 2012 stopte zij met haar baan om fulltime schrijver te worden.
In 'Davidsster' is opnieuw een glansrol weggelegd voor Fredrika Bergman, die samen met haar chef, commissaris Alex Recht, een aantal moorden in de joodse gemeenschap in Stockholm moet oplossen. Eerst wordt de juf van een joodse kleuterschool doodgeschoten, later die dag verdwijnen twee joodse jongens. Zij worden de volgende ochtend dood gevonden. De zaak is bijzonder gecompliceerd en lijkt onoplosbaar. Omdat alle sporen naar Israël leiden, gaat Fredrika daar op zoek naar antwoorden.
'Davidsster' is net als de andere delen in de reeks afzonderlijk te lezen. Om dat mogelijk te maken, levert Ohlsson uitgebreide informatie over wat de hoofdpersonen meemaakten in eerdere delen. Voor wie de boeken in volgorde leest, is dat soms wat veel van het goede, zeker nu de reeks steeds langer wordt. Toch is 'Davidsster' opnieuw een razend spannend boek, dat je in één ruk uitleest.