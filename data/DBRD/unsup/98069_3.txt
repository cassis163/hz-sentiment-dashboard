Het verhaal is inderdaad boeiend. Het is duidelijk dat er een zorgvuldig historisch onderzoek aan ten grondslag ligt en dat de feiten kloppen. Het geschetste tijdsbeeld is heel geloofwaardig en leerzaam. Het boek is dan ook veel verkocht, ook in het buitenland, wat de schrijver in zijn nawoord niet nalaat om te benadrukken. Bovendien is de boodschap ontegenzeggelijk een belangrijke.

Maar ik ben een beetje allergisch voor de beschrijvingen van de koninklijke kringen op de manier zoals hedendaagse fans van het tv-programma Blauw Bloed graag zien. En details van ceremonies en bijbehorende kledingstukken kunnen mij ook niet heel erg boeien. Het is niet zo dat het boek ervan overstroomt, maar ze zijn voor mij persoonlijk toch zodanig opvallend aanwezig dat ik mij voorneem om voorlopig maar even geen boek van Japin meer te gaan lezen.