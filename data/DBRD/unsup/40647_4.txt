De meest pijnlijke ervaringen kunnen er voor zorgen dat we groeien en onszelf verdiepen.


Auteur Sacha Entius is zich na een lange omweg gaan richten op het coachen van vrouwen. Haar missie is vrouwen te inspireren en begeleiden om het leven te leiden dat ze werkelijk willen. Dit is ook de ondertitel van haar boek: Liefdevol Leven, Leef het leven dat je écht wilt! In haar trainingen helpt ze je jouw persoonlijke doelen te definiëren, zodat je de beste versie van jezelf wordt. Haar boekje is een mooie aanzet hiertoe.

In drie delen lees je verhalen van vrouwen die ergens vastgelopen zijn in hun leven. Dit kan zijn op het gebied van stress, werk of relaties, maar ook op andere levensgebieden. Entius houdt ons hierbij een spiegel voor. Ze benoemt wat er gebeurt en stelt aan het eind vragen om tot inzicht te komen. De lezer kan zo zelf vaststellen waar de schoen wringt.

Het gaat hier om essentiële kwesties uit het leven. We lopen onszelf voorbij door alle drukte en verwachtingen uit onze omgeving. Een gemis of gevoel van leegte wordt opgevuld met dingen die ons een goed gevoel geven over onszelf. Minderwaardigheidsgevoelens worden gecompenseerd. We blijven te lang hangen in relaties die niet goed zijn voor ons. Of we zijn onveilig gehecht en ervaren daardoor verlatingsangst of bindingsangst. Entius gaat hier kort op in en geeft, met geen woord te veel, uitleg waar bepaald gedrag vandaan kan komen. Daarnaast worden er krachtige zinnen gebruikt die resoneren:

‘Vergeven zorgt ervoor dat je je hart open kunt houden’.
‘Echte rijkdom gaat over gevoel en emoties’.
‘Durf te kiezen voor jouw eigenwaarde!’

Het geheel wordt gecompleteerd met Engelstalige citaten, een gedicht van de auteur, een visualisatieoefening én met een te downloaden werkboekje. In dit DIY-boek staan vragen, oefeningen en opdrachten waar je zelf mee aan de slag kunt gaan om inzichten te krijgen en de kwaliteit van jouw leven te verbeteren.

Het toegankelijke Liefdevol Leven telt net geen honderd bladzijden. Verdieping kan gezocht worden bij een goede coach of therapeut en natuurlijk bij Sacha Entius.