Het verhaal begint bij Ginny thuis in New Jersey, met de eerste brief. Hierin staat dat ze naar New York moet, naar het ouderlijk huis van haar overleden tante. Daar krijgt ze een pakketje met 12 andere brieven. Met de brieven wordt ze naar allerlei verschillende steden gevoerd. Elke brief bevat een nieuwe opdracht, die ze gewoon uitvoert. Ze opent pas de volgende zodra het mag, als ze de opdracht uit de vorige is voltooid.

Het is een avontuurlijk verhaal. Het meisje reist in haar eentje naar verschillende landen en voert de opdrachten uit die haar tante haar opdraagt, terwijl ze inmiddels is overleden. Gek eigenlijk, dat ze het gewoonweg maar doet. Zonder dat ze weet wat haar te wachten staat. Je moet daar behoorlijk wat lef voor hebben denk ik dan!

Elke keer ben je weer benieuwd wat er in de volgende brief zal staan en daardoor leest het boek vlot door. Je leeft ook heel erg mee met Ginny, die ineens heel veel dingen moet doorstaan. Ik heb het boek jaren geleden al een keer gelezen, maar toen was het vervolg (De laatste envelop) nog niet geschreven. Ik was toen dan ook super verontwaardigd toen ik het boek uit was, want ik wist dat er nog iets achteraan moest komen. Het kon niet ineens afgelopen zijn!