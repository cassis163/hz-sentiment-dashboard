Na het lezen van Sansoms Winter in Madrid, was ik gebeten om, zonder me te laten afleiden, zijn Kloostermoord (ongelukkige vertaling voor de oorspronkelijke titel Dissolution) te verslinden. Ik moest al vlug vast stellen dat dit nieuwe werk van Sansom, overduidelijk van een minder niveau is dan zijn onvolprezen Winter in Madrid.
In een historisch kader schetst Sansom de broeierige verloedering van een katholieke kloostergemeenschap (kon wel een hedendaagse zijn!)
in de maalstroom van de bloeddorstige Reformatie met de kruiperige schurk Cromwell, als slaafse beul van de verdwaasde despoot Hendrik VIII, in een macabere bijrol. Hoofdpersonage Matthew Shardlake, laveert als een middeleeuwse Poirot door de kloostergangen om beurtelings de kopstukken van de kloostergemeenschap één na één te verdenken van de afgrijselijke moorden die in een overdreven tempo elkaar opvolgen. Spanning zit er zeker in, maar ze wordt nogal naïef uitgewerkt terwijl de technische omkadering van hoe de moorden en forensische naspeuringen geschieden, ongeloofwaardig overkomen. De laatste vijftig pagina’s zijn storend saai en absoluut overbodig. Te lezen bij gebrek aan iets stevigers.
Hugo