Het verhaal begint op dag 1 van het proces tegen Jason Kolarich. Jason staat terecht voor moord. Hij hoopt op vrijspraak, als het nodig is zal hij zelf getuigen, echter “zal ik niet geheel de waarheid vertellen”…. Een mooi begin van een spannend verhaal.

Jason is advocaat en samen met zijn beste vriendin Shauna Tasker is hij eigenaar van de firma Tasker&Kolarich. Jason’s leven is in een neerwaartse spiraal geraakt, zijn vrouw en kind zijn omgekomen en nadat hij zijn knie bezeerd heeft is hij verslaafd geraakt aan de pijnstiller Oxycontin. Door de verslaving neemt hij steeds minder zaken aan, ziet hij de dingen niet zo helder meer en zondert hij zich af.

Het is in deze periode dat er een nieuwe cliënt het kantoor van Jason binnenwandelt. Deze cliënt “James Drinker” onthult dat hij wellicht ten onrechte verdacht zal worden van de moord op twee vrouwen waar hij eens mee uit geweest is. Jason en James discussiëren over de manier waarop iemand moord in de schoenen geschoven kan worden. Jason is in deze tijd zwaar onder invloed van de Oxycontin en kan niet echt helder nadenken, want waarom komt deze persoon bij hem als hij, zoals hij zelfs zegt, niets gedaan heeft?. Jason belooft hem juridisch bij te staan, mocht het ooit zo ver komen. Dit heeft echter tot gevolg dat Jason zwijgplicht heeft voor alles wat James hem verteld heeft.

Jason ontmoet de mooie rechtbankmedewerkster Alexa Himmel en zij krijgen een vurige relatie. Alexa voed zijn Oxycontin verslaving door een voorraad pillen te regelen. Dat Alexa geen goede invloed heeft op Jason ziet iedereen, behalve Jason zelf.

Nadat er nog twee vrouwen op dezelfde wijze vermoord worden is het Jason duidelijk dat James een afschuwelijk spelletje met hem speelt. Hij heeft een detective nodig om uit te vinden dat James Drinker niet is wie hij zegt dat hij is. Acht jaar geleden heeft Jason hem een juridisch kunstje geflikt en dit spelletje wat hij nu met Jason speelt is zijn ultieme wraak.

Jason moet uit zien te vinden hoe hij kan bewijzen dat niet hij maar deze “James” achter de moorden zit. Er volgt een kat en muis spel waarbij nog meer doden vallen en Jason uiteindelijk terecht moet staan voor één moord. Aan zichzelf en zijn juridische team de taak om dit tot een goed einde te brengen….