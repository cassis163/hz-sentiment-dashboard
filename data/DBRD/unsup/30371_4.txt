Lotta is jarig is een feestelijk prentenboek met een nieuw avontuur rondom de kip Lotta.

Het is feest… Lotta is jarig en dit gaat ze vieren. Al haar vriendjes heeft ze uitgenodigd. Maar als ze die één voor één tegenkomt, blijkt dat ze niet aan alles heeft gedacht. Lotta raakt helemaal in de war. Krijgt ze alles op tijd geregeld?
Lees samen met de kinderen wat Lotta’s vriendjes graag op het feest willen o.a. iets lekkers om te snoepen, lekkere drankjes, muziek en ballonnen. De kinderen herkennen dit en denken meteen aan hun eigen verjaardag. Wat was er allemaal aanwezig op mijn feest? Ze willen het lijstje gaan aanvullen voor een gezellig feest. In het boek zijn de belangrijkste woorden, die horen bij het vieren van een verjaardag vet gedrukt.
Ontdek dat de verrassing groot is, als de vrienden van Lotta het verjaardagsfeest voor haar georganiseerd hebben!
De illustraties in het boek zijn feestelijk en kleurig. Lotta en de dieren zijn groot afgebeeld en nodigen uit om er goed na te kijken. Daarnaast kun je met je kinderen een zoek- en of telspelletje spelen. Hoeveel bijen zie je? Welke kleuren hebben de ballonnen? Zie jij de slagroomspuit? Hoe oud wordt Lotta?

Lotta is jarig is een prentenboek waar mijn kleuters van hebben genoten en een aanrader om (voor) te lezen, wanneer je een verjaardag te vieren hebt!