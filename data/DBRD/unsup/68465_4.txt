Wanneer je een beleggingsadviseur raadpleegt haal je meer uit je geld. Ga je naar een therapeut dan haal je meer uit je leven en lees je ‘Hoe lees ik’ van Lidewijde Paris dan haal je meer uit een boek.

In ‘Hoe lees ik’ geeft Lidewijde Paris, uitgever, tips & trucs aan lezers om een ‘literair’ verhaal te analyseren. Aan de hand van prachtige voorbeelden legt de schrijfster met humor en bezieling begrippen uit als perspectief, spanningsboog metafoor en beeldspraak, symboliek etc. Ze reikt handvatten aan hoe je meer uit een verhaal kunt halen door verwijzingen en diepere lagen, of de onderliggende bedoeling van een schrijver te herkennen.

‘Hoe lees ik’ is helder en onderhoudend geschreven met als meerwaarde een aantal korte verhalen die zeer de moeite waard zijn. Dit boek is een must-read voor lezers die misschien minder gewend zijn literatuur te lezen, maar ook als lezend schrijver word je blij van dit boek.