De foto op de cover is heel mooi en heeft betrekking op het verhaal. Toevallig ken ik ook het verhaal achter de foto en dat maakt het nog leuker natuurlijk. Op de binnenkant van de voorflap staat een fragment uit het boek dat je doet verlangen naar meer. De achterflap vertelt dat dit boek een ode is aan de grootmeesters van het magisch realisme. Wie ik me daarbij moest voorstellen wist ik eerlijk gezegd niet. Even opzoeken bracht mij bij de volgde namen Hubert Lampo, Johan Daisne en Jos Vandeloo. Niet dat het dan voor mij duidelijker werd.
Een kijkje op Wikipedia vertelde mij het volgende: ‘Het is een richting in de kunst waarin een poging wordt gedaan de werkelijkheid te verbinden met een andere of hogere werkelijkheid, waardoor hallucinerende beelden of droomeffecten ontstaan. Het gaat vaak om geheimzinnige verhalen die een vervreemdend karakter hebben.’ Dit klinkt al bekender en prikkelt mij wel. Ik duik in het boek.
Peter Geelen heeft met zijn vlot leesbare schrijfstijl een prachtig staaltje van magisch realisme neergezet. Het boek bestaat uit drie verschillende verhalen die op zichzelf heel mooi zijn en uiteindelijk met elkaar verweven zitten. Als rode draad komt de stad Lier steeds aan bod in het verhaal. Fijn om zelf wat bekend te zijn in Lier zodat ik het levendig kan voorstellen. Ben je dat niet dwaal dan een keer rond op Google Earth en leer deze mooie Vlaamse stad kennen. Daarnaast brengt het boek de lezer naar Schotland en Wales. De beschrijvingen zijn zo levendig dat je helemaal in de mysterieuze sfeer komt van de Schotse Highlands en de kust van Wales.
Het hoofdpersonage Rubi maakt deel uit van de drie verschillende verhalen, het is zijn zoektocht naar zijn moeder. Het eerste verhaal is een mooi voorbeeld van magisch realisme. De omgeving waarin het zich afspeelt straalt alleen al dat mysterieuze en magische uit.
Het tweede verhaal is voor mij het meest realistische van de drie en meteen ook eentje dat als eerbetoon kan gezien worden aan het verzet tijdens de Tweede Wereldoorlog in Lier.
Het derde verhaal bindt het eerste en het tweede verhaal aan mekaar in een weer mooie setting.

Het plot klopt helemaal. Een boek waarin personages komen en gaan, de tijd alle kanten opgaat. Nergens klinkt het ongeloofwaardig alhoewel het zich afspeelt in een droomwereld die echt lijkt.
Voor mij is dit een prima kennismaking met het genre en ik raad iedereen die hiermee niet bekend is aan om dit boek te lezen. Peter Geelen bewijst met dit boek dat hij een zeer veelzijdig schrijver is die thuis is in verschillende genres. Knap staaltje van schrijfkunst.