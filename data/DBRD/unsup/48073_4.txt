#DeMacht

Wie denkt dat de wereld beter af is indien vrouwen de plak zwaaien, zou zich na het lezen van dit boek wel eens kunnen bedenken.

Door een mutatie beschikken jonge vrouwelijke tieners plots over een kracht die hen toelaat elektrische schokken toe te dienen. De kracht wordt in een zogeheten wrong gegenereerd, dat zit aan het linker sleutelbeen. De ene jongere heeft al meer kracht dan de andere en de ene kan er beter mee omgaan, het doseren lukt niet bij iedereen even goed. De jonge tieners kunnen de kracht ook doorgeven aan oudere vrouwen die het initieel niet hebben, door hen aan te raken ontwaakt de kracht.

Het boek volgt vier personages gedurende verschillende jaren.
Roxy Monke die opgroeit in een criminele familie die hun hand niet omdraait voor moorden. De kracht in Roxy is erg groot en ze wordt ingezet om enkele mensen te vermoorden.
Ally in Amerika ontvlucht haar ouderlijk huis waar ze door haar stiefvader misbruikt werd. Ze komt terecht in een klooster en neemt de boel over, kan het niet anders zeggen. Ze wordt moeder Eva die een stem hoort en waarvan ze de bevelen opvolgt.
Tunde is een jongeman uit Nigeria, hij is een vlogger en wordt getolereerd door de meisjes, hij zet filmpjes op internet over wat hij allemaal rondom hem ziet, wat de meisjes allemaal aanrichten. Hij reist de wereld rond.
Burgemeester Margot ambieert een job als gouverneur, maar haar dochter heeft de macht en heeft die gebruikt om een jongen het ziekenhuis in te werken. Margot wil dat haar dochter haar ook activeert, maar niemand mag het weten.
Op een gegeven moment komen al deze personages samen in een nieuw land in het noorden van RoemeniÃ«, geleid door een vrouw.

Alle hoofdrolspelers hebben een eigen agenda. Wie denkt dat de vrouwen de wereld beter maken, is eraan voor de moeite. Dezelfde haat, nijd, jaloezie en ja, macht die mannen ambieren is er nu ook, misschien nog wel erger.

Het boek bevat verschillende tekeningen en ergens op een derde zelfs aanwijzingen om een toestel te maken en hoe het gebruikt moet worden. Deze pagina's zijn grijs en lijken uit een ringmap te komen.

Het stuk dat zich in het nieuwe land afspeelt, deed me denken aan de tweede wereldoorlog, met de concentratiekampen waar de heersers alsmaar wreder te werk gingen puur voor hun plezier en omdat het kon.

Het is niet omdat er andere mensen aan de touwtjes trekken, dat de poppetjes anders gaan dansen.

"Gender is net als 'balletje-balletje'. Wat is een man? Alles wat geen vrouw is. wat is een vrouw? Alles wat geen man is. Maar klop erop , en het is hol. En uiteindelijk blijkt er helemaal geen balletje te zijn."

Ik heb dit boek mogen lezen voor de club van de Echte lezers van Uitgeverij Atlas Contact.