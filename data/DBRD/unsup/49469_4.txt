Wanneer Nina ontdekt dat ze zwanger is, zet dat haar leven en haar relatie met Torben helemaal op zijn kop. De ex-partner van Nina voert diezelfde periode verbouwingswerken uit aan de woning van Nina en Torben. Een van de werkmannen heeft echter een ongezonde belangstelling voor Nina. De man blijkt echter geen onbekende te zijn op het eiland en lijkt een duister verleden met zich mee te dragen. Tegelijk met hem keert ook Helena na vele jaren terug naar het eiland. Is het toeval dat ze met twee tegelijk op Kenning zijn of zit er meer achter?

‘Het geschenk’ is het derde boek uit de Kenning-reeks, maar kan perfect afzonderlijk gelezen worden. Kenning is een kleine gemeenschap waar iedereen mekaar kent. Marijke Verhoeven schetst alle personages dan ook als echte aanspreekbare types, die je zomaar op straat zou kunnen tegenkomen. Als lezer voel je je eigenlijk direct thuis in Kenning. Zelfs wanneer blijkt dat mensen met bovennatuurlijke gaven door het dorp worden aangetrokken.
De schrijfster heeft de onderlinge zuiver menselijke relaties mooi uitgewerkt in het boek, waardoor het heel herkenbaar wordt voor een breed publiek.

Het verhaal heeft 2 verhaallijnen. De ene is het verhaal van het verleden en geschreven in de derde persoon en bouwt stillaan op naar het heden, waardoor de lezer alsmaar meer inzicht krijgt in wat er vroeger gebeurd is en hoe het nu eigenlijk zit met die verdachte kerel die zoveel interesse heeft in Nina. De tweede verhaallijn is het verhaal van Nina en is vanuit haar perspectief geschreven.

Het verhaal heeft je als lezer al snel in zijn greep. De spanning bouwt zich goed op in het verhaal, tot de uiteindelijke climax die toch nog enkele verrassingen met zich meebrengt.

Verhoeven schreef met ‘Het geschenk’ een thriller van formaat.

4,5 sterren