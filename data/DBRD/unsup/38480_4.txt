Het boek Het meisje zonder naam is geschreven door Diney Costeloe.
Het verhaal speelt zich af aan het begin van de tweede Wereldoorlog en gaat over een 13 jarig meisje, Lisa. De joden worden al vervolgd in Duitsland en haar moeder wilde haar daarom veilig stellen. Lisa’s moeder heeft een ticket gekocht voor het kindertransport naar Londen. Lisa vertrekt naar een veiligere haven, hopend dat ze haar gezin na de oorlog weer terug ziet. Ze komt in een Engels pleeggezin terecht waar ze zich totaal moet aanpassen aan het nieuwe leven in Londen en de vreemde taal. De oorlog komt steeds dichterbij en uiteindelijk begint de Blitz. Tijdens een bombardement raakt Lisa gewond en ontwaakt daarna zonder geheugen in het ziekenhuis. Lisa is gevonden in de nabijheid van een man en hierdoor denken ze in het ziekenhuis dat dit haar vader was. Door deze informatie wordt Lisa benoemd tot Charlotte smith. Via allerlei omwegen komt Charlotte bij een nieuwe pleegmoeder terecht. Ook hier moet ze weer een eigen plekje vinden en dat is niet altijd even makkelijk. Charlotte krijgt opeens weer wat herinneringen terug en weet waar ze vandaan komt. Hierdoor gaat Charlotte/Lisa weer terug naar Londen om opzoek te gaan naar wat er met haar pleegouders is gebeurd. Ze komt steeds meer te weten over de mensen uit haar oude omgeving en hoe het hun vergaan is de afgelopen jaren tijdens de oorlog.

Costeloe’s schrijfstijl is eenvoudig en prettig te lezen. Doordat het verhaal verteld wordt in vlotte hoofdstukken met korte zinnen en weinig moeilijke woorden is het makkelijk te volgen. De personages zijn door het verhaal heen goed uitgeschreven. In het verhaal wordt het minder bekende gedeelte van de tweede Wereldoorlog besproken, wat het interessant maakt omdat dit niet bij iedereen bekend is. Het verhaal is voor mijn gevoel ook realistisch geschreven. Ik kreeg door dit verhaal een duidelijk beeld en gevoel hoe het verlopen is, wat het met mensen doet en hoe het is om je familie als kind achter te laten. Het is hierdoor een aangrijpende roman.