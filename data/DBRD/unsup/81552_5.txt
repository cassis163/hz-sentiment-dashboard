Feministen dragen geen roze en andere leugens. Fenomenale vrouwen over wat het F-woord voor hen betekent samengesteld door Scarlett Curtis

Blossom Books zorgde niet alleen voor een vertaling van dit boek maar voegde tevens enkele Nederlandstalige bijdragen toe. Geweldig vind ik dat.

Hier en daar las ik al wat kritiek op dit boek, omdat het niet diepgaand genoeg zou zijn. Of andere nonsens. Dat slaagt nergens op en de mensen die dit soort mening verkondigen moeten net dringend dit boek lezen. Omdat je door deze bundeling leert dat kritiek hebben op vrouwen die hun feministische steentje op hun eigen manier bijdragen één van de ergste dingen is die je (als vrouw) kan doen. Dit boek is geen diepgravend filosofisch essay, dat pretendeert het ook niet te zijn. Het is wel een boeiende, vlot leesbare bundeling van heel veel inspirerende stemmen en boeiende ideeën. Het biedt een opstapje naar meer lezen over en van feministen. Het zet je aan om de vrouwen die aan bod komen op te zoeken en je te gaan verdiepen in hun werk. En er komen geweldige dames voorbij; uit de online wereld, vanop het witte doek alsook academische denkers.

Curtis heeft meer dan vijftig vrouwen, gaande van Hollywoodactrices tot (tiener)activisten, bereid gevonden om hun verhaal te vertellen. Waarom zij feminist zijn, wat het voor hen betekent, hoe ze het geworden zijn,… Er komen jonge en oude vrouwen aan bod, hetero’s en homoseksuelen, vrouwen met een beperking, meisjes van over heel de wereld. Hetgene ze gemeen hebben is dat ze allemaal feminist zijn en daar trots op zijn. En dat ze een goede pen hebben.

Niet elke bijdrage is even boeiend of diepgaand. Maar dat maakt deze bundel net zo rijk. Alle soorten stemmen komen aan bod. Dat is het soort feminisme waar we naar streven: intersectioneel feminisme. Feminisme dat iedereen de moed geeft om volledig zichzelf te zijn. Dat ons toont dat we ok zijn, hoe we ook wel of niet mogen zijn. Vooral de bijdrage van Claire Horn (over de 4 feministische golven) en die van Emma Watson (10 boeken die je moet lezen) zijn een opstapje naar meer.

Helemaal in lijn met de huidige social media-tijd zijn er ook heel wat Instagram-waardige pagina’s om te delen. Laten we Feministen dragen geen roze een beginnersbijbel noemen. Met de nadruk op bijbel. Het is een boek dat je roze vleugels geeft en ondertussen je feministische roots bijspijkert.

Dit is een boek dat via gevoelens je gedachten kan veranderen en je zo kan aanzetten tot daden. Niemand is te klein, iedereen kan op zijn (want mannen moeten ook feminist worden) of haar manier de wereld ten goede veranderen. Dit boek is een zachte schop onder je kont. Koop het, deel het, herlees het.