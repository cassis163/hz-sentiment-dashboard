Tegenstroom van Peter Robinson dateert uit 1989. Het is het derde boek uit de serie van de in totaal 16 boeken met Alan Banks. Ook dit boek is nu vertaald.
We gaan terug in de tijd en treffen een jongere Banks aan die nog getrouwd is. Zijn vrouw is, samen met de kinderen, naar haar ouders en Banks moet het alleen zien te redden.
In het rustige Yorkshire wordt gedemonstreerd. Tijdens de demonstratie wordt een agent vermoord. Reden om vanuit Londen hoofdinspecteur Richard Dirty Dick Burgess te sturen die de zaak moet oplossen. Verdachten genoeg, maar de aanwijzingen gaan al snel in de richting van een woongemeenschap, een commune. Dirty Dick heeft het niet zo op dergelijke groepen.
Een goed geschreven boek raakt nooit echt gedateerd. Dat bewijst Peter Robinson.
Tegenstroom is kundig en humoristisch geschreven.
Richard Dirty Dick Burgess werd in dit boek voor de eerste keer opgevoerd en hij is in de loop der tijd één van de favoriete karakters van Peter Robinson geworden. Dat is begrijpelijk. Dirty Dick is eigenlijk een grote hufter met de meest merkwaardige opvattingen. Hij handelt in boude uitspraken en doet in Tegenstroom verwoede pogingen om de vrouw van de plaatselijke café-eigenaar te versieren. De combinatie met Banks levert een sterke wisselwerking op.
Peter Robinson schildert op sfeervolle wijze de periode aan het einde van de jaren tachtig van de vorige eeuw. Er wordt nog veel gerookt en de alcoholconsumptie is fors. Het toenmalige politieke en maatschappelijke klimaat komt tot leven. Onveranderd is Banks liefde voor muziek. Tegenwoordig lijkt het een hype om in boeken met favoriete muziek van de auteur te strooien, maar Peter Robinson deed dit al in 1989. Op de website van de auteur is uitgebreide documentatie te vinden van de muziek uit zijn boeken.
Tegenstroom is niet de beste Banks. Het verhaal kabbelt iets teveel en de plot is te weinig verrassend. Maar de schrijfkunst, de mooie karakters en de humor maken veel goed.
De uitgeverij heeft gelukkig de benaming ladythriller van de cover verwijderd en de omslag is een grote verbetering vergeleken met de vorige. Hulde!
In Engelstalige landen is inmiddels een nieuwe Banks verschenen. Hopelijk laat de vertaling niet lang op zich wachten. Peter Robinson levert namelijk opmerkelijk constante kwaliteit met deze sterke serie boeken rondom Alan Banks.