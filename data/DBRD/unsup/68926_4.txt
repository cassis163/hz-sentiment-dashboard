Na zijn studie economie werkte Vince Flynn als accountant en verkoopexpert. In 1991 verliet hij zijn werkgever omdat hij piloot bij de marine wilde worden. Dat is hem uiteindelijk niet gelukt omdat hij op medische gronden werd afgekeurd. Om de problemen rond zijn dyslexie te overwinnen, dwong hij zichzelf om dagelijks te lezen en te schrijven. Deze nieuwe interesse motiveerde hem om zelf boeken te gaan schrijven. Zijn debuut verscheen in 1997 met de stand-alone thriller Term limits. In 1999 begon Flynn aan zijn serie rond CIA-agent Mitch Rapp. Het eerste boek in deze serie is Machtsovername dat in 2016 op de Nederlandse markt werd uitgegeven.

Het is een rustige ochtend wanneer de Amerikaanse president Robert Hayes een plotseling ingelast bezoek van een Arabische prins krijgt. Deze prins, in werkelijkheid de terroristleider Rafique Aziz, heeft het op de president gemunt. De geheime dienst heeft het door en weet Hayes net op tijd in een beveiligde bunker onder te brengen. Desondanks vallen er bij de aanslag tientallen dodelijke slachtoffers en de terroristen dreigen ook de gijzelaars te vermoorden.

De CIA weet hun beste agent Mitch Rapp in het Witte Huis te krijgen met als doel deze gijzelaars te bevrijden en de president te ontzetten. Aziz blijkt echter niet de enige te zijn die het op de president heeft voorzien. Want uit onverwachte hoek ondervindt de reddingsoperatie ook tegenstand.

Dat de beveiliging van het Witte Huis de laatste paar jaar regelmatig in opspraak is geweest, zal niemand zijn ontgaan. Ook in Machtsovername, dat al ruim vijftien jaar geleden geschreven is, komt de beveiliging er niet ongeschonden uit. Een aanslag van een groep terroristen op dit wereldwijd aansprekende gebouw lijkt daarmee niet eens zo heel erg onrealistisch te zijn. Door dit scenario als uitgangspunt te kiezen, heeft Flynn een boek geschreven dat, ondanks dat het wel enigszins gedateerd is, toch in ieder decennium zou kunnen voorkomen. Want altijd staat er wel een groepering op die de Verenigde Staten tot doelwit kiest.

Deze thriller is de eerste Mitch Rapp die de auteur geschreven heeft, maar in chronologische volgorde is het boek de derde van de serie. Wellicht dat dat de reden is dat zijn personage niet uitvoerig is uitgewerkt. In feite is nu hij uitwisselbaar met personages in soortgelijke boeken van andere auteurs. Wel wordt al snel duidelijk dat Rapp opvliegend van aard is, ook vaak ongeduldig is en dat hij overkomt als een moordmachine in dienst van de CIA. Aan de andere kant is dit wellicht ook zijn charme, want deze eigenschappen zijn er wel mede oorzaak van dat hij geen kleurloos figuur is.  

Hoewel Machtsovername een actiethriller is, lijkt het vooral een politieke thriller waarin actie voorkomt. Deze actie vindt dan vooral in het laatste gedeelte van het boek plaats. Daarvoor bestaat het vooral uit een tactisch en strategisch spel tussen de Amerikaanse overheid en de terroristen. Zonder dat de lezer op het puntje van de stoel gaat zitten ontstaat er wel een spanningsveld. De echt spannendere momenten vinden aan het eind van het verhaal plaats. Dat is pas wanneer er uiteindelijk besloten wordt tot actie over te gaan. Laat, maar niet onoverkomelijk. Want het steekspel dat daarvoor plaatsvindt, is boeiend en intrigerend.

Het boek lijkt vooral geschreven te zijn voor de Amerikaanse markt, maar omdat het terrorisme (nog steeds) een wereldwijd probleem is, zal het ook internationaal voldoende aanslaan. Door de heldere schrijfstijl van Flynn, zijn deskundigheid en het aansprekende onderwerp is Machtsovername een thriller die er zeker mag zijn.