De klassieker in de informatieve jeugdboeken, ‘Kinderen van Nederland’ is herzien en opnieuw uitgegeven. Aan deze jubileumeditie is een extra hoofdstuk toegevoegd: ‘De geschiedenis van vandaag’.

De goede opbouw is gehandhaafd. Een overzichtelijke hoofdstukindeling, een verduidelijkende tijdlijn bovenaan de bladzijdes, bijpassende tekeningen van Paul Teng en een compleet register maakt het boek helemaal af. De nieuwe harde omslag ligt prettig in de hand.

Voor wie nog niet bekend is met deze inmiddels 10 jaar oude titel is deze uitgave een prettige kennismaking. De verhalen worden verteld vanuit negen kinderen, genoemd in de tijdlijn.
Het eerste verhaal, het meisje van Yde, maakt jonge lezers nieuwsgierig naar een tijd waarvan alleen voorwerpen zijn overgeleverd. Door de ogen van Elva komt prehistorisch Drenthe tot leven. Allerlei aspecten als voedsel, feesten, godsdienst en werk komen aan de orde. De auteur geeft tevens een verklaring waarom dit meisje van Yde juist daar is gevonden.

Een ander hoofdstuk behandelt het Wilhelmus. Een ingewikkeld stuk historie wordt hierin begrijpelijk gemaakt. Wie wist dat Willem van Oranje, de ‘Vader des Vaderlands’ uit Frankrijk kwam en geen Nederlands sprak? Wie is de koning van Hispanje die in ons volkslied wordt geëerd? En waarom zingen we over ‘Nassau’? Vanuit de jonge Willem lees je over het ontstaan van Nederland zoals we dat nu kennen.

De eerste hoofdstukken zijn door de thematiek en de kortere zinnen goed te lezen voor de jongere, geïnteresseerde lezers uit groep 4/5. Daarna loopt de moeilijkheidsgraad op naar de tijd 1900-1945 voor groep 7/8. Hierbij blijft gelden dat de verhalen toegankelijk zijn en bieden de grijze getinte bladzijdes met extra informatie meer context. Een voorbeeld hiervan is blz. 125 over de tijd 1900-1918.

Het goed lezende boek biedt verdieping voor de lezer die graag een completer geschiedenisoverzicht heeft. Hierdoor is ‘Kinderen van Nederland’ ook erg geschikt voor de docent om als inleiding op een les te gebruiken. Stap zelf in een tijd van de geschiedenis door deze kinderen voor kinderen van nu.
Voor iedere leeftijd een aanrader!