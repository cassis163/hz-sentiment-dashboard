'Ik zie jou' is de tweede thriller van de Britse Clare Mackintosh, die met haar debuut 'Mea culpa' vriend en vijand wist te verbazen. Een van de meest gehoorde woorden in verband met dat boek is waarschijnlijk 'plottwist'. En dus stelde zich de vraag of de auteur met de opvolger opnieuw zou weten te verrassen.

Zoë reist elke dag met de trein, net als duizenden andere Londense vrouwen. Wanneer ze plots een foto van zichzelf ziet in een advertentie, wordt ze licht ongerust. Wanneer ze ontdekt dat andere vrouwen die ook met hun foto in de krant stonden, beroofd of vermoord worden, voelt ze zich geen moment nog veilig. Ze komt in contact met agente Kelly die, omwille van persoonlijke ervaringen, haar verhaal meteen serieus neemt.

Wie zit er achter de geheimzinnige website waar de advertenties naar verwijzen? Waar komen de foto's vandaan? Wordt Zoë echt achtervolgd of is haar verbeelding met haar op de loop gegaan?

Het verhaal kent een perfecte opbouw: 41 hoofdstukken, hier en daar afgewisseld met een tussenkomst van de dader. Wie dat is, blijft tot op het laatst een raadsel. Een aantal hoofdstukken is geschreven in de ik-vorm, aan het woord is op dat moment Zoë, een van de vrouwen op de geheimzinnige website. In de andere hoofdstukken is een alwetende verteller aan het woord, de meeste zijn geschreven vanuit het perspectief van agente Kelly.

Mackintosh heeft een eenvoudige, aangename manier van schrijven. Rechttoe rechtaan, je hoeft niet overal iets achter te zoeken. Het verhaal leest dan ook zeer prettig, al kent het met zo'n 300 blz een wel bijzonder lange aanloop. De laatste 100 blz, waarin naar een climax toegewerkt en de ontknoping uit de doeken gedaan wordt, maken dat echter ruimschoots goed.

Verhaal 4, Schrijfstijl 3-4, Originaliteit 5, Spanning 3, Leesplezier 4