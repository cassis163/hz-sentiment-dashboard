Zoals bij de andere recensies wordt opgemerkt, is het heel jammer dat de uitgever op de achterkant van het boek heeft gezet dat dit doet denken aan De Da Vinci code en Kill Bill. Het enige wat dit met Da Vinci gemeen heeft, is de titel en die is door de uitgever verzonnen (en dekt in het geheel niet de lading; van een code is al geen sprake en behalve Einstein worden er wel meer wetenschappers in dit boek genoemd). Vergelijking met Kill Bill gaat ook mank; K.B. is een wraakoefening; in dit boek komt toevallig een vrouw voor die van zich staande weet te houden in de spionagewereld, maar om haar dan te vergelijken met Kill Bill?

Jammer dat de uitgever probeert mee te liften op het succes van Da Vinci, want dit boek is goed genoeg om het op eigen kracht te redden. De hoofdpersoon is een man met epileptische aanvallen die last krijgt van toekomstbeelden. In een ogenblik overziet hij oneindig veel toekomstalternatieven, allemaal gebaseerd op keuzes die mensen maken. Dit vind ik een van de sterke punten van het boek: je laten stilstaan bij hoe je eigen doen en laten de levens van andere mensen kan beinvloeden. Daarnaast worden in het boek allerlei wetenschappelijke theorieen op een begrijpelijke manier uitgelegd. De personages krijgen allemaal voldoende achtergrond mee om hun gedrag te verklaren. Aan het eind van het boek komen alle verhaallijnen samen en wordt helemaal duidelijk hoe de afzonderlijke acties van mensen het totaal heeft beinvloed.