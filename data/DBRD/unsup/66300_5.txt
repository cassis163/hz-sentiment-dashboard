Wil je Saskia & Jeroen recenseren? Ja, leuk doe ik en ik ren naar mijn voorraadlade kinderboeken en vind twee exemplaren: “Bokkesprongen” 12e druk uit 1978 en deel 4 van acht leesboekjes voor de basisschool “Malle gevallen”. Alleen de geur van de boekjes al doet me weer denken aan het plezier waarmee ik de avonturen van deze tweeling verslond. Groot is mijn verbazing als ik het recensie-­exemplaar in handen krijg. Een bundel en die kleurige kaft! Wat een goede zet: Saskia & Jeroen in een nieuw jasje.

Het grote boek van Saskia & Jeroen bevat drie avonturen:

­ Saskia en Jeroen de tweeling
­ Saskia en Jeroen op stap
­ Saskia en Jeroen domme dingen

Wie kent ze niet: de tweeling die altijd in is voor een nieuw avontuur. In dit dikke boek maken Saskia en Jeroen de leukste en gekste dingen mee. Zo gaan ze met hun moeder mee naar Amsterdam. Mama moet heel veel boodschappen doen s3en de tweeling heeft beloofd dat ze lief zullen zijn en niet zullen zeuren. Maar als ze er eenmaal zijn, valt er zo veel te zien… Ook gaan ze een dagje naar de boerderij, verrassen ze hun ouders met een goochelvoorstelling en spelen ze zelf kappertje op hun kamer. Ze vervelen zich geen moment, want binnen de kortste keren bedenkt Jeroen een leuk plan, of anders Saskia wel!

De originele teksten dateren uit 1955, 1956. Saskia en Jeroen zijn de eigen kinderen van Jaap ter Haar. Oorspronkelijk als hoorspelletje voor kinderen ingediend bij de NCRV uitgegegroeid vanaf 1953 tot maar liefst 120 afleveringen. Hij stopte de serie omdat zijn kinderen er hinder van ondervonden. Wel bracht hij de verhaaltjes in boekvorm uit, er verschenen vele deeltjes. In 1998 is Jaap ter Haar overleden, hij heeft zijn stempel op de jeugdliteratuur gedrukt. De verhalen van Saskia en Jeroen behoorden tot de eerste verhalen waarin dagelijkse belevenissen van gewone kinderen centraal stonden – voor die tijd verschenen er alleen verhaaltjes over kabouters, beren en prinsesjes! Zo valt te lezen op de site van Ploegsma.

Dit keer ook een pluim voor de illustrator Nynke Talsma, ze is erin geslaagd deze bijna bejaarde tweeling de tand des tijds te laten doorstaan. De illustraties zijn een mooie aanvulling op de avonturen en maken deze bundel tot een echt collectorsitem. Ik weet zeker dat “Het grote boek” vaak van de plank gepakt zal worden, niet alleen door mijn oudste dochter die zelf kan lezen, maar ook door haar zussen die graag voorgelezen worden.

Uitgeverij Ploegsma Amsterdam, 2014 met illustraties van Nynke Talsma.

/Lmcmr