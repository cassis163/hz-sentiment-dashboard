Het Wikkelhart van Bertram Koeleman beschrijft de worsteling van een aankomend schrijver, Domenic Ulster, die na plublicatie van een kort verhaal weinig of niets meer op papier krijgt, terwijl zijn beste vriend Nick Tuin, die in eerste instantie helemaal geen schrijverambities bezat, een bestseller schrijft.
Het boek begint als de twee vrienden op weg zijn naar een camping in Saint-Honoré in Frankrijk. Als de verveling toeslaat, gaan ze op weg naar een boerderij waar een optreden is van een jonge zangeres. Die gebeurtenis maakt een ongelofelijke indruk op beiden. Dom wil de gebeurtenis aan het papier toevertrouwen, maar krijgt geen letter opgeschreven, terwijl Nick juist van dat gebeuren de bestseller schrijft.
Dom, gefrustreerd door zijn writer's block en zijn toenemend drankgebruik, belandt in waandenkbeelden en verliest de werkelijkheid uit het oog. Hij komt steeds dieper in de problemen te zitten en zijn relatie met Lily komt hierdoor op scherp te staan.
Het wikkelhart balanceert tussen waan en werkelijkheid. Wat is fictie en wat is realiteit? Dat maakt dat je als lezer na het beëindigen van het boek met veel onbeantwoorde vragen blijft zitten. Wat gebeurde er precies in de boerderij wat zoveel impact had? Zijn Dom en Nick twee verschillende personen of is Nick het ideaalbeeld van Dom dat hij toch niet kan bereiken? Kloppen zijn wanen wat betreft de relatie die hij nog steeds vermoedt tussen zijn vrouw Lily en Nick?
Het boek leest heel vlot, maar omdat onduidelijk is waar de werkelijkheid ophoudt en waar de schijn begint, blijf je met veel onzekerheden zitten. Sommige gebeurtenissen doen bizar en absurd aan. Als Dom in therapie gaat, lijkt alles weer wat normaler te worden, maar ook daarna blijft er veel onduidelijkheid bestaan.