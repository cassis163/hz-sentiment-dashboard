Michael Berg heeft met zijn vorige twee boeken hoge ogen gegooid in het Nederlandse thrillergenre. De verwachtingen voor zijn nieuwe boek zijn dan ook hoog. Een echte vrouw is het derde boek in de reeks met als hoofdpersoon Chantal Zwart, journaliste bij het Franse radiostation RLP.
In Een echte vrouw wordt het radiostation geconfronteerd met de dood van hoofdredacteur Christophe Bourdes. In eerste instantie lijkt het om een ongeluk te gaan, maar Chantal heeft haar twijfels. Als blijkt dat Bourdes een grote schuld achterlaat bij RLP, moet er flink bezuinigd worden. Chantal en andere collegas verlaten (gedwongen) het station. Toch kan Chantal de dood van haar zeer gewaardeerde hoofdredacteur niet loslaten en gaat zelf op onderzoek uit. Al snel komt ze erachter dat het verleden van Bourdes hem heeft achtervolgd en wel eens de oorzaak kan zijn van het ongeluk. Haar vermoeden wordt groter als er meer doden vallen.
Naast deze verhaallijn speelt een tweede lijn waarin Chantals privéleven in de spotlight staat. Haar prille relatie met rechercheur Jean staat op het spel als zij informatie met elkaar uitwisselen over het onderzoek naar Bourdes. Ook dreigt ze in conflict te raken met haar (ex-)collegas, die ook haar beste vrienden zijn. Deze tweede verhaallijn maakt het boek extra aantrekkelijk. De hoofdpersoon Chantal neemt de lezer mee aan de hand en de spanning die zij voelt, wordt heel gemakkelijk overgedragen. Ze neemt geen ongeloofwaardige of onrealistische beslissingen.
Deze spanning wordt aangewakkerd door regelmatig terugkerende passages waarbij de lezer in het hoofd kruipt van een ziek, mysterieus persoon. Achter deze passages schuilt een verleden vol kwelling, vernedering en mishandeling. Een mooi achterliggend thema dat heel realistisch is uitgewerkt. Door deze passages denkt de lezer al snel te weten hoe het verhaal gaat eindigen. Berg stuurt heel duidelijk een richting op en slaat aan het eind genadeloos toe met een verrassende wending. Een thriller is het zeker. De stempel 'literair' gaat wellicht niet helemaal op.
Bergs schrijfstijl is heel helder en makkelijk te volgen, met (soms iets te) veel beschrijvingen van setting van het verhaal. Toch een plezier om te lezen. Een echte vrouw is echt spannend, echt verrassend en een echte pageturner!