Jess Walter did it again! Na Riviermoorden en Schuldbekentenis krijgt nu ook De keuze van mij 5 sterren. Het boek heeft een hoog literair gehalte en is spannend en meeslepend geschreven. Jess Walter weet het verhaal met veel realisme en verbeeldingskracht te vertellen. Het verhaal is gesitueerd tijdens de presidentverkiezingen tussen Carter en Reagan. Dit gegeven loopt ook als een rode draad door het verhaal, waarin we naast hoofdrolspeler Vince ook inspecteur Dupree weer tegenkomen. Hij is nog niet zo cynisch als op latere leeftijd in Riviermoorden maar al wel erg ad rem. De dialogen zijn humoristisch en verrassend, ondanks de ellendige gebeurtenissen. Bij dit soort meesterwerken vind ik het altijd weer treurig wanneer de laatste bladzijde is omgeslagen. Het is tekenend voor de uitmuntende kwaliteit, wanneer ik me dagen later afvraag: hoe zou het toch met Vince zijn?