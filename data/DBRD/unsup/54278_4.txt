Het boek Ziva komt met een heftige proloog meteen binnen; een fietskoerier die een moeder op de 44e verdieping van een gebouw voor een onmogelijke keuze plaatst……… Je hoopt dat het niet gebeurd is of gaat gebeuren. Daarna introduceert het boek de spelers in het boek met iemand van een bouwcommissie, een wethouder en burgemeester. Rondom deze stoffige ambtenaren wereld is een schijn van corruptie ontstaan, die de aanleiding vormt voor het inschakelen van Ziva, een onderzoeksjournaliste. Ziva schakelt Damir in, een jonge hacker en daarmee ontstaat een spannende speurtocht die zich verrassend ontwikkelt. Het beeld op de prachtige cover blijkt te kloppen: bloed vloeit vanwege corrupte contracten. Ondertussen ontvangt Ziva een bedreiging vanuit Rusland, die te maken heeft met haar broer die afgeperst wordt. Het moorden gaat door en het onderzoek lijkt uitzichtloos. Ook Leo Klokman, de ex van Ziva en vader van haar dochtertje, gaat zich, in opdracht van Ziva’s vader, met zijn productieteam van het televisieprogramma CrimeXplorer met de zaak bemoeien. En daar waar al het onderzoeksmateriaal verdwenen lijkt, niemand durft te praten uit angst voor martelingen en moord, krijgt Leo de zaak in beweging. Als zijn medewerkster Amy met gevaar voor eigen leven undercover gaat bij een seksfeestje voor de corrupte bouwwereld en ambtenaren ontstaat een race tegen de klok als Amy gesnapt en gemarteld wordt. Het beeld van het oor raak je niet meer kwijt.

John Winkel heeft met dit debuut een goed leesbare, spannende en actuele thriller geschreven, waarbij hij corruptie, liquidaties, mishandelingen, het leven van een onderzoeksjournalist en een CrimeXplorer-producent tot een goed leesbaar geheel weet te brengen. De eerste inleidende hoofdstukken lezen wat langzamer. Vanaf de undercoveractie van Damir kon ik het boek niet meer wegleggen. Bij de personages mist nog wat diepgang en ontwikkeling, maar ik hoop op een vervolg omdat ik vind dat Leo en zijn CrimeXplorer voldoende ingrediënten voor een serie bevatten. Aanrader voor thriller-lezers.