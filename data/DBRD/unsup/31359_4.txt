In de Hercules-serie verschenen eerder twee spannende titels; de thrillers Zack en Ontspoord. Beide boeken zijn ontstaan uit een succesvolle samenwerking tussen de populaire thrillerschrijver Mons Kallentoft en journalist en auteur Markus Lutteman. Het tweetal komt nu met een derde titel in deze geslaagde reeks; Verslaafd. Hoewel dit boek dus onderdeel uitmaakt van een serie kun je hem prima lezen zonder dat je bekend bent met de andere twee verhalen. Wel is het zeer waarschijnlijk dat je na het lezen van deze bloedstollende thriller de andere twee delen ook op wilt pakken.

Verslaafd speelt zich af in Zweden, Stockholm. Het is midzomeravond en een groep rijke jongeren hebben zich buiten verzameld om dit moment groots te vieren. Natuurlijk mag daarbij de muziek en drank niet ontbreken. Een van de jongens heeft een extraatje voor zijn vrienden; roze pillen met de afbeelding van Bambi erop. De vrienden nemen de drug dankbaar aan en verdwijnen daarna in een aangename krachtige roes met rampzalige gevolgen.

Inspecteur Zack Herry en zijn collega’s van de speciale eenheid worden op de zaak van de jongeren gezet. Ze stuiten daarbij uiteindelijk op de mysterieuze roze pillen. Zack heeft, door zijn persoonlijke drugsverleden, nog connecties in deze duistere wereld en maakt daar dankbaar gebruik van. Voor hij het zich kan realiseren raken hij en zijn team verzeilt in een gevaarlijke strijd met onherstelbare, persoonlijke gevolgen.

Verslaafd is een steengoede misdaadthriller, de beeldende-of misschien beter gezegd- filmische schrijfstijl maakt dat je al snel in het verhaal meegaat en je het boek niet meer weg kunt leggen. De pakkende scènes wisselen elkaar in rap tempo op. Ze zijn nagelbijtend spannend, dan weer hartverscheurend triest en soms werkelijk misselijkmakend bloederig. Verslavend!