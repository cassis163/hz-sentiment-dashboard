Dit is pure ontspanning! Bij ‘De heer van het Woud’ van Ian Laverman heb ik niet alleen genoten van het verhaal, maar ook af en toe zitten lachen. Het verhaal gaat over Delia die samen met een groep magiërs op zoek gaat naar Dillon, een andere magiër, die als enige weet waar de wereld van de goden zich bevindt. De magiërs willen namelijk de bron van magie beschermen tegen een vergeten God, die de bron wil vernietigen.
Als eerste heeft het boek geweldige personages. De groep magiërs bestaat uit enkele zeer uiteenlopende figuren, waarvan Elidor, de dronken magiër een bijzonder personage is dat voor veel humoristische gebeurtenissen zorgt. Verder vind ik Guyon, de drakenmagiër het meest intrigerende personage, waarvan ik heel benieuwd ben hoe hij zich gaat ontwikkelen in het verhaal.
Daarnaast kent het verhaal veel actie. Er wordt strijd geleverd met zombies, weerwolven, monsters, slechte magiërs en het leger van een tiran. Een van de hoogtepunten vind ik het gevecht tussen Sandara, een slechte magiër en Guyon, de drakenmagiër.
Geschikt voor iedereen die een humoristisch, meeslepend en ontspannend boek met veel actie wil lezen!