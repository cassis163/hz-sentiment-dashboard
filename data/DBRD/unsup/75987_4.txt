Dit boek stond al een tijdje in de kast. Mijn man las het iets na verschijnen en vond het een eersteklas aanrader. Pakkend, herkenbaar, bij momenten ontzettend grappig, ontroerend ook. Ik liet het een hele tijd aan me voorbij gaan. Tot nummer 2 uitkwam en ik een oude man bij Bruna het boek hoorde aanraden aan een wildvreemde andere: "twijfelt u over dat boek? Niet doen! Het is hi-la-risch!". Nu ik het zelf las, kan ik zeggen: ja, dat is het ook. Maar het is zoveel meer dan dat. Het is ontzettend goed geschreven (toch een Grunberg?), het geeft blijk van mensenkennis en inzicht, er zit een ongelooflijke levensdrift in. Dat Brave Hendrik 100 mag worden, minstens!