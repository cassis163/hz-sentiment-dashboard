Het verhaal
Seren is een 16-jarig meisje dat geboren is aan boord van de Ventura, een ruimteschip van de NASA. De bemanning van de Ventura is op een verkenningsmissie van de NASA en ESA in het kader van hun gezamenlijke SETI -Search for Extraterrestial Intelligence- programma en is op zoek naar leefbare planeten in het heelal. De mensen aan boord van de Ventura brengen hun hele leven door op het ruimteschip en Seren gaat hierdoor erg twijfelen aan de zin van haar bestaan. Op een dag ontmoet ze Domingo Suarez, een 18-jarige jongen, en krijgt haar leven een doel. Alleen is een relatie uit liefde tegen de strikte regels die op deze missie worden gehanteerd. Kunnen Seren en Domingo zich conformeren aan de regels of gaan ze voor hun liefde?
Samenvatting
In het kader van het SETI-programma is de Ventura decennia geleden de ruimte in geschoten. 888 mensen vormden de originele bemanning van deze missie. 444 mannen en 444 vrouwen. Hun opdracht is om op zoek te gaan naar een planeet genaamd Epsilon Eridani. Deze planeet ligt op 350 lichtjaren van de aarde. De bemanning zal dan ook hun hele leven in de ruimte doorbrengen, net als hun nageslacht. Om het leven beheersbaar te houden op het ruimteschip zijn er strikte regels met betrekking tot school, werk, relaties, voortplanting en eigenlijk alles wat een mensenleven beïnvloedt. Seren wordt op de Ventura geboren en worstelt met de zin van haar leven. Alles is voorgekauwd en de bemanning lijkt meer op robotten dan op mensen. Als zestienjarige met razende hormonen van de puberteit verzet ze zich tegen haar leven op het ruimteschip en tegen de dagelijkse routine. Als ze op een dag de 18-jarige Domingo Suarez ontmoet, voelt ze zich voor het eerst begrepen en geliefd. Haar innerlijke strijd met betrekking tot het doel van haar leven wordt hierdoor aangewakkerd. Als het ruimteschip Ventura, dat zich met enorme snelheid door het heelal spoedt, ook nog eens in de buurt komt van de onbekende planeet Huxley-3 wordt haar interne worsteling alleen nog maar groter. Wil Seren wel haar hele leven doorbrengen op de Ventura?

Conclusie
De titel en de achterflap spraken mij enorm aan. De zoektocht naar levensvatbare planeten en andere levens in het heelal fascineert mij al sinds mijn kindertijd. Helaas was de verwachting groter dan het uiteindelijk geleverde resultaat. Kate Ling schetst met haar boek een samenleving in een ruimteschip, maar focust zich voornamelijk op de relatie tussen Seren en Domingo, waardoor het eigenlijk weinig meer is dan een romantisch verhaal in de ruimte. De personages van Seren en Domingo worden oppervlakkig uitgewerkt en daardoor pakt het liefdesverhaal mij niet. De situatie waarin zij zich bevinden, is op zich een interessant gegeven, maar wordt te weinig uitgediept. De hele sfeer op de Ventura doet denken aan 1984 van Orson Welles, de controle op alle facetten van de levens van de bemanning, maar ook dit gegeven wordt niet echt uitgewerkt. Paradoxaal genoeg blijft het verhaal toch boeien. Waarschijnlijk een combinatie van mijn nieuwsgierigheid, de vlot leesbare schrijfstijl van de schrijfster, de setting en het realistisch aanvoelende leven op een ruimteschip. Intrigerend is ook de strijd tussen het menselijk blijven in de ruimte en de strikte regels om zo’n langdurige missie in goede banen te leiden. Wat doet het leven in een besloten gemeenschap met de individualiteit van een mens, hoe ga je om met gevoelens als je leeft in een kleine gemeenschap in een beperkte ruimte zonder privacy? Maar net als de andere verhaallijnen wordt ook dit onderdeel niet echt diepgaand beschreven en blijft het boek daardoor een aardig tussendoortje. Alleen het einde heeft mij geraakt en totaal verrast, maar niet genoeg om te zien hoe het Seren en Domingo verder vergaat. Eenzaam en extreem ver weg krijgt van mij 2.5*