Voor sommige mensen is werken een noodzakelijk kwaad om inkomsten te genereren. Voor anderen vormt werken een uitputtingsslag: zij hebben het weekend nodig om bij te tanken en kijken iedere zondag weer op tegen de nieuwe werkweek omdat zij simpelweg geen plezier in hun werk hebben. Voor hen heeft Rob Koops, dagvoorzitter, filmer en auteur, het boek WRKPLZR samengesteld, met daarin 101 tips om meer plezier in het werk te krijgen.
Bedrijven beseffen steeds meer dat werkplezier kan leiden tot een betere werksfeer, nieuwe ideeën, een betere samenwerking, blijere klanten en zelfs tot een hogere omzet. Sommige kantoren hebben daartoe zelfs een Chief Happinness Officer (CHO) aangesteld. Voor wie dat net een stapje te ver gaat, stelde Rob Koops het boek WRKPLZR samen. Koops studeerde bestuurskunde en werkte eerder voor de Baak, het trainingsinstituut voor leiderschap en persoonlijke ontwikkeling. Bij al zijn werkzaamheden staat het plezier voorop, zo is er te lezen op zijn website. En daarvoor hoef je echt niet altijd van baan te veranderen.

Om meer plezier in je werk te krijgen, heeft Koops 101 tips – aangevuld met nog wat extra bonustips – verzameld, verkregen van managers en directeuren, architecten, trainers, journalisten, schrijvers, adviseurs, docenten en andere ervaringsdeskundigen. Het streven: tachtig procent werkplezier. Want honderd procent is vrijwel onhaalbaar. Er zijn en blijven altijd minder leuke dingen: administratie, vergaderingen… Maar ook die onplezierige zaken zijn positief te benaderen. Vergadering? Zet werkplezier eens op de agenda! Of probeer tip nummer 88: maak tijd vrij in je agenda om tijd vrij te maken in je agenda. Want werkplezier ontstaat niet vanzelf, daar moet aan gewerkt worden. En daar mag trouwens ook best wel eens bij gezanikt worden, want zeuren is als zout: met mate doet het wonderen, te veel bederft de boel, aldus Koops.
Rob en Maruga Koops hebben het boek geheel in eigen beheer gemaakt, met een eigen opmaak en vormgeving, en laten drukken bij Uitgeverij STAMPEI in Utrecht. Over alles is nagedacht: papier, bindwijze, opmaak, kleurgebruik. De illustraties voor WRKPLZR maakte Maruga op basis van handgemaakte stempels. Het echtpaar heeft zelfs een heuse WRKPLZR pop-up-store om op mensen op locatie kennis te laten maken met het boek, dat een tiental hoofdstukken bevat die de sfeer op de werkplek moeten verhogen.

Het informatieve, grappige en prikkelende boek wordt afgesloten met een pleidooi voor de workshop ‘Plezier in de werk’ alsmede een melding van interactieve lezingen en de mededeling dat het boek WRKPLZR vooral ook erg geschikt is als cadeau voor in een kerspakket of voor ál je collega’s. Want hoewel werkplezier bij Koops voorop staat, moet er evengoed ook geld in het laatje komen. Zij het op een zo plezierig mogelijke wijze.