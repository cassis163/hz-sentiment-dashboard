In ‘Stille getuige’, de eerste jeugdthriller van Eva Burgers, ziet Nikki op weg naar huis, hoe de zeer geliefde Diane na het schoolfeest door enkele jongens in een bestelbusje wordt gesleurd. Als enkele dagen later bekend raakt dat Diane vermoord werd teruggevonden in het bos, lijkt het leven van Nikki te veranderen in een verschrikkelijke angstdroom. Wanneer ze, tot overmaat van ramp, ontdekt dat het bestelbusje van Martin is, de nieuwe crush van haar vriendin Sara, lijkt alle grond onder haar voeten weg te zakken. Wie kan ze in vertrouwen nemen ? Zullen ze haar geloven ? Zal ze doen alsof ze niets gezien heeft ? En wat met Sara ?

Met haar eerste jeugdthriller ‘Stille getuige’, verschenen in februari 2014, roept Eva Burgers een nagelbijter van formaat in het leven. Met dit boek werd ze dan ook door Hebban.nl’s Crimezone, genomineerd voor de Beste YA-thriller van het Jaar-verkiezing.
Eva Burgers werkte jarenlang als rechercheur Zware Criminaliteit op de afdeling Jeugd en Zeden. Genoeg stof om uit te putten dus. Toch kwam het idee voor Stille Getuige niet uit dit verleden, zo bekent ze in de Telegraaf. ‘Ik moet een jaar of dertien geweest zijn toen ik met mijn ouders op vakantie was in Spanje. Nadat ik met een paar vriendinnen op stap was geweest moest ik nog een klein stukje alleen verder lopen. Ik zag toen hoe een meisje in een auto werd gesleurd. Trillend van de zenuwen en met hartkloppingen verstopte ik mij achter een bosje. De volgende dag was er veel politie op de camping, maar hoe dat verhaal verder is afgelopen weet ik niet.’
In het Leidsch Dagblad bekent Eva dat ze als kind al graag mensen achtervolgde. Alles wat de politie deed, vond ze interessant. Nu kijkt ze vooral naar spannende series. Eva Burgers houdt immers van spanning. Naast haar werk bij de recherche, heeft Eva Burgers ook gewerkt als journalist bij verschillende kranten en als redactiemedewerker bij een uitgeverij. Haar kennis van justitie en haar liefde voor schrijven verweeft ze in haar boeken.
Momenteel richt Eva zich fulltime op het schrijverschap. In 2011 verscheen haar debuut met jeugdboek Hij is van mij. Dit is het eerste deel uit de Spotlight-trilogie. Later verschenen dan Spotlights 2 : Vrij zijn en 3: Ik neem je mee. Ondertussen verscheen ook haar tweede jeugdthriller Flashback en verschenen er al enkele boeken in de misdaadreeks voor volwassenen, gekend als Kaya Crime. In Stille getuige wordt Diane teruggevonden in het bos. Dood. Wat nu ? Het angstzweet breekt Nikki uit. Wat moet ze doen ? Zal ze het Sara vertellen ? Sara is verliefd op Martin. Wanneer Martin Sara oppikt in een bestelbusje, herkent Nikki het busje meteen aan de ronde sticker op de achterkant. Kan ze Sara in vertrouwen nemen, of zal zij alles aan Martin doorvertellen ? Martin is een populaire jongen die samen met Paul, Marc en Vincent regelmatig afspraak heeft in het clubhuis. Wanneer Tim, het vriendje van Nikki, zich ook aansluit bij de bende van Martin, weet Nikki zich geen raad meer. Wie kan ze nog vertrouwen ? Zal ze het geheim over wat ze gezien heeft voor zichzelf houden, en hoe lang kan ze dat volhouden ? Ondertussen ontvangt Nikki steeds meer dreigberichten op haar mobiele telefoon : ‘Ik weet je te vinden, trut !’
Het verhaal wordt afwisselend verteld door Nikki en door Vincent. Deze afwisseling in vertelstandpunt maakt het verhaal levendig. Door de tussenkomst van Vincent kom je meer te weten over de bende van Martin.
Eva Burgers hanteert een zeer vlotte schrijfstijl. Ze verwoordt heel sterk de angst en onmacht van Nikki wanneer ze te maken krijgt met deze criminele bende. Verder komen ook de thema’s vriendschap en vertrouwen aan bod. Sara is haar beste vriendin, maar wat is als die vriendschap zwaar op de proef wordt gesteld wanneer Sara optrekt met Martin ? Het verhaal beschrijft zeer goed hoe men in nood ontdekt wat ware vriendschap en vertrouwen echt betekent en dat niets is wat het lijkt.
Het verhaal wordt verteld in chronologisch volgorde. Af en toe wordt er via flashbacks kort verwezen naar de avond van de ontvoering of naar hoe Nikki in het verleden nog al te maken had met Martin. Dit gegeven maakt het verhaal alleen maar spannender.

Ik vond Stille getuige een heerlijk spannende jeugdthriller waarin je geconfronteerd wordt met de macht van een criminele bende en hoe verwoestend de druk kan zijn om ‘erbij’ te willen horen. Tegenover de macht van de bende staat de onmacht van Nikki en wordt duidelijk hoe zij in de greep wordt gehouden door dreigementen. Ik vond het knap om te lezen dat Nikki, ondanks de enorme druk, niet bezweek voor de bende, maar deed wat zij dacht dat ze moest doen. Ze volgde haar eigen innerlijke kompas en dat draaide goed uit voor haar. Stille getuige is een echte aanrader ! Een pageturner die je maar moeilijk naast je kan wegleggen !

Bibliografie :
Dennis Van Houts, (24 april 2014). Recensie : Stille Getuige, Eva Burgers. Geraadpleegd op 20 april 2015, via http://www.coolesuggesties.nl/recensie-stille-getuige-eva-burgers/
Eva Krap, (11 maart 2014). Stille getuige – Eva Burgers. Geraadpleegd op 20 april 2015, via http://www.bezetenboeken.nl/young-adults/stille-getuige-eva-burgers/
Christina Brouwers (7 juni 2014) Stille getuige – Eva Burgers. Geraadpleegd op 20 april 2015, via https://christinabrouwers.wordpress.com/2014/06/07/stille-getuige-eva-burgers/
Ronneke Van der Genugten. Rechercheur zware criminaliteit lanceert jeugdthriller. Geraadpleegd op 20 april 2015, via http://www.kluitman.nl/media/uploads/1728_eva-burgers-in-telegraaf.pdf
Lisa Janson. Politievrouw kiest voor schrijven. Geraadpleegd op 20 april, via http://www.kluitman.nl/media/uploads/1780_Interview-Eva-Burgers-leidsch-dagblad.pdf
The Book Girl. Stille Getuige. Geraadpleegd op 20 april, via http://www.jeugdthrillers.nl/recensies/recensie-2/