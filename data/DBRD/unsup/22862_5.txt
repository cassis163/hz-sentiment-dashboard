In België zijn een aantal meisjes spoorloos verdwenen waaronder Romy, het zusje van Rani. Het onderzoek zit muurvast. Rani mag zich niet meer met deze zaak bemoeien en moet dit overlaten aan haar collega’s waaronder inspecteur Stefaan Derkinderen. Rani is niet zo positief over deze inspecteur en heeft totaal geen vertrouwen in hem. Rani krijgt een andere zaak toegewezen, die van advocaat Eli Hellings. Maar ondertussen blijven de vermissingen zich uitbreiden en Rani is radeloos.

'Er waren nu vier weken verstreken sinds Romy, haar zusje, samen met haar vriendinnetje Raquel was verdwenen. Het was gebeurd op een zaterdag.'

Tirtha is het tweede deel van de Rani Diaz thrillerreeks, geschreven door Sterre Carron.
De cover is net als bij het eerste deel Mara opvallend te noemen, een cover die perfect bij dit verhaal past. Bij elk hoofdstuk begint de eerste zin met een mooie gekalligrafeerde letter wat het boek iets extra’s meegeeft.

De verschillende verhaallijnen, verteld vanuit de derde persoon, zijn allemaal even boeiend en ik werd, net als bij het boek Mara, volledig meegezogen in het verhaal en kon gewoon niet stoppen met lezen. Maar aan de andere kant wilde ik ook niet te snel lezen want ik wilde zolang als mogelijk was genieten van dit boek. De verhaallijnen worden langzamerhand in elkaar verweven en door de aanhoudende spanning werd ik volledig meegesleept. De manier waarop de auteur toewerkt naar de plot is weer heel knap gedaan.

'Iemand maakt ons gek en ik wil weten wie dit is.'

In het vorige boek was ik al gesteld geraakt op de hoofdpersoon Rani. Zij is een vrouw die een indruk bij mij achterlaat en waar ik steeds meer respect voor krijg. Een krachtige vrouw maar ook een kwetsbare vrouw. Het verdriet van Rani, haar pijn en haar onmacht is zo voelbaar beschreven dat ik niet anders kon dan intens met haar meeleven.

'Tijdens haar jeugd had ze nooit een schouder gehad om op uit te huilen. Nooit was er iemand voor haar geweest wanneer ze zich talloze nachten in slaap had gehuild.'

Tirtha is een thriller waar ik me helemaal in heb kunnen verliezen waardoor ik de wereld om me heen vergat. De volgende in de reeks, Matsya, ligt al op me te wachten en ik ben wederom zeer benieuwd. Lukt het de auteur om mijn volledige aandacht te blijven behouden of niet….

stersterstersterster