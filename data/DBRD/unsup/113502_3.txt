De 17-jarige Dorian leeft op straat, weggelopen van zijn vader met losse handjes. Op een dag wordt Dorian wakker met een dode zwerver naast hem. Dorian weet niet wat er is gebeurd, maar gelukkig ontfermt een man die zich Nico noemt over hem. Dorian wordt naar een villa gebracht, waar hij na een tijdje wordt gevraagd om ‘relatiegeschenken’ af te leveren. Na een mislukte levering blijft Dorian achter met het relatiegeschenk. Hij opent het, en komt zo in een kat-en-muisspel terecht… Dorian is zijn leven niet meer zeker.

Layers is geschreven vanuit het perspectief van Dorian. De lezer weet dus alleen wat Dorian weet en ziet. Dit stimuleert de spanning in het boek, maar hierdoor blijven de andere karakters in het boek erg vlak en komen niet helemaal tot hun recht.

Het begin van het boek was langdradig en moeilijk om doorheen te komen. Wanneer Dorian met het relatiegeschenk achter blijft, begint het boek pas echt. De spanning bouwt zich op en je vraagt je af wat echt is en wat niet. Wie is er nou echt te vertrouwen?

Het verhaal zit goed in elkaar en is goed uitgedacht, uiteindelijk vallen de (meeste) puzzelstukjes in elkaar; de waarheid klinkt logisch. De ontknoping liet echter erg lang op zich wachten en was, in vergelijking tot de rest van het boek, heel kort en ook wat rommelig; niet alle vragen worden beantwoord.

Layers is een prima boek, maar geen boek dat lang blijft hangen. Dit boek krijgt drie sterren.