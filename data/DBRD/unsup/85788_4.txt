Dit verhaal speelt zich af in de vrijgevochten Neerlanden in het jaar 19.
Negentien jaar na de onttroning is een nieuwe samenleving ontstaan, compleet met een Raad van volksvertegenwoordigers.

De mensen zijn bang voor de Ath’vacii, er worden zelfs doders aangesteld om deze wezens te vermoorden. Reden hiervoor is dat de Ath'vacii wezens zijn die bloed van mensen nodig hebben om te kunnen leven. Het zijn zeker geen vampiers, maar hebben wel vlijmscherpe tanden. Nadat mensen gebeten zijn door deze Ath’vacii en hun bloed is gedronken veranderen ze in ‘Gemaakten’ maar soms zie je dat niet aan hen. Ze behouden hun menselijk uiterlijk en zijn daardoor moeilijk als dusdanig te herkennen.

In de Raad bestaat een splitsing in twee groepen; de Roden en de Blauwen.
Roan Storm is gekozen volksvertegenwoordiger en is er van overtuigd dat ‘gemaakt bloed’ niet mag bestaan naast mensen, met dezelfde rechten en plichten. Ze moeten verdwijnen uit hun leven. Hij spreekt voor de Blauwen.
De Roden zien dat helemaal anders, vaak uit eigenbelang.
Roan Storm verloor alles wat hij liefhad aan de bloeddorst van de Ath’vacii en wil hoe dan ook zijn Bloedwet goedgekeurd zien waardoor deze wezens zonder meer uitgeroeid kunnen worden.
Het boek begint met de openbare executie van een ‘gemaakte’ en dat is het begin van zijn einde als mens. Maar dat weet hij op dat moment nog niet.

Vonnis is een een verhaal dat je meteen grijpt; het is geen verhaal over vampiers, maar een verhaal over een samenleving die af wil rekenen met een groot gevaar. Het jaar negentien zou ergens tussen onze Middeleeuwen en de negentiende eeuw kunnen liggen; er is sprake van adel, werklui en boeren, maar ook is een gekozen volksvertegenwoordiging.
‘Vandaag zou hij nog één keer preken voor zijn wet getekend en aanvaard werd. De laatste kans voor raadsleden om te weigeren, zijn laatste kans om ze over te halen.’

Alle gebeurtenissen en gevoelens worden door de auteur tot in detail beschreven en dat zorgt er voor dat het verhaal nog meer gaat leven.
Voor iemand die voor het eerst met dit genre kennis wil maken is het een aanrader, omdat het verhaal zoveel meer bevat dan alleen fantasy.
Alle personages zijn goed uitgewerkt maar Roan Storm is met recht het sterkste karakter in dit verhaal.

Haat, angst, onzekerheid zijn gevoelens die in Vonnis aan de orde komen, en niet in de laatste plaats is er ruimte voor hoop en geestelijke en zinnelijke liefde.

Storm wordt bestraft voor de eerdere executie en ook zijn bloed wordt gedronken. Hij wil alleen nog maar sterven maar dat wordt hem niet gegund Hij wordt een van hen maar ze hebben hem zijn vrije wil niet kunnen ontnemen. Hij is het levende bewijs dat het ook anders kan.
Dat je door in jezelf te blijven geloven de kracht kunt vinden om het verschil te maken, zonder af te dalen naar het gebruik van middelen waar je zelf een tegenstander van bent.
Dat alles gaat niet zonder slag of stoot en het is prachtig om de krachtige Storm te volgen in de reis door zijn getransformeerde leven. Je kunt niet anders dan respect voor hem hebben. Kan en wil hij nog wraak nemen voor hetgeen hem is aangedaan? Ik kijk uit naar het vervolg.