OVER DE INHOUD
Sebastiaan door iedereen Basti genoemd, is dertien jaar en woont samen met zijn twee moeders: mam en Maike. Basti heeft bij Maike in haar buik gezeten.
Basti heeft het naar zijn zin en is gelukkig met zijn twee moeders.
Als Basti op vrijdagmiddag uit school komt, hebben zijn moeders besloten dat ze op vrije dagen de ‘gezonde lucht’ gaan opzoeken. Basti vindt dit niks en vraagt: ‘gezonde lucht?!’ Het moet een verrassing blijven Basti. Meer vertellen zijn moeders niet. Basti zegt tegen Bertus, zijn goudvis, ‘Wie deel uitmaakt van een gezin, heeft recht op informatie en inspraak! Ook ik dus.’

Op zaterdagmorgen vertrekken ze naar de ‘gezonde lucht’. In de auto valt Basti in slaap. Als hij wakker wordt hoort hij geruis, ziet zand, de duinen en in de verte piepkleine huizen. Waar zijn ze? Hier is hij nog nooit geweest. Wat moet hij hier gaan doen?

Samen met zijn moeders loopt hij naar hun huis en als ze binnen zijn, ziet Basti dat het huis wel erg klein is en bovendien nog primitief ingericht ook. En hier moet hij alle vrije dagen gaan doorbrengen? Hij vindt het maar niks en heeft zin om te krijsen.

Later op de dag gaat Basti op aandringen van zijn moeders de omgeving verkennen. Hier heeft hij eigenlijk geen zin in. Maar als hij Maria en Rosita ontmoet, twee vrouwen die altijd in een vakantiehuis wonen, slaat zijn humeur om. Al snel vindt Basti het gezellig bij de vrouwen. Als hij daarna ook nog kennismaakt met de oude Bartholomeus voelt hij zich weer gelukkig en op z’n gemak.

Basti heeft net zoals veel andere dertienjarigen zijn onzekerheden en twijfels.
In korte tijd gebeurt er veel.

Basti wordt verliefd op Tony de zus van zijn vriend Martin. Mam wordt verliefd op een andere vrouw en laat Basti achter bij Maike. Basti ziet het verdriet van Maike en wil haar helpen, maar weet niet hoe. Hij houdt van Maike én van mam en voor wie moet hij nu kiezen? Ook twijfelt Basti aan Michiel. Is het wel een echte vriend? Denken zijn klasgenoten dat hij een mietje is, omdat hij twee moeders heeft?

‘Ik had mezelf zomaar ineens een vader cadeau gedaan.’
Voor Basti wordt het vakantiehuisje een veilige plek waar hij zijn gedachten kan ordenen.

MIJN MENING
De auteur heeft in een fijne vlotte schrijfstijl een realistisch en integer verhaal geschreven.
Ze verwoordt op een begrijpelijke manier de gedachten en beleefwereld van Basti. De emoties van Basti worden goed beschreven. Karakters worden voldoende uitgediept.
De verhaallijn is goed opgebouwd. De plot is deels verrassend.

Wat kunstmatige inseminatie inhoudt wordt duidelijk uitgelegd.

Een verhaal dat gaat over loyaliteit, liefde, vriendschap, erbij willen horen en de worsteling met het beeld dat Basti van zichzelf heeft.

De problemen en twijfels waar Basti mee te maken krijgt zijn herkenbaar voor jongeren.

De titel ‘Mijn vader is een vis’ wordt pas aan het eind duidelijk.

Verfrissend dat de auteur niet schrijft over een traditioneel gezin, maar Basti laat opgroeien met twee moeders. Hiermee laat ze zien met welke vragen deze kinderen kunnen rondlopen, maar ook hoe gewoon het voor hunzelf is en dat deze kinderen niet minder gelukkig hoeven te zijn. Het is veelal de buitenwereld die ze onzeker kan maken.

De auteur belicht ook twee traditionele gezinnen en toont hiermee aan, dat het daar ook niet altijd loopt, zoals men verwacht en hoopt.

De NUR van dit boek is 283 dit geeft aan dat het een boek is voor kinderen tussen de tien en twaalf jaar. De hoofdpersoon in dit boek is dertien jaar en de onderwerpen die beschreven worden zijn echter eerder geschikt voor jongeren vanaf dertien jaar.

4 ½ ****