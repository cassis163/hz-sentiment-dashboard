Wat een bijzondere gedachte komt in dit boek naar voren: de indiaanse verhalenweefsters van Guatemala kunnen 'weeffouten' ontdekken in familiegeschiedenissen en daarmee mensen helpen om een andere oriÃ«ntatie aan hun leven te geven. Het roept de vraag op: welke weeffouten dragen wij zelf met ons mee? Wat is de invloed op ons huidige leven van een alcoholistische grootvader? Een tante die zelfmoord heeft gepleegd? Een oom die omgekomen is in een concentratiekamp? Of nog verder terug: de diepe wonden die oorlogen en hongersnoden hebben geslagen in ons collectief onderbewuste?
Als we toch eens, net als de verhalenweefster, in staat waren om daar licht op te laten schijnen, verborgen verledens te onthullen, ons bewust te worden van de lasten die we met ons mee dragen en die ons beletten om ons leven ten volle te leven...
Het boek van Marita Coppes speelt zich af in de trieste werkelijkheid van eeuwen onderdrukking van inheemse bevolkingen in Latijns Amerika, maar toont ook de enorme veerkracht en wijsheid die bij die mensen te vinden is. En die ook voor ons een inspiratie kan zijn in onze eigen zoektocht naar bewust leven.