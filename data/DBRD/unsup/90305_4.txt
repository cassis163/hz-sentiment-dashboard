Anja Feliers is een Belgische schrijfster van kinder- en volwassenboeken. Haar eerste boek De Donkere Kamer is gebaseerd op haar eigen leven over het overlijden van haar moeder toen zijzelf 11 jaar was.
Kwijt is het 6e deel met psychologe Kathleen Verlinden in de hoofdrol.
De omslag is van b'IJ Barbara, een full service ontwerpstudio gevestigd aan het IJ. Ze maken vooral boekomslagen en binnenwerk.

Het verhaal springt tussen de diverse hoofdpersonen Kathleen de psychologe, Julie de radiopresentatrice, Josje haar dochter en de anderen die wat minder hoofdstukken hebben. Zij zijn geen karakters aan de zijlijn, maar zeer belangrijk voor het samenkomen van de verhaallijnen.
Het verhaal van Julie gaat over hoe haar verleden haar inhaalt en hoe zij de zelfmoord in haar jeugd van haar moeder eindelijk een plek kan geven met de hulp van psychologe Kathleen. Een onverwacht telefoontje tijdens haar radioprogramma rakelt alles weer op. Hoe gaat zij hiermee om? Maar ook haar zus Xanne, haar vader Marcel en diens nieuwe vrouw Marianne worden geconfronteerd met de gevolgen.
Het verhaal van haar dochter Josje gaat over haar problemen met het feit dat ze bijna blind is. Ze 'voelt' dat er verschijningen zijn in huis. Nachtelijke bezoeken van haar oma - de engel, maar ook enge en nare verschijningen. Met haar moeder kan ze daar niet over praten. Maar zij blijkt uiteindelijk het ontbrekende stukje informatie te hebben om het mysterie om te lossen.
Kathleen worstelt met haar relatie met haar man Luc. Ze hebben niet meer echt contact en drijven steeds verder uit elkaar. Hij komt maar niet los van zijn ex-vrouw en Kathleen's vroegere minnaar verovert weer een plek in haar leven.

Kwijt is een prachtig en zeer spannend verhaal over de verschillende relaties die je kunt hebben in een leven en welke invloed ze op je hebben. Een verhaal over keuzes die je kunt maken en hoe ver je daarvoor wilt gaan. Het zijn korte hoofdstukken waardoor er snel van perspectief wordt gewisseld. Dit brengt veel vaart in het verhaal. Het plot wordt goed opgebouwd en langzaamaan krijg je een idee over hoe alles in elkaar grijpt. Ook al is dit het zesde boek met Kathleen in de hoofdrol, zij is 'gewoon' onderdeel van dit mooie, spannende verhaal.