De in Edinburgh geboren en getogen Sue Walker is een in misdaad gespecialiseerde onderzoeksjournaliste. Ze begon haar loopbaan bij de BBC, maar ondertussen werkt ze al een aantal jaren als freelancer. Ze woont aan de Kanaalkust in het Engelse graafschap Sussex.
De laatste uren is haar derde boek. Eerder verschenen van haar De nacht van de leugens en De dag van de waarheid, die door de bezoekers van Crimezone.nl goed onthaald werden. Al haar boeken zijn op zichzelf staande psychologische thrillers, die uitsluitend Schotland als locatie met elkaar gemeen hebben.
In dit boek volgen we Kirstin Rutherford. Als ze toevallig verneemt dat Jamie; de vader van haar ex-man waarmee ze een goede band had, een aantal maanden geleden onder dubieuze omstandigheden stierf, besluit ze niet te rusten tot ze zijn dood opgehelderd heeft. De laatste maanden van zijn leven was Jamie gefocust op twee zaken: hij was een fanatiek natuurbeheerder geworden en hij leverde rechtsbijstand aan Morag Ramsay, een vreemde vrouw die verdacht werd van een dubbele moord die plaats vond in hetzelfde natuurgebied waar ook Jamie werkzaam was.
De laatste uren is rechtstreeks uitgebracht onder de noemer van de Poema pockets. En hoewel het qua uiterlijk een pocket is, valt het toch wat groter uit. Het formaat houdt ergens het midden tussen een echte pocket en een paperback.
Met De laatste uren begeeft de schrijfster zich, geografisch gezien, op het terrein van Ian Rankin: de Schotse hoofdstad Edinburgh. Maar daar waar inspecteur Rebus meestal in het verstedelijkte gebied rondneust, heeft Walker gekozen voor de groene gordel op de oevers van de Leigh, de rivier die de stad doorkruist. Een stukje natuur dat met veel zin voor detail beschreven wordt.
Ook heeft de schrijfster veel energie gestoken in het boetseren van haar personages. Het zijn zonder uitzondering multidimensionele karakters met een hoge mate van echtheid, wat vooral tot zijn recht komt in hun gedrag en hun denkwereld. Sue Walker weet hen als geen ander weer te geven dat iedereen een andere, meestal donkerdere, kant heeft, die alleen te voorschijn komt als we even de controle over onszelf verliezen, in gevaar verkeren, of ons zeer goed op ons gemak voelen. De auteur maakt in De laatste uren dankbaar gebruik van dit stukje gedragspsychologie, om de lezer meerdere malen aan het twijfelen te brengen.
Achter de sfeervolle cover gaat een zeer professioneel opgebouwd verhaal schuil dat, ondanks een kleine dip in de spanningsboog in het midden van het boek, blijft boeien en zeer onvoorspelbaar verloopt.De auteur is erin geslaagd om de lezer zeer lang in het ongewisse te laten, meermaals op het verkeerde been te zetten en dan nog een verrassende ontknoping uit haar mouw te schudden. Kortom Sue Walker heeft de kunst om een degelijk plot te bedenken en dit uit te werken tot een constistent en geloofwaardig verhaal veel beter onder de knie dan menig ander misdaadauteur.
Hoewel het boek niet altijd even vlot wegleest, is De laatste uren een zeer degelijke psychologische thriller geworden die zijn bestaansrecht meer dan verdient en die een aanrader is voor iedere liefhebber van het genre.