J.D. Robb is het pseudoniem voor New York Times-bestsellerauteur Nora Roberts. Ze gebruikte het voor het eerst in 1995, toen de Eve Dallas-reeks tot stand kwam. Vermoord uit wraak is de Nederlandse vertaling van het zesde boek uit de serie. J.D. Robb is zelf afkomstig uit een familie lezers. Als klein kind al was ze aan het lezen en verhalen aan het verzinnen. Tijdens een sneeuwstorm in februari 1979 raakte ze ingesneeuwd. Om haar kinderen te verstrooien begon ze toen haar verhalen neer te schrijven. J.D. Robb werkt nog steeds aan de Eve Dallas-serie. Kort geleden werd namelijk het 40ste boek gepubliceerd.

Eve Dallas, inspecteur op het hoofdkantoor van de politie in New York, wordt opgebeld door een man die volgens eigen zeggen een gruwelijke en goddelijke moord gepleegd heeft. Hij spreekt in raadsels en daagt haar uit het slachtoffer te vinden. Ze komt helaas te laat. Thomas Brennen werd op een extreem gewelddadige manier vermoord en is blijkbaar het eerste slachtoffer uit een reeks. Dit wil zeggen dat de moordenaar Eve blijft uitdagen. Bovendien hebben de slachtoffers allemaal een band met Roarke, de steenrijke Ierse zakenman, tevens Eve's echtgenoot. Het lijkt erop dat Eve naar Ierland moet om haar onderzoek verder te zetten. Zal Eve erin slagen de moordenaar op te pakken? Is haar man op de een of andere manier betrokken bij de moorden?

In de gelijknamige reeks is Eve Dallas een jonge, ongenadige inspecteur bij Moordzaken, New York Police and Security Department. Ze is getrouwd met de vermogende Ier Roarke, die zijn fortuin verdiende in het misdaadmilieu. Sinds zijn huwelijk probeert Roarke zich bezig te houden met de legale kant van de zakenwereld. Eve en Roarke zijn beiden gevormd door hun problematische jeugd. Eve heeft nog altijd nachtmerries over die tijd. In het boek krijgt de lezer meteen deze informatie mee. De eerste pagina bevat namelijk een uittreksel uit haar personeelsdossier bij de politie. De bediende van Roarke, de stijve hark Summerset, speelt ook een grote rol in het verhaal. Summerset heeft Roarke leren kennen in hun vorige leven in Ierland. In Vermoord uit wraak volgen de gebeurtenissen elkaar snel op. De moorden worden kort na elkaar gepleegd, waarop de politie acties moet ondernemen. Ze krijgen hulp van dokter Morris, de patholoog-anatoom, McNab, van de Elektronische Detectie Eenheid (EDE) en dokter Mira, een profiler. Zodoende wordt het tempo van het verhaal de hoogte in gejaagd. Daarbij speelt het verhaal zich af in het jaar 2058. J.D. Robb schetst een wereld met binnen- en buitenplanetaire stelsels en straatverkeer in de lucht. Ze beschrijft ook een behoorlijk ontwikkelde technologie die een andere richting uitgaat dan onze huidige technologie, wat soms eigenaardig overkomt. Een communicator om te telefoneren, een pocket'link en een AutoChef zijn daar voorbeelden van.

Terwijl het verhaal Vermoord uit wraak een klassieke zoektocht naar een seriemoordenaar is, is de spil van het verhaal de relatie tussen Eve en Roarke. Die relatie kleurt namelijk Eve's aanpak van het moordonderzoek. J.D. Robb voegt ook een paar expliciete intieme sc√®nes toe aan het boek. Het verhaal heeft daarom wel wat van een Karin Slaughterthriller. Met andere woorden, het verhaal slorpt de lezer helemaal op. Bovendien speelt het zich af in een wereld in de toekomst. Het is het ideale leesvoer om het hoofd leeg te maken en de uitblijvende lente te vergeten.

Kortom, Vermoord uit wraak is een uptempo spannend verhaal met een intrigerend hoofdpersonage. Het is absoluut 5 sterren waard.