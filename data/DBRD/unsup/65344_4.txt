Persona is een begrip vooral gekend vanuit de psychologie en staat voor het je anders voordoen dan je werkelijk bent. Volgens Jung is de persona – een Latijns woord dat oorspronkelijk ‘masker’ betekende – een archetype dat de persoon in staat stelt om een karakter, een persoon uit te beelden zonder dat dit noodzakelijk zijn eigen karakter hoeft te zijn. Het is de façade die hij of zij toont aan de buitenwereld, vaak om een goede indruk te maken en om de sociale omgang te versoepelen. In dat opzicht vormt de persona de grondslag van het sociale leven van de mens, en helpt hem beter te overleven. De indruk die hij bij meerderen, bij partners en anderen wekt kan immers bepalend zijn voor aanvaarding binnen de groep of door die andere persoon.

Het is een perfect gekozen titel voor dit boek, aangezien het handelt over een rechercheur die lange tijd undercover heeft gewerkt in het drugsmilieu.

De cover intrigeert me wel, een wegrennende vrouw, een gebroken spiegel….het laat vermoeden dat het een spannend verhaal is. De titel valt wel een beetje weinig op, in tegenstelling tot de naam van de auteur.

Het begin van het boek was een beetje verwarrend met al de verschillende verhaallijnen uit het verleden en het heden en al de personages die geïntroduceerd worden, personages die in het begin niet veel met elkaar lijken te maken hebben. Maar gaandeweg wordt het allemaal veel duidelijker en ontdek je de samenhang.

Het hoofdpersonage Elvira/Alba is een erg pittig doch tamelijk gesloten karakter, altijd op haar hoede voor gevaar en extreem observerend. De kleinste details worden door haar opgemerkt. Je krijgt veel informatie over het hoofdpersonage, over wie ze is en waarom ze doet wat doet. Ze doet haar uiterste best om haar twee werelden (rechercheur Elvira, en kartellid Alba) volledig gescheiden te houden, lukt haar dit niet helemaal.

Er is iets in me wat zegt dat ik slachtoffers moet helpen zodra ze dat zelf niet meer kunnen. Zodat hun verhalen niet in een stoffig archief eindigen en ze vervolgens vergeten worden.

Je krijgt (in het cursief) ook stukken tekst te lezen, geshreven vanuit het perspectief van de dader, doch het blijft tot ver is het verhaal gissen naar zijn identiteit.

Het is een origineel en tevens geloofwaardig verhaal, doch niet bijster spannend. Wel zijn er een aantal onverwachte plotwendingen, doch het verhaal bereikt geen echte climax op het einde. Het voelt een beetje weinig uitgewerkt aan en verloopt ook wat te snel. Wat mij betreft mocht er wat meer in detail worden getreden. Ook had ik graag meer gelezen over haar broer, want baserend op de flaptekst vermoedde ik dat een groot deel van het boek over haar zoektocht naar hem zou gaan, over zijn leefwereld en zijn motieven om aan de verkeerde kant van de wet te functioneren.

Vink’s kennis van en de liefde voor Spanje komt duidelijk tot uiting in dit boek: een hoofdpersonage van Spaanse afkomst, de schemerige praktijken van de guardia Civil en generaal Franco worden in het verhaal verweven, en er wordt af en toe zelfs gevloekt in het Spaans. Het stoort hoegenaamd niet, en de Spaanse woorden die in de tekst voorkomen worden ofwel vertaald, ofwel is hun betekenis duidelijk. Een goed gedocumenteerd boek, dat leest als een trein en een realistisch en spannend geheel vormt, waardoor het erg vlot en aangenaam lezen is. Ik heb genoten van deze thriller die ruimte laat voor een vervolg. Een top debuut van Soraya Vink.