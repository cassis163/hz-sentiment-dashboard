Oorspronkelijke recensie op mijn blog hillybillybeauty.nl

Wil je de jeugd aan het lezen krijgen? Laat ze dit boek lezen! Als ik dit soort boeken in mijn jeugd had gehad, wow, dan had ik nooit meer tv gekeken! Ik had Nancy Drew vroeger, ook spannend, maar Cis Meijer weet een échte thriller voor de jeugd te schrijven. Spannend van begin tot het eind en absoluut een knaller om de niet lezende jeugd weer warm te laten lopen voor boeken. En de al lezende jeugd een liefde voor thrillers te laten ontwikkelen.


Achterflap

“Wat doe jij als je wordt gechanteerd?

De verdwijning van Ginger is een groot raadsel. Wanneer haar zus Fay op onderzoek uitgaat, doet ze een schokkende ontdekking: Ginger draagt een groot geheim met zich mee en wordt met de dood bedreigd. Iedereen die met Ginger te maken heeft, lijkt iets te verzwijgen. Fay vermoedt dat er een verband is. Slaagt ze erin haar zusje heelhuids terug te vinden, of komt Gingers hulp te laat?”

Het elastiek om het boek vind ik ontzettend leuk bedacht. Een afzetlint motief wat zeker in de winkels de jeugd naar dit boek zal trekken. (ook volwassenen trouwens, ik vind het in ieder geval een geweldig extraatje bij het boek!).

Knock-out is het eerste boek wat ik lees van Cis Meijer. Ik heb op Social Media al de nodige boeken voorbij zien komen en ook mijn dochter Fenna vertelde dat er een aantal kinderen uit haar klas de boeken van Cis Meijer graag lezen. Ik wilde daarom dolgraag een boek recenseren van haar om het boek daarna aan mijn dochters te geven in de hoop dat zij het ook zullen gaan lezen. Vooral mijn oudste dochter is gek op spanning. (op televisie dan, lezen is nog niet helemaal aan haar besteed). Zo kijkt ze graag naar Opsporing Verzocht en soortgelijke documentaires. Daarom ben ik ontzettend blij met een schrijfster als Cis Meijer die voor de jeugd échte spannende boeken weet te schrijven. En heb ik stiekeme hoop dat mijn dochters die boek ook zullen verslinden.

Knock-out begint meteen al spannend. Meteen al een stukje waar je voelt dat er iets gaande is. Hier zorgt Cis Meijer meteen al voor mysterie waardoor je je in het verhaal verliest. Ik beken dan ook dat ik het boek in één middag/avond heb uitgelezen. Het boek wordt verteld vanuit Fay en tussendoor zijn er passages die vanuit Ginger worden verteld. Hierdoor krijg je van beide kanten informatie en vallen sommige puzzelstukjes uiteindelijk op zijn plek.

Fay is een stoere meid die niet bang is aangelegd. Zij wil de waarheid boven tafel krijgen en haar zusje vinden. Of ze hiervoor nou in het donker over straat moet, naar lugubere straatjes, of moet inbreken in het kantoor van de conciërge, ze doet het! Door het aantal personages in het boek is het voor de lezer absoluut niet makkelijk om te weten hoe de vork in de steel zit. Hierdoor blijft het boek tot de laatste bladzijde boeiend. Zeker voor de jeugd, die nog niet zoveel thrillers heeft gelezen als ik ;-), zal het einde een ware verrassing zijn.

Het feit dat het onderwerp ‘pesten’ in dit boek aan bod komt zal het ook de jeugd aan het denken zetten. De druk die tieners tegenwoordig wellicht meer voelen dan mijn generatie, door Social Media bijvoorbeeld, komt duidelijk aan bod. Ben ik goed genoeg? Hoor ik er wel bij? Herkenbaar voor veel jeugd denk ik. Heel goed dat dit ook in dit boek aan bod komt!

Wat mij betreft komt dit boek op een leeslijst voor tieners. (waarom is er trouwens in groep 8 niet al een verplichting om in het schooljaar één boek te lezen? Ik snap het niet.). Tieners zullen dit boek absoluut waarderen en in één ruk uitlezen!

Van mij krijgt Knock-out 4,5 ster!