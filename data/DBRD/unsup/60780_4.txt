Bonita Avenue is vooral het levensverhaal van de familie Sigerius en dan in het bijzonder vader Siem, zijn stiefdochter Joni en haar vriend Aaron Bever. Siem was vroeger een bekend judoka die, na een carri√®re als rector magnificus van de Universiteit Twente, minister van onderwijs werd. Aaron is fotograaf en samen met Joni heeft hij een andere, maar zeer lucratieve, bron van inkomsten ontdekt die ze graag geheim willen houden.

Op een dag ontdekt Siem wat deze bron van inkomsten is. Hij weet niet direct hoe hij hier mee om moet gaan. Als later zijn zoon Wilbert ook nog eens wordt vrijgelaten uit de gevangenis neemt het leven van Siem een andere wending aan. Met alle gevolgen van dien.

Hoewel het boek maar liefst 543 pagina's telt heb je niet het gevoel dat je in zo'n dik boek aan het lezen bent. Het verhaal blijft intrigeren en wordt nergens langdradig of vervelend. Dat het vanuit verschillende gezichtspunten geschreven wordt, is niet storend.

Gedurende het verhaal wordt steeds meer duidelijk hoe het leven van de familie Sigerius in elkaar steekt en wat er in de aanloop naar het heden is gebeurd. En gelukkig wordt dat op een boeiende manier verteld. Peter Buwalda heeft al met al met Bonita Avenue een prima debuut geschreven.