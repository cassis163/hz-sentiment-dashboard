Ik kwam De Actrice van Laura Wilson tegen bij de 'Duizenden boeken in tranen'-uitverkoop van de Selexyz. Zowel de schrijfster als het boek waren totaal onbekend voor mij. Maar na het lezen van de achterflap van het boek, leek het mij weer eens iets anders, en voor een paar euro kon ik deze behoorlijk dikke pil meenemen.

Het verhaal begint bij de zelfmoord van een oude actrice. Brigadier Ted Stratton is er echter niet van overtuigd dat het zelfmoord was, en begint een eigen onderzoek en raakt er meer en meer van overtuigd dat het geen zelfmoord was en dat er meer achter zat.

Het boek speelt zich af in Engeland aan het begin van de tweede wereldoorlog. Dit vind ik een originele setting voor het boek. Hierdoor zijn er behoorlijk wat zaken anders, dan bij ander Britse boeken. Ik vond het ook interessant om te lezen over Londen in die tijd, want ik wist er nog niet zoveel van af. Het verhaal zelf was heel aardig, niet heel bijzonder verder. Het zal niet een verhaal zijn dat nog dagenlang door je hoofd blijft spoken, en daarna ergens in je geheugen verstopt zit. Nee, dat is het niet. Maar het is wel een leuk boek om te lezen. Met name als je dus geinteresseerd bent in het Engeland van de tweede wereldoorlog, of de geheime diensten uit die tijd. Omdat ik het leuk vond om te lezen, geef ik het toch maar vier sterren...