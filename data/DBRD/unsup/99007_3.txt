Guusje Bouhuys, de hoofdfiguur in dit boek, is literatuurdocent aan een universiteit. Ze houdt zich vooral bezig met poëzie en probeert haar studenten mee te nemen in een soort ontdekkingstocht naar de sterkte en waarde van gedichten. Daarnaast interviewt ze een oude, feministische schrijfster in New York (Merilyn French?), waardoor ze beïnvloed wordt in haar eigen pogingen een schrijfster te worden. Ze is in New York met haar broer Lucas, die later 'verdwenen' blijkt te zijn. Totale eenzaamheid is haar deel, ondanks haar liefste vriend Leon, die aan een proefschrift werkt waarbij anderen twijfelen aan de waarde ervan. Plagieert hij? Het is een wonderlijk boek, je verwacht steeds dat er iets gaat gebeuren, maar het verhaal (voor zover daar sprake van is) mijmert voort, je wordt hoe dan ook meegenomen in haar eigen overwegingen. Ik vond het geen gemakkelijk boek, wel intrigerend. Een boek om minstens tweemaal te lezen.