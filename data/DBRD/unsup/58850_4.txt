Ik heb voor dit boek gekozen nadat ik op Twitter via de pagina van de bibliotheek deze als tip van de bibliothecaris voorbij zag komen. Ik vind het altijd leuk om tips te lezen voor nieuwe boeken en ik had deze gelijk bij de bibliotheek gereserveerd.

Tess Clement gaat na het overlijden van haar moeder terug naar Mosset in Zuid-Frankrijk waar ze een diep geheim heeft achter gelaten en de liefde van haar leven. Eenmaal terug in het dorp voelt ze zich daar zo op haar plek dat ze besluit daar te blijven en te werken. Ondanks dat haar grote liefde Benoit er nog steeds is. Ze komt erachter dat er in de loop der jaren meer vrouwen zijn verdwenen. Samen met een andere vrouw gaat ze de verbouwing van de chateau leiden en in de tussentijd probeert ze meer te weten te komen over de verdwijning van de vrouwen. Op een gegeven moment krijgt ze een briefje van iemand die meer over haar verleden weet en haar regelmatig laat weten haar in de gaten te houden. Het verhaal wordt zowel vanuit Tess geschreven als vanuit deze mysterieuze persoon. Deze hoofdstukken zijn cursief aangegeven. Ik vond dit wel extra spanning aan het verhaal toevoegen. Ik heb tot dicht op het einde geen idee gehad dat juist deze persoon de mysterieuze persoon was. Tess laat zich hierdoor niet afschrikken en probeert koste wat kost achter de identiteit van deze persoon te komen.

Het verhaal bevat mooie beschrijvingen van de omgeving waardoor je, zonder er ooit te zijn geweest, je erg in kan leven in de prachtige omgeving. Ook het verhaal afgezet tegen wat er zich in het kasteel afspeelde geeft voor mij een mysterieus tintje aan het verhaal.

Ik vond het plot erg sterk omdat je erg in het verhaal wordt meegenomen. Deels door hiervoor beschreven over de omgeving, maar ook doordat er veel over de geschiedenis wordt geschreven met de romantiek en spanning erin verwerkt.. Soms zelfs een klein beetje griezelig door de verhalen vanuit de chateau.

Ik heb erg genoten van dit verhaal!