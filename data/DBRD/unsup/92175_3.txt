De zeven zussen is het eerste deel in een reeks van zeven. De serie gaat over zes zussen die allemaal geadopteerd zijn door één man, Pa Salt genoemd. Ze zijn vernoemd naar de sterren uit de sterrengroep De Zeven Zusters. Als Pa Salt plotseling komt te overlijden krijgen de zussen allemaal een eigen brief met daarin gegevens van hun afkomst en biologische voorouders. In dit eerste deel lezen we hoe Maia -de oudste van de zussen- naar Brazilië afreist en in Rio de Janeiro op zoek gaat naar haar achtergrond. Ze vindt haar grootmoeder, die in eerste instantie niets met haar te maken wil hebben. Maar als ze een stapel brieven die haar overgrootmoeder Izabela geschreven heeft in handen krijgt, begint het verhaal vorm te krijgen voor Maia en krijgt ze meer inzicht in haar familiegeschiedenis. Met een flash-back worden we meegenomen naar eind jaren twintig van de 20e eeuw in Rio de Janeiro en lezen we hoe de overgrootmoeder van Maia verliefd wordt op een Parijse kunstenaar, terwijl ze geacht wordt te trouwen met een man van goede afkomst.

Het boek begint erg origineel. Pa Salt overlijdt en de zes zussen komen allemaal bij elkaar. Het is erg mysterieus, want Pa Salt is heel plotseling overleden en blijkt al begraven te zijn. Dan krijgt elke zus nog een enveloppe met geheime inhoud, wordt er een tuinbeeld gevonden met coördinaten erop en heeft één van de zussen iets heel verdachts gezien rond de tijd dat Pa Salt kwam te overlijden. De karakters van de zes zussen zijn ook goed uitgewerkt. Geen één zus is hetzelfde en ze hebben allemaal hun eigenaardigheden.

Helaas zakt dan het verhaal wat in. Maia komt in Brazilië en dat stukje verhaal is wel een beetje uitgekauwd: ze is geadopteerd, haar grootmoeder wil niet praten, ze krijgt geheime brieven in de handen gedrukt en er volgt een flash-back. Niettemin leest het wel lekker gemakkelijk weg. Deze eerste flash-back is helaas wel erg saai, onorigineel en langdradig. Maar gelukkig gaat het verhaal daarna weer met een sneltreinvaart verder. Maia komt steeds meer te weten over haar familie en het hele verhaal zit vol met onvervalste romantiek.

Wat de schrijfster ook heel goed heeft gedaan, is het geschiedkundige gedeelte goed uitzoeken. Overgrootmoeder Izabela heeft namelijk contact met de maker van het beroemde Cristo-beeld in Rio de Janeiro en diverse details die in het boek worden genoemd zijn werkelijk gebeurd. Dat maakt het verhaal leuk en interessant.

Na het lezen van dit eerste deel wil je eigenlijk heel graag weten hoe het nu verder gaat. Waarom is er geen zevende zuster? Komen we nog meer te weten over de mysterieuze dood, maar ook het mysterieuze leven van Pa Salt? Het boek eindigt met een gedeelte over de tweede zuster, Ally, dus valt te verwachten dat deel twee in de serie over haar leven en achtergrond zal gaan. Ik vind het een geniaal marketingconcept om bij deel één al aan te kondigen dat er nog zes delen zullen volgen en de hype omtrent deze serie is dan ook enorm. De liefhebbers zullen smullen van deze romantische reeks.