De Brit David Hewson heeft zich na zijn Nic Costa reeks gestort op een nieuwe, de Pieter Vos & Laura Bakker serie. En hij heeft zijn actieterrein van Rome, Italië naar Amsterdam in Nederland verplaatst.
Na Het verkeerde meisje, de eerste in de serie, heb ik eindelijk de start van de serie gelezen. Niet verkeerd deze serie. Hewson heeft een mooie plot uitgedokterd, niet de simpelste, je mag dus best attent zijn tijdens het lezen. Het verhaal verloopt echter traag. De auteur wil echt alles gezegd hebben waardoor het verhaal verzandt in de details. Sms'jes allerhande, vele personages, herhalingen, het helpt niet om het overzicht te bewaren en het komt de spanning niet ten goede.
Het duo Vos en Bakker mag er wezen, geen van beiden gewoontjes, boeiende personages. Hewson durft dezelfde karaktertrekken en eigenaardigheden echter nogal eens te herhalen. Ook de andere personages probeert hij wat achtergrond mee te geven.
Al bij al een redelijk boek deze Poppenhuis. Als je bij de zaak blijft, leest het vlot. Algemeen kan je wel zeggen dat het boek een té veel is en dit is funest voor het spanningsniveau. Maar het is een goed opgebouwd verhaal met interessante personages en zeker het lezen waard.