Fantasy schrijven resulteert bij veel auteurs in vele lijvige boeken. Rijenlange series uitgebreid met spin-offs en prequels. En de lezer maar wachten en hopen op een vervolg. Of zoals in het ergste geval hopen op überhaupt een einde, zoals bij de veertiendelige serie het Rad des Tijds van Robert Jordan, die voortijdig overleed.

Bewonderenswaardig, al die series, en meestal om te smullen, maar soms is het ook wel prettig om een sterke stand-alone in het genre te ontdekken. En Elantris van Brandon Sanderson is meer dan een lekker tussendoortje. In een betrekkelijk gering aantal pagina's (ruim vijfhonderd) brengt hij een ongekend exotische wereld met een complexe samenleving beeldend, aannemelijk en begrijpelijk tot leven. En niet te vergeten: boeiend en bijzonder sfeervol.

Tegen het inktzwarte decor van een gruizige wereld waarin alle glorie is vergaan en de gore drek letterlijk de voormalige godenstad Elantris uitdruipt speelt zich een allerminst deprimerend verhaal af. Een mysterieuze ziekte treft willekeurige mensen en maakt hen tot een soort zombies: dood, maar eeuwig hongerig en met gestaag toenemende pijn. De kwelling maakt op den duur oneindige gekte onvermijdelijk. Alle zieken worden onverbiddelijk het hermetisch afgesloten Elantris in gesmeten. Twee jonge figuren, Raodon en Sarene (met elkaar in de echt verbonden ook al moet hun eerste ontmoeting nog plaatsvinden) proberen ieder voor zich de ' levens' van de zieke bannelingen te verbeteren. En daar komt veel gekonkel - op politiek en religieus vlak- bij kijken. Een gitzwart en schrijnend verhaal, maar tegelijk ook vol liefde en magie.

Na het lezen van dit boek is mij duidelijk waarom eerder genoemde Robert Jordan Sanderson heeft aangewezen als potentiële ghostwriter. Sandersons gedetailleerd uitgewerkte personages zijn a-typisch en hebben een uitgesproken sterk karakter. In combinatie met zijn treffende politieke en religieuze uiteenzettingen zal dat Elantris tot een visitekaartje voor Jordan hebben gemaakt. Daarnaast beschikt Sanderson nog over iets wat in de boeken van Jordan ontbreekt: humor. En compactheid.

Een uniek boek dat je bijblijft. Helaas enkel nog in het tweedehands circuit verkrijgbaar.