Rho is een zestienjarige studente van de planeet Kreeft met een groot talent voor het lezen van de sterren. Een explosie op een van de manen van Kreeft haalt niet alleen de planeet zelf, maar ook Rho’s leven overhoop. Ze wordt gekozen als nieuwe leidster van het Huis Kreeft, maar jong en ongetraind ziet Rho zichzelf niet in staat tot deze taak. Als ze een duistere toekomst leest in de sterren wil ze alle huizen op de hoogte brengen. Maar niemand wil de jonge leidster van Kreeft geloven.

De 'Zodiak'-serie hoort thuis in het rijtje van de grote boeken, zoals Harry Potter, The Lord of the Rings, The Hunger Games, Divergent en The Maze Runner. Net zoals J.K. Rowling en Tolkien slaagt de Amerikaanse schrijfster Romina Russell er in om een hele nieuwe wereld te creëren. Het verhaal van Zodiak speelt zich af in de ruimte, in ongekende sterrenstelsels. Ook al is de hele wereld van Rho nieuw, het duurt niet lang voor alles vertrouwd aanvoelt. Zonder lange, saaie en uitgebreide beschrijvingen slaagt Russell er in om een hele nieuwe wereld aan ons te tonen terwijl ze een spannend verhaal vertelt.

Ondanks het feit dat Rho’s wereld zo anders is dan de onze, voel je meteen met haar mee. Erg goed aan het boek is dat het vanaf de eerste pagina's met een snelvaart vooruit gaat. Je leert Rho nog maar net kennen en de explosies hebben al plaats. Dat is in dit geval positief. Het boek sleurt je meteen mee in het tragische en briljante verhaal. Je beleeft het boek door de ogen van Rho, wat het aangenaam lezen maakt. Doordat ze op zo'n jonge leeftijd plots zo'n zware verantwoordelijkheid krijgt, kent ze ook nog niet alles wat op haar pad komt. Samen met Rho 'stuntel' je onervaren door het avontuur en dat maakt dat je samen groeit.

De spanningsboog van Zodiak, Het 13e Huis is prachtig. Russell is er in geslaagd om de spanning 461 pagina's lang vast te houden. Nooit wordt Het 13e Huis saai. Maar, het einde van het boek is een teleurstelling. Op naar boek 2 dus!

Het 13e Huis is een aanrader. De wereld die Russell bedacht heeft is prachtig en zit uitstekend in elkaar. Daarnaast staat haar schrijven in teken van het verhaal. Elk woord, elke zin heeft betekenis en maakt het boek tot wat het is. De 'Zodiak'-serie wordt zonder twijfel een groot succes! We horen zeker en vast nog meer van Russell in de toekomst.