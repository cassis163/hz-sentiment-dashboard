In Rode Klok kom je in aanraking met vier vrouwen die leven in de nabije toekomst. Er zijn in dat Amerika nieuwe en strengere wetten voor adoptie en vruchtbaarheidsbehandelingen, daarnaast is abortus ook niet toegestaan. Je maakt kennis met vrouwen die elk om een andere reden moeite hebben met deze nieuwe regelgeving en daardoor een bepaalde verbondenheid voelen.
Rode Klok zet vooral vier vrouwen centraal maar geeft ook een kritische blik op de wereld in verandering. Elk personage is zo diep vormgegeven dat je ze onmogelijk niet in je hart kunt sluiten. Gin Percival was persoonlijk mijn favoriet, een buitenbeentje in de maatschappij maar vooral een vrouw met een groot hart dat weinig begrip krijgt van een doorsnee burger. Maar ook met de dochter, de echtgenote en de biografe krijg je een steeds betere band. Ze zitten vol herkenbare trekjes en menselijke gebreken zodat ze net levensecht overkomen.
Het thema van het boek is vooral het belang van je keuzes en de invloed die deze kunnen hebben op je leven, heb je er spijt van of niet? Maar ook de sociale druk van buitenaf komt sterk in beeld. Het boek komt zeer actueel over omdat vrouwen sterk de aandacht krijgen. Toch doet het afbreuk aan de kwaliteit van het boek om het af te schuiven onder de noemer feministische literatuur. Het gaat veel verder en heeft mooie diepgaande boodschappen.
De schrijfstijl vond ik helemaal top, door de relatief korte hoofdstukken en de afwisseling van perspectieven tussen de personages, leest het boek zeer vlot. Voor je het weet is de toch wel dikke pil uitgelezen.
Een enig minpuntje vond ik het halfopen einde, velen zullen dit waarderen, maar ik had meer plezier gehad indien het boek een gesloten eind had. Je kan zelf wel invullen hoe het zou aflopen maar echt zeker ben je niet.
Kortom ik vond Rode Klok van Leni Zumas een prachtig verhaal dat ik zeker zal aanbevelen en daarom vier sterren geef.