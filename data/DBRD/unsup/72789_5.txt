Geneeskunde is soms genezen, vaak verlichten, altijd troosten. In zijn boek laat longarts Sander de Hosson zien hoe deze eeuwenoude uitspraak nog altijd geldt. De Hosson is longarts in het Wilhelminaziekenhuis in Assen waar hij patiënten behandeld met een ongeneeslijke ziekte, bij wie de laatste levensfase is aangebroken. Samen met een team van zorgverleners streeft hij naar de beste kwaliteit van leven en sterven voor de patiënt.
De Hosson vertelt openhartig wat hij denkt en voelt, hoe hij handelt bij vaak ingewikkelde ziektegeschiedenissen en hoe hij worstelt met de vraag die veel dokters hebben: waar ligt de grens van geneeskunde? Moet wel alles wat kan?
Slotcouplet biedt een unieke blik op een wereld vol dilemma's, verdriet, compassie, liefde, écht contact en troost.

“Nu nemen we echt afscheid. Als ik mijn handen om haar pols vouw, kijkt ze me aan en probeert met gebroken stem hartverscheurende mooie woorden te maken om haar dank uit te spreken aan de verpleegkunde.”

De Hosson deelt in ‘Slotcouplet’ uiteenlopende verhalen uit de praktijk. Patiënten en situaties die hem zelf raken en hoe hij daar mee omgaat. De lezer leert de longarts kennen als een uiterst empathisch mens en arts. Een voorbeeld voor vele andere artsen die hun behandelingen veelal (teveel) afstemmen op kennis alleen.

“Laten we elkaar als zorgverleners beloven dat we de patiënten op tijd in de ogen zullen kijken en dat we het lef zullen opbrengen om over de dood en de weg daarnaartoe te praten, zodat afscheid van familie en vrienden de rust en de tijd krijgen die het verdient.”

De verhalen van De Hosson ademen zijn liefde voor zijn patiënten en de mens in het algemeen. Hij heiligt de stelling dat genezen niet het enige is wat een arts zijn patiënten te bieden heeft. Op prachtige, rakende en vooral menselijke manier toont hij aan dat de geneeskunde een veel bredere taak heeft dan uitsluitend het bieden van een behandelplan. Zo zijn er de mogelijkheden van palliatieve zorg, het besluit om een behandeling te staken, maar toch de kwaliteit van leven daarbij te bewaken.

“In haar ogen verschijnen tranen. Mijn woorden komen binnen. Ze steunt, zuchtend naar lucht. Diep verscholen achter de make-up en haar controledrift, zie ik eindelijk de totale ontreddering die haar zo gevangen hield.”

Ik volg De Hosson al geruime tijd door middel van het lezen van zijn vele blogs en wist dat ik zijn boek moest lezen! Het boek straalt, evenals zijn blogs, een oprechtheid en een mededogen uit die uiterst bijzonder is in de wereld waarin wij leven. Ik raad dan ook iedereen aan om ‘Slotcouplet’ te lezen. Of je nu werkzaam bent in de (palliatieve, terminale) zorg, zelf patiënt bent of iemand in je omgeving hebt die ziek is.

‘Slotcouplet’ is een cadeautje, een beetje warmte in de vaak kille wereld waarin wij leven!

Over de auteur
Sander de Hosson (1977) studeerde geneeskunde en is sinds 2012 als longarts verbonden aan het Wilhelmina Ziekenhuis in Assen. Hij schreef vele columns over zijn werk in het Dagblad van het Noorden en de Leeuwarder Courant en heeft een veelgelezen blog. Voor zijn columns ontving De Hosson de Global Lung Cancer Coalition Journalism Award.

Uitvoering
Uitgeverij De Arbeiderspers
ISBN 978902952395
Paperback, 216 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/