Jenny Kramer wordt op gruwelijke wijze verkracht. Na een uur wordt ze gevonden en naar een ziekenhuis gebracht. Daar geven haar moeder Charlotte en vader Tom toestemming om Jenny een experimenteel medicijn toe te dienen waarmee de herinnering aan deze schokkende gebeurtenis uitgewist zal worden. Als Charlotte en Tom het idee hebben dat Jenny als gevolg van dit medicijn haar normale leven weer zal kunnen oppakken, zitten ze er goed naast want niet alles laat zich vergeten. Bij Jenny Kramer blijven de angst en de depressie prominent aanwezig. Jenny wordt behandeld door psychiater Alan Forrester, een deskundige arts die tijdens zijn reis door haar geheugen ongemerkt persoonlijk bij de zaak betrokken raakt.

Wendy Walker is een Amerikaanse schrijfster die aan de universiteit van Georgetown en The London School of Economics and Political Science studeerde. Ze werkte als financieel analiste bij een grote bank in de Verenigde Staten en is tegenwoordig advocate met een specialisatie in familierecht. Ze publiceerde twee romans en nu haar eerste thriller. Ze woont met haar gezin in Fairfield County, Connecticut.

Niets alles is vergeten wordt verteld door psychiater Alan Forrester. Het is een verhaal waarin weinig dialogen voorkomen en dat regelmatig wordt onderbroken door notities die zijn gemaakt door de hoofdrolspelers in dit afschuwelijke drama. Een dergelijke structuur vereist een verteltrant die de aandacht vasthoudt en Wendy Walker is daar heel goed in geslaagd. Ze laat overtuigend zien dat de gevolgen van een verkrachting niet alleen voor het slachtoffer heel erg ingrijpend zijn maar ook voor de naaste familie. Met name voor Jenny’s vader Tom; hij bevindt zich ineens in een wereld waarin intens verdriet en schuldgevoelens overheersen omdat hij zijn dochter niet heeft kunnen beschermen. Hij heeft nog maar één opdracht in zijn verwoeste leven en dat is de dader vinden en wraak nemen. Charlotte reageert heel anders. Naast verdriet is er bij haar een besef dat verder gaan met het leven misschien wel de beste remedie voor verwerking is.

Alan Forrester geeft uitgebreide verklaringen over hoe de menselijke hersenen werken na traumatische gebeurtenissen als verkrachtingen en oorlogsgeweld. Het verhaal wordt door deze beschouwingen nergens langdradig maar krijgt er juist een diepere betekenis door. Sommige passages zijn erg grafisch en heftig en kunnen lezers die hiervoor gevoelig zijn verontrusten.

Er gebeurt in het verhaal heel veel en dat vraagt bij het lezen om de nodige aandacht. Niet alles is vergeten wordt gepresenteerd als een psychologische thriller maar het is meer een boeiend en vooral verontrustend boek over waarschijnlijk het meest schokkende dat een vrouw kan overkomen, een brute verkrachting en de strijd voor een acceptabel herstel die daarna gestreden moet worden. Er zijn een paar onverwachte wendingen en de ontknoping is heel anders dan je aanvankelijk vermoedt.

Wendy Walker heeft met Niet alles is vergeten een uitstekend debuut geschreven dat je niet onberoerd laat. Het hakt er behoorlijk in en blijft nog dagen onder de huid zitten.