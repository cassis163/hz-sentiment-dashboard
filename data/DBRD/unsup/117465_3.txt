John Grishams carrière als schrijver begon toen hij op een dag in de rechtbank het schokkende relaas hoorde van een twaalfjarig meisje dat was verkracht. Het zette hem aan tot het schrijven van een thriller, De jury, waarin hij beschreef wat er gebeurd zou zijn als de vader van het meisje de verkrachters had vermoord. In de daaropvolgende decennia is John Grisham uitgegroeid tot een van de succesvolste thrillerschrijvers aller tijden. Zijn boeken zijn in meer dan 40 talen vertaald en wereldwijd zijn er meer dan 300 miljoen exemplaren van verkocht.

In De oplichters draait alles om drie studenten. Om de wereld te verbeteren zijn Mark, Todd en Zola rechten gaan studeren. Zwaar in de schulden gestoken, maar met het einde van hun studie in zicht ziet hun toekomst er toch heel somber uit. Banen liggen niet voor het oprapen en zeker niet voor studenten van de middelmatige Foggy Bottom Law School (FBLS), de universiteit waar ze rechten studeren. Wanneer de vrienden erachter komen dat de universiteit het eigendom is van een dubieuze hedgefondsmanager en dat hij tevens eigenaar is van een bank waar zij hun studielening hebben afgesloten, beseffen ze pas goed dat ze bedrogen zijn. De drie vrienden proberen wanhopig een uitweg te zoeken en breken hun studie af. Ze gaan zich voordoen als beëdigde advocaten en nemen het op tegen een miljardair en de FBI. Een heel gewaagd plan, maar heeft het kans van slagen?

De oplichters is een boek dat gemakkelijk wegleest maar tevens erg ongeloofwaardig is. Drie vrienden, Mark, Todd en Zola, gaan zich voordoen als beëdigde advocaten om zo een hoop geld te verdienen om hun hoge studieschulden te kunnen aflossen. Ook willen ze het opnemen tegen een dubieuze miljardair die hun bedrogen heeft met hun studieleningen. Al meteen beginnen de twijfels, zou dit echt zo eenvoudig gaan, en komen ze er zo gemakkelijk mee weg?

‘Die man daar bevalt me wel’, zei Todd en hij knikte naar een kleine gedrongen Latijns-Amerikaanse man van een jaar of veertig met een stuk papier en een zenuwachtige vrouw. ‘Mij ook’, zei Zola geamuseerd. ‘Hij zou onze eerste cliënt kunnen zijn.’ ‘Er zijn er zoveel om uit te kiezen’, zei Mark, bijna onhoorbaar. Zola zei: ‘Oké, Mr. Big Shot, laat ons maar eens zien hoe het moet.’ Mark slikte moeizaam, keek hen met een geforceerde glimlach aan, zei: ‘Stelt niks voor’, en liep naar het stel toe.

De drie komen steeds verder in de problemen naarmate ze hun acties uitbreiden. De oplichters wordt onder het kopje ‘thriller’ geschaard, maar de onderhuidse spanning die je bij een thriller voelt ontbreekt. Pas tegen het einde van het boek wordt het spannender. Toch pakt het verhaal je en wil je blijven doorlezen om te weten te komen hoe het de studenten verder vergaat.
De oplichters is een mooi origineel verhaal met een goed uitgewerkt plot. Het zet je in ieder geval wel aan tot nadenken over het Amerikaanse rechtssysteem.