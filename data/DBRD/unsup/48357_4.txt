Ik had dit boek al eens eerder gelezen, maar besloot toch om de herschreven versie te lezen, die is uitgeven door de jonge uitgeverij Dutch Venture Publishing. In de nieuwe versie blijft veel hetzelfde, maar is de Vlaamse schrijfstijl van Vanessa iets meer 'vernederlandst'.

Tweedehands Vleugels leest makkelijk weg en ik kon me goed vinden in de situering van het verhaal. Het boek speelt zich af in futuristisch België en de creatieve namen - waarin je toch de steden kan herkennen - vond ik een meerwaarde.
Het was goed gevonden om het verhaal in de toekomst te laten doorgaan en niet per se in het hier en nu - ook al lijkt dat wel zo. Sommigen hoofdstukken waren vrij kort (soms iets te kort) naar mijn zin, maar daarom niet minder goed.


Ook de personages zijn goed uitgewerkt. Tijdens het lezen merk je een grote verandering op in zowel Max als Lucy, die de schrijfster mooi heeft weten te brengen. De eerst zo onzekere, huilende Lucy, na haar vleugeldiefstal, verandert langzaamaan in een sterke, standvastige vrouw die voor zichzelf weet op te komen. Wat mij is bijgebleven, is het feit dat ze - ondanks alles - Max toch weet te vergeven, terwijl hij dat bij zichzelf nauwelijks kan.

Max zelf ondergaat evengoed een transformatie in het verhaal, en dat niet alleen qua uiterlijk, maar vooral mentaal komt de oude Max in hem boven. Ik vind Max een interessant personage dat soms nogal mysterieus overkomt. Zelfs na het lezen van het verhaal is hij nog altijd voor een groot deel onbekend en ondoorgrondelijk
.
J.J. was voor mij een echte held. Vaak zie je in boeken dat de meisjes meteen voor de badass met het - zo blijkt later - gouden hart gaan, maar voor mij is J.J. de nummer één van dit verhaal.
Ondanks alles blijft hij standvastig en is hij een sterk personage dat niet zomaar op andere gedachten te brengen is. Hij is knap, galant en beleefd en op de één of andere manier wist hij mijn hart al vanaf de eerste bladzijden te stelen. (Hopen dat J.J. nog gelukkig wordt dus).

Ook Maria-Clara was een sterk personage en ik vind dat Vanessa vrouwen heel krachtig heeft doen uitkomen, wat een mooie prestatie is.
Al bij al zijn alle personages duidelijk en goed uitgewerkt! Proficiat!


De verhaallijn vond ik origineel. Ik werd meteen meegezogen en overrompelt met vragen waarop ik snel antwoorden wilde. Dat maakte dat het verhaal haast onmogelijk leek om weg te leggen.
De schrijfstijl van de auteur vind ik prachtig. Vanessa maakte gebruik van prachtige zinsconstructies en mooie woorden die duidelijk tot hun recht komen in het verhaal. Ik genoot er gewoon van om de Nederlandse taal te lezen in dit boek en de manier waarop de liefde tussen Engel en Kraai werd verwoord - aan de hand van prachtige zinnen.
Stiekem (sorry) ben ik toch we blij dat de té Vlaamse woorden uit het boek zijn gehaald. Ik ben zelf een Belg, maar ik ben iemand die liever het algemeen Nederlands leest in plaats van typisch Vlaamse woorden. Zo vind ik teveel m'n of d'r in plaats van mijn of haar ietwat storend, maar bij de herschreven versie vind je die kleine dingetjes veel minder terug!
Voor de rest kon ik eigenlijk niets aanmerken, want de schrijfstijl van Vanessa was zo mooi en volwassen, dat ik er stil van werd.

Conclusie:

Tweedehands Vleugels is een prachtig boek - meesterlijk geschreven met woorden die je meeslepen in de machtige Nederlandse taal - dat je letterlijk vleugels geeft!

Ik dank Dutch Venture Publishing voor dit exemplaar.
Je kan Tweedehands Vleugels aanschaffen op Bol.com en andere sites, maar ik heb horen zeggen dat je het ook in boekhandels kan bestellen (doen dus!).