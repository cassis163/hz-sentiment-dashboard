Het is uiteraard moeilijk nog iets nieuws te vertellen over Stephen King. Voor zijn boek Revival heeft hij een nieuwigheidje bedacht: ‘Prepare for Revival’. De website is een sociaal experiment, bedoeld om je voor te bereiden op het verhaal en om je gedachten met betrekking tot de diverse thema’s in het boek, zoals tragedie, desillusie, verslaving, nieuwsgierigheid, obsessie, dood, het leven na de dood en de duistere kant van het leven, te delen met anderen.

In Revival  maken we kennis met Jamie Morton. Voor zijn 6e verjaardag krijgt hij van zijn zus een leger cadeau. Als hij er later in de tuin mee aan het spelen is, komt er een man bij hem staan. Het is Charles Jacobs, de nieuwe predikant. Er groeit een band tussen beiden. Maar na het overlijden van de vrouw en het zoontje van Jacobs wordt hij, na het houden van een godslasterende preek, ontslagen en verlaat hij Harlow. Jamie groeit op, speelt als ritmegitarist in diverse bandjes, krijgt zijn eerste vriendinnetje en begint met het roken van joints. Het gebruik van drugs gaat van kwaad tot erger en op het moment dat hij op een jaarmarkt in Tulsa op zoek is naar heroïne, komt hij Charles opnieuw tegen.
Het is inmiddels 1992 en Jamie is 36. Charles helpt hem van zijn verslaving af te komen. Dan gaan beiden weer hun eigen weg en Jamie komt in Denver terecht en krijgt werk in de opnamestudio’s van Hugh Yates.
In 2008 kruist zijn pad opnieuw dat van Charles Jacobs, die zich nu Pastor Danny noemt en met healingshows rondtrekt. Samen met Hugh bezoekt Jamie een van deze shows.
Weer enige jaren later krijgt Jamie een telefoontje van Charles met de vraag of hij hem met zijn laatste uitvinding wil komen helpen. Jamie twijfelt, maar zijn nieuwsgierigheid krijgt de overhand en hij stemt toe. Maar of dat zo’n verstandige beslissing is?

Revival  begint voorzichtig, bijna vredig. De horror is op dat moment nog ver te zoeken. Er wordt voornamelijk aandacht besteed aan de kindertijd en de jeugdjaren van Jamie. Door zijn ogen ‘lees’ je ook het verhaal. Revival  is kortom geen standaard thriller. Geen (bloedige) moordzaken, geen klopjacht naar een dader of een diepgravend onderzoek. Nee, King zoekt de spanning in andere dingen, in gebeurtenissen die hun invloed hebben op de mensheid, op de ontwikkeling van mensen en datgene wat ze meemaken. Soms zijn dit ietwat ongeloofwaardige dingen, zoals het laatste experiment van Charles, dat nogal onrealistisch, bijna absurdistisch is; soms staan ze iets dichter bij de realiteit.

Bij de verhalen van King zit je niet (altijd) op het puntje van je stoel, maar leef je mee met de hoofdpersonen en ben je benieuwd hoe het verder met ze gaat. Het is op deze manier dat zijn  intrigeren en fascineren. Het psychologische deel komt ook in dit verhaal weer goed uit de verf. Zeker in het geval van de strijd van Jamie. Hij is bang voor de gevolgen van de ontdekkingen en experimenten van Charles, die niet altijd vrij van gevaar zijn. Toch kan hij het niet laten om Charles te volgen en hem te gaan helpen met zijn laatste experiment, omdat zijn nieuwsgierigheid het wint van zijn angst. Maar ook de obsessie van Charles zelf, die steeds verder gaat in zijn zoektocht naar de grenzen van het gebruik van geheime elektriciteit en uiteindelijk die grens zelfs overschrijdt. Ook de strijd tussen goede en slechte krachten wordt subliem weergegeven.

Is Revival  het horrorverhaal dat het pretendeert te zijn? Gedeeltelijk wel. Het boek valt uiteen in twee delen: het verhaal van de opgroeiende Jamie en het verhaal van de obsessie en de aantrekkingskracht die Charles op de een of andere manier op Jamie heeft. Ook hier komt het goede en het kwade weer om de hoek kijken.

Een boeiend, maar zeker ook apart verhaal van de meester van de fenomenale verhalen.