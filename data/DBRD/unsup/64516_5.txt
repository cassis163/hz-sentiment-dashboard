New York Times-bestsellerauteur Andrew Gross (1952) leerde het schrijversvak van niemand minder dan James Patterson, met wie hij samen zes thrillers schreef. Inmiddels is hij internationaal ook uiterst succesvol met zijn solothrillers, waarvan Code Blauw, Valse lading en Dodelijke gok ook in Nederland verschenen. Zijn boeken zijn vertaald in meer dan twintig talen. Andrew Gross heeft met Alleen hij (The One Man) een bloedstollende en aangrijpende thriller geschreven waarin de gruwelen van de Tweede Wereldoorlog in het algemeen en die van Auschwitz in het bijzonder centraal staan.

1944. Terwijl in Europa de Tweede Wereldoorlog voortduurt werken de Amerikanen aan het Manhattanproject. De jonge Pool Nathan Blum wordt gevraagd in Auschwitz te infiltreren om de Joodse professor Alfred Mendl te bevrijden en mee te nemen naar Amerika. Blum is Europa ontvlucht en werkt sindsdien als vertaler voor de Amerikanen. Van zijn familie heeft hij nooit meer iets vernomen, hij neemt aan dat ze tijdens een vergeldingsactie zijn omgekomen. Blum is de aangewezen persoon voor deze missie omdat hij vloeiend Duits en Pools spreekt. Vastbesloten zijn nieuwe leven een zinvolle wending te geven reist hij af naar Europa en de oorlog om daar zijn taak te volbrengen.

Andrew Gross heeft met Alleen hij een prachtig boek geschreven met een geloofwaardig plot. Zo echt, zo meeslepend, zo verrassend goed! Een verhaal dat je meteen pakt en niet meer loslaat. Verschrikkelijke gebeurtenissen, gedeeltelijk gebaseerd op levensechte feiten, worden zo ontroerend en spannend beschreven dat je alleen maar door wilt lezen en niet meer wilt stoppen. De wanhoop van de joden, de latere berusting en zelfs nog dat sprankje hoop worden zo goed verteld dat je een brok in je keel krijgt bij het lezen ervan. De personages zijn goed uitgewerkt. Niet teveel maar net genoeg om je in te kunnen leven in elk van hen. De hoofdpersonages zijn fictief maar de setting en veel van de personages zijn gebaseerd op historische feiten. De beschrijvingen van het kampleven in Auschwitz zijn gebaseerd op de verhalen van de schoonvader van Gross die tijdens de Tweede Wereldoorlog zelf in Auschwitz verbleef, en door de overige informatie die Gross heeft ingewonnen. Hierdoor merk je dat de auteur zich goed ingelezen heeft. Het verhaal bouwt zich langzaam op en heeft onverwachte plotwendingen. Het eind is verrassend wanneer ons eindelijk duidelijk wordt wie de verteller van dit verhaal is. Een ontknoping die je zeker niet aan ziet komen.

Alleen hij is een bloedstollend boek over de gruwelen van de Tweede Wereldoorlog. Een boek dat je diep raakt en niet meer loslaat.