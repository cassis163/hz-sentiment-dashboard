Hans Stolp is pastor en auteur en bestudeerde het esoterische christendom grondig. Esoterisch christendom is kort uitgelegd het idee dat God niet buiten ons aanwezig is, maar in ons. Een christendom van binnen, een innerlijke beleving.

“Woorden van afscheid” bestaat uit 4 delen: sterven, waken, begrafenis en gedenken. Ieder deel bevat enkele gedichten, gebeden of teksten waarmee je één van de (afscheids-)rituelen kunt begeleiden. Het is een handzaam boekje met bemoedigende woorden en een zachte geruststelling dat het leven na de dood niet over is. Onze geliefden blijven “leven”, in een andere dimensie, in een ander bewustzijn. Voor nadere toelichting verwijst de schrijver geregeld naar zijn boek “wat gebeurt er als je doodgaat? “

Stolp zegt dat wat ons met onze geliefde(n) verbond, ons blijft verbinden. En dus kunnen we elkaar na de dood nog steeds bereiken, helaas alleen op het geestelijke vlak. We kunnen blijven praten en ze zien de bewegingen van ons hart. Aan het einde van ons aardse leven gaan wij hen opnieuw terugvinden.

Dit schrijven helpt om de blijvende liefde met de gestorvene te ervaren en te onderhouden. Hierbij krijgt de lezer een varia aan praktische en zeer bruikbare adviezen en suggesties. Denk hierbij aan wat wel of niet te zeggen tegen of over de gestorvene, hoe afscheid te nemen van het lichaam en de zin van het waken gedurende de tijd dat de overledene is opgebaard. Verder wijst hij ons op het belang van het te boven komen van onverwerkte emoties tijdens het leven. Zeer geschikt voor mensen die beroepsmatig te maken hebben met begeleiden van stervenden, hospice medewerkers en uitvaartverzorgers. Bovenal een zeer boeiend werk voor geïnteresseerden in leven of voortgang na de dood.