Recensie boek De Consequenties van Nina Weijers.

Iedereen wordt in de gaten gehouden, oftewel iedereen laat zich in de gaten houden. Volgens mij is dit het centrale thema dat door heel dit bijzondere boek doorklinkt. In tal van observaties en verhaallijnen. Helemaal passend in deze tijd. Het debuutroman van Nina Weijers maakt nieuwsgierig naar volgende romans van haar. Maar nu ligt dan De Consequenties voor. Een zeer oorspronkelijk en eigentijds boek over de ontwikkeling van een jonge vrouw. Van de moeizame geboorte tot een gevierd kunstenares. Een kunstenares tegen wil en dank. Zoekend naar zich zelf en oorspronkelijkheid. Het boek leest bijna als een pageturner. Er gebeurt eigenlijk niets zoals bij veel mensen in het dagelijks leven. Toch blijf je als een voyeur doorlezen. Bij het lezen had ik de kunstenares Tinkebel voor ogen (sorry Katinka), maar de gelijkenis met haar dringt zich op door bepaalde handelingen van de kunstenares Minnie Panis in het boek. Leven en overleven.
De stijl van het boek is mooi en oorspronkelijk. Eigentijds. Filosofisch op bepaalde momenten. Mooi is bijvoorbeeld de zin: “Zeker, er zijn momenten dat ja zeggen geen vlucht is van nee zeggen”. Of de opmerking dat het zeggen van "okay" slechts een andere manier is van niets zeggen. Maar heel af en toe komt het opstel schrijven van school om de hoek kijken in bijvoorbeeld de zin dat de moeder van de kunstenares zich door de roltrap laat “optakelen” naar de volgende verdieping van een winkelcentrum. Nu was die persoon met loden schoenen op weg naar een vroegere ex en had behoefte aan een kwartiertje uitstel. In die zin past het optakelen misschien weer wel. Maar goed, het boek De Consequenties is wat mij betreft een aanrader die past bij ons als mens in het menszijn.

Ronald van Gemeren, Zeist 31 oktober 2015.