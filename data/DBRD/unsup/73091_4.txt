Jammer, dat de Roth-trilogie als zodanig niet op Crimezone vermeld staat, slechts de tekst van de cover van deel I vind ik terug en één bezoekersrecensie. De trilogie behoort mijns inziens toch echt wel tot de thrillers, meer zelfs dan menig moord- en doodslagboek.

Hoe dan ook, ik heb alle drie de delen gelezen: Het kwaad ontkiemd, Omringd door het kwaad en De oorsprong van het kwaad. De drie delen zijn onlosmakelijk met elkaar verbonden, mij zul je niet horen zeggen dat ze elk afzonderlijk een verhaal op zich zijn; dat zíjn ze wel, maar ook weer niet, dan mis je teveel. (Tenzij je natuurlijk het eerste deel al niks vind, dan haak je af.)
Het bijzondere van deze trilogie zit 'm in de omgekeerde volgorde: Het kwaad ontkiemd speelt zich af in 1995, Omringd door het kwaad in 1970, het derde en laatste deel, De oorsprong van het kwaad, weer dáárvoor. Over het algemeen ben ik niet zo gecharmeerd van teruggaan in de tijd, maar gek genoeg stoort het me in deze trilogie over o.a. de priester David Byfield totaal niet. Deel 1, met als hoofdthema het liefhebben van kleine meisjes, had me door z'n beklemmende sfeer meteen te pakken, deel 2 was nóg duisterder, deel 3 vond ik ietsje minder, wellicht was ik te zeer gewend gewend geraakt aan de sfeer of was ik minder geconcentreerd (dat weet ik niet meer, ik heb de boeken ruim een jaar geleden gelezen).
Niet alle mysteries in de trilogie worden door de auteur verklaard, zíjn misschien ook niet rationeel verklaarbaar. Dat hoeft wat mij betreft ook niet, de boeken zijn desondanks geloofwaardig en uiterst boeiend.
Deel 1, 2 en 3 bevatten respectievelijk 300, 330 en 360 pagina's waarin ik volledig ben opgegaan.
Knap werk van Andrew Taylor!