Na drie indrukwekkende thrillers die zich in Exmoor afspeelden, heeft Belinda Bauer voor haar vierde boek een ander speelveld met andere personages gekozen.

Patrick Fort heeft het syndroom van Asperger en krijgt een beurs om naar de universiteit te gaan om anatomie te studeren. Met zijn medestudenten moet hij een lijk ontleden, waarbij hij een andere doodsoorzaak vaststelt dan op de officiële doodsverklaring staat. Maar probeer dat maar eens aan anderen duidelijk te maken als je een beperking hebt.

Belinda Bauer heeft met RUBBERNECKER een originele thriller geschreven met opmerkelijke invalshoeken. Het boek is een volwassen versie van Het wonderbaarlijke voorval met de hond in de nacht, waarin een autistische jongen op zoek gaat naar de moordenaar van een hond. Bauer weet goed inzichtelijk te maken tegen welke barrières Patrick aanloopt, onder andere doordat hij veel zaken letterlijk neemt. Eerlijk gezegd zorgt dat ook voor een komische noot in het boek. Patrick is niet de enige met een beperking in RUBBERNECKER. Een deel van het boek speelt zich af op een zaal vol comapatiënten, waarbij de lezer de gebeurtenissen volgt door de ogen van een patiënt die op geen enkele manier in staat is om met de buitenwereld te communiceren over de vreemde praktijken die zich daar afspelen.
RUBBERNECKER is hierdoor een interessant boek, waarbij de spanning pas laat op gang komt en waar Bauer op het eind helaas één konijn teveel uit haar hoed tovert. (Door: Anne Terwisscha)