Jenna Williams, die geopolitiek studeerde aan de universiteit van Georgetown, heeft een lange periode van PTSS achter de rug. Geboren uit een Amerikaans-Afrikaanse vader en een Koreaanse moeder, was ze als tiener getuige van de verdwijning van haar tweelingzuster Soo-Min op een strand van een Zuid-Koreaans eiland, vlakbij de kust van Noord-Korea.
Alles wijst er op dat Soo-Min, die van plan was om aan een "sabbatical" te beginnen waarin ze muziek zou gaan studeren in Seoel, is verdronken. Op een dag hoort Jenna de getuigenis van een Japanse vrouw die vertelt hoe haar zoon van hetzelfde strand als haar zusje werd gekidnapt en per duikboot naar Noord-Korea werd overgebracht, als onderdeel van een duivels programma. Jenna raakt in de ban van dit verhaal en besluit zelf op onderzoek te gaan. Misschien onderging Soo-Min wel hetzelfde lot.
Jenna wordt vervolgens gerekruteerd door de CIA, volgt een elite opleiding, en gaat Noord-Korea binnen als lid van een zogeheten vredesmissie. In de tussentijd arriveert de pas gepromoveerde kolonel Cho in de Verenigde Staten om er te onderhandelen met de aartsvijand. De hooggeplaatste Cho maakt zich ernstig zorgen dat zijn geheim uitkomt en hij moet boeten voor zijn verleden, Wat niemand tot nu toe weet is dat zijn vader een verrader van de staat was. Een misdaad die 3 generaties doorwerkt. En dan is er nog Mrs. Moon een gewiekste Noord-Koreaanse dame, die een zwart handeltje in door Zuid-Korea gedropte hulpgoederen drijft en die ook een link heeft met Cho

Het als thriller in de markt gezette "Ster van het Noorden"is opgebouwd uit een drietal verhaallijnen die verweven zijn en die uiteindelijk bij elkaar komen. De climax is wat ongeloofwaardig, maar dat kan het boek wel hebben zeker omdat we het over fictie hebben. Boeiend is de inkijk in de vermeende Noord Koreaanse samenleving, waar gruwel aan de orde van de dag is en wat anno 2018 nog zomaar de werkelijkheid kan zijn. Wel is de balans van thriller en de behoefte om deze gruwel te beschrijven wat mij betreft niet geheel kloppend. Met name het middenstuk beschrijft dit, maar voegt weinig toe aan het thrillerverhaal. De schrijfstijl (en de vertaling daarvan) is gemakkelijk toegankelijk en het ritme en verteltrant is prettig. Er is in delen spanning aanwezig zonder dat je naar het puntje van je stoel schuift.

De Welshman D.B. John bezocht Noord-Korea in 2012 en dat inspireerde hem tot het schrijven van Ster van het noorden.Zoals gezegd schrijft hij naast het verhaal ook uitgebreid over het land Noord-Korea, een land dat gebukt gaat onder een onverzettelijke dictatuur. Een land waar onderdrukking, corruptie en lijden hand in hand gaan. Ster van het noorden is geen historisch accuraat naslagwerk, wel een onderhoudende spannende roman die zeker het lezen waard is. Aan het eind geeft de auteur nog toelichting over welke episodes volgens hem het dichts bij de waarheid aanleunen. Ster van het Noorden is na "Flight from Berlin" geschreven onder de naam David John (niet vertaald naar het Nederlands) zijn 2e roman. John woont in Angel, greater London, UK

waardering: 3,5 ster