Ted McKay, vader van twee dochters en gelukkig getrouwd met Holly, besluit dat het niet langer kan en wil een einde aan zijn leven maken door middel van een pistoolschot. Zijn daad wordt onderbroken omdat de voordeurbel gaat. Hij zet de Browning opnieuw tegen zijn hoofd, klaar om de trekker nu echt over te halen, maar ziet dan een briefje op zijn bureau liggen dat zijn aandacht trekt.
De woorden komen hem niet bekend voor, maar het is wel zijn handschrift dat op het briefje staat. Als Ted toch besluit om de voordeur te openen, treft hij Lynch aan. Waar heeft hij deze man eerder ontmoet? Lynch komt met een concreet voorstel: Ted moet nog één laatste heldendaad verrichten voordat hij de trekker echt overhaalt. Stapt hij met blind vertrouwen in deze zoektocht die kan resulteren in de dood?  

De Argentijnse schrijver Federico Axat publiceert na twee romans zijn eerste thriller met De laatste uitweg. Het boek kreeg internationale aandacht waarna de rechten aan 33 uitgevers wereldwijd werden verkocht en de filmrechten bij een grote Amerikaanse productiemaatschappij zijn ondergebracht.  

Het begin van deze psychologische thriller laat niets aan de verbeelding over. Maar schijn bedriegt: treed binnen in een doolhof van het geheugen van hoofdpersonage Ted McKay. Axat is een meester in het creëren van een sfeer waarin geen enkel detail vanzelfsprekend is en de lezer moet aftasten of een situatie tot de realiteit behoort. Een verhaal opgezet als een puzzel waarvan de stukjes niet zo makkelijk in elkaar passen.  

Noemenswaardig is de manier waarop de auteur zijn hoofdpersonage heeft uitgetekend. Ted McKay gaat de uitdaging aan om de waarheid achter een organisatie te ontrafelen, maar moet vooral zichzelf leren kennen om zijn demonen voorgoed vaarwel te zeggen. Hij beweegt zich in fabelachtig vormgegeven situaties, aftastend of er sprake is van een dwaalspoor of een aanwijzing. Een buidelrat zal je voortaan wel twee keer bekijken na het lezen van deze thriller.  

Geduld is een schone zaak tijdens het lezen van deze thriller. Axat heeft de lijntjes in zijn verhaal kundig uitgezet, maar heeft een flinke aanloop nodig om tot de climax te komen. De afronding van het verhaal verdient echter extra punten door de gruwel die de auteur creëert waarmee hij de lezer de stuipen op het lijf jaagt. Zijn filmische schrijfstijl versterkt de onheilspellende sfeer die bij McKay als een donderwolk boven zijn hoofd hangt.  

De laatste uitweg is een thriller met een onvoorspelbaar karakter die intrigeert tot op het bot. Federico Axat verrast met deze thriller waarin hij tot het uiterste gaat om de oriëntatie van de lezer te testen.