Het Stockholm Octavo is een adembenemende, spannende en onvergetelijke historische roman die op ingenieuze wijze geschiedenis, politiek, romantiek, mystiek en intriges combineert en waarin één man de sleutel in handen heeft tot de toekomst van een land.
Wel eens een boek gelezen waarvan je het jammer vond dat hij uit was? Dit is er één!

Tijdens het lezen van het Stockholm Octavo duik je als lezer diep in de geschiedenis van Zweden en kom je terecht in de oude straten van Stockholm tijdens de 18e eeuw. De auteur laat je het oude Stockholm zien door de ogen van Emil Larsson, een jonge vrijgezel die op het punt staat om acht belangrijke mensen in zijn leven te gaan ontmoeten. Alle acht komen ze voor in de kaartlegging (octavo) die de waarzegster Mevrouw Mus voor hem legt. Een kaartlegging over Liefde en verbintenis die uiteindelijk veel meer blijkt te omvatten dan waar Emil eigenlijk op uit is: het vinden van een vrouw. Een verraderlijk, aantrekkelijke barones maakt plannen om de Zweedse koning van zijn troon te krijgen en door het leggen van zijn Octavo zal langzaam duidelijk worden dat Emil hier een belangrijke rol in moet gaan spelen.

Tijdens het verhaal worden alle personages één voor één aan je voorgesteld en hoewel er naast de acht personages nog veel meer bijzondere personages voor komen in het verhaal heb je de lijst namen in het boek zelden nodig. De kleurrijke personages worden allemaal zo specifiek beschreven dat je ze waarschijnlijk met gemak kunt onthouden. Wanneer je normaal gesproken terugdeinst bij de woorden: Historische roman dan wil ik je zeker aanraden dit boek een kans te geven. Het verhaal is geen moment saai te noemen, deze historische roman bevat zoveel: romantiek, spanning, schandalen, een vleugje erotiek en humor gecombineerd met magie worden allen met elkaar verbonden door een stuk fascinerende geschiedenis. Het boek is zo slim en gedetailleerd beschreven dat het je wel moet raken. Laat je meeslepen!