Robin Cook en Michael Palmer.,Kim Moelands maakte voor het eerst naam in de wereld van het spannende boek als recensente en journaliste bij de websites Crimezone.nl en Ezzulia.nl. In 2008 debuteerde deze Nederlandse met het autobiografische boek Ademloos, waarin ze haar leven met taaislijmziekte beschreef. Twee jaar later zette ze met Weerloos haar eerste stappen als misdaadauteur. Beide boeken kregen in 2012 een vervolg, respectievelijk Grenzeloos en de medische thriller Verdieping X.
Laatstgenoemd werk verhaalt over de gevolgen van het gebruik van een onbetrouwbare partydrug. De slachtoffers worden in comateuze toestand binnengebracht in het hospitaal, waar hematologe Floor van Schaijk, haar mentor Victor de Kauw en hun team voor een schier onmogelijke opdracht staan om de steeds zorgelijker wordende toestand van de discotheekgangers te keren. Als de resultaten van de bloedproeven die uitbesteed werden aan het commercieel medisch labo FMB afwijken van de in het ziekenhuis uitgevoerde proeven, trekt Floor ten strijde tegen FMB, waarbij ze zelfs haar overste niet ontziet. Er telt in haar ogen maar één ding: levens redden; zo veel mogelijk levens redden. Maar zal ze de race tegen de klok kunnen winnen?
Kim Moelands vertelt het verhaal vanuit de standpunten van de belangrijkste personages. Hierdoor kan ze de zaak benaderen vanuit verschillende perspectieven. Niet alleen mag de lezer meekijken met de artsen, maar eveneens met slachtoffers en hun familie, drugbonzen en hun handlangers alsook ongeruste, in het ongewisse verkerende kennissen. Om het geheel toch nog compact te houden focust het verhaal op een of twee personages uit elke van deze categorieën, en ingenieus plotten zorgt ervoor dat sommige personages in meerderde vakjes terechtkomen.
Door telkens een hoofdstuk te reserveren voor een enkel personage blijft het geheel overzichtelijk en zijn er mogelijkheden om uitgebreid kennis te maken met de protagonisten, die aan de goede kant van de wet staan. Merkwaardig genoeg wordt er geen enkele moeite gedaan om de drijfveren van de echte boeven van dienst bloot te leggen of hun achtergronden te belichten.
Het afwisselen van soms lange beschrijvende passages met scènes vol suspense, die zo uit Alfred Hitchcocks meesterwerken konden zijn geplukt, zorgt voor een sinusoïde spanningsboog en een al even wisselende leeservaring die op het einde van de rit toch positief uitvalt.
Ondanks de omslag die wel bij een ander boek lijkt te horen  want foto, titel en zelfs de slogan hebben weinig of niets met de inhoud te maken  levert Kim Moelands een meer dan behoorlijke medische thriller af waarin ze de gevaren het gebruik van ongecontroleerd geproduceerde drugs, en bij uitbreiding alle drugs, aankaart. Verdieping X kan moeiteloos de concurrentie aangaan met de werken van de auteurs die dit subgenre groot maakten: Tess Gerritsen, Robin Cook en Michael Palmer.