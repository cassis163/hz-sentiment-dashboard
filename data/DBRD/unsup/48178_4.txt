Puff is een pup die in al zijn enthousiasme, vrolijkheid en onwetendheid de wereld van zijn baasjes doorkruist. En dit gaat niet altijd even gemakkelijk. Mensen zien dingen anders dan hij, zodat hij niet altijd even goed wordt begrepen.

Tijdens zijn eerste levensjaar beleeft Puff veel verwarrende momenten. Zo raakt hij op de markt zijn baasje kwijt, gaat hij op strooptocht in een bejaardenhuis en een bezoek aan de dierenwinkel wordt voor hem een ware beproeving.

Maar dat kan hij toch niets aan doen? De mensen begrijpen hem gewoon niet.

Visie van de recensent
Een uiterst vermakelijk boek! En heel herkenbaar voor elke hondenliefhebber die ooit een pup heeft opgevoed.

In ‘Puff’ vertelt auteur en groot dierenliefhebber, Angelieke Uittenbogaard, over het wel en weer van de kleine hond Puff gedurende zijn eerste levensjaar. Of liever gezegd, Puff vertelt het verhaal. Uittenbogaard heeft het slechts opgeschreven.

“Na een tijdje met mijn nieuwe bal door mijn hok met plas gerend te hebben, vond ik het tijd voor iets nieuws. Ik nam de prop in mijn bek en schudde het zo hard als ik kon heen en weer. Er scheurde een stukje papier van af. Ik had er plezier in en scheurde er nog meer stukjes papier van af. Thuis werd het vrouwtje altijd boos als ik iets verscheurde, maar hier was er niemand die er iets van zei.”

De kleine en eigenwijze Puff beleeft de wereld om zich heen vanzelfsprekend heel anders dan dat ‘zijn’ mensen dat doen. Dat veroorzaakt uiterst grappige situaties die door Uittenbogaard zeer vermakelijk zijn beschreven.

“Ik begroette haar alsof ik haar al jaren kende. Ze was leuk, ik kon er vast mee spelen.”

De auteur vertelt het verhaal door de ogen en vanuit de denkwereld van Puff. Uittenbogaard ziet kans de lezer mee te nemen in de belevingswereld van de kleine pup. Zij hanteert een vlotte en zorgvuldige schrijfstijl. Naast het hoge vermakelijkheidsniveau van dit boek, krijgt de hondeneigenaar gelijktijdig een soort (honden)koekje van eigen deeg. Puff confronteert ‘zijn’ mensen namelijk met regelmaat met hun ‘idiotie’.

“Zoals elke ochtend stapte ik over de drempel naar buiten voor mijn plasje. Verstijfd bleef ik staan. Waar was het gras gebleven? Iemand had vannacht ons gras gestolen.”

Ik kan je verzekeren dat je, tijdens het lezen van dit boek, de brede glimlach niet van je gezicht krijgt. Sluit deze kleine hond ook in je hart en lees … ‘Puff’.

Over de auteur
Vanwege haar liefde voor dieren kiest Uittenbogaad (1964) in 1992 voor een loopbaan als paraveterinair. Ze werkt 21 jaar als hoofd dierenartsassistente bij een dierenkliniek in Noord-Brabant. In 2013 stopt ze bij de kliniek om gehoor te geven aan haar andere passie, het schrijven. Inmiddels zijn er diverse verhalen van haar gepubliceerd. Sinds 2015 woont en schrijft zij in Spanje.

Uitvoering
Uitgeverij Zilverspoor
Paperback
ISBN10: 9463080317
ISBN13: 9789463080316

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger.
http://hanneketinorcenti.nl