‘Duizend stukjes van jou’ sprak me al gelijk aan, alleen al door de cover. Het reizen tussen verschillende dimensies, tja, daarvan wist ik niet wat ik daarvan kon verwachten. Daar twijfelde ik dan ook wel over, is dat wel wat voor mij? Maar in het kader van mijn horizon (oftewel genres) verbreden, besloot ik dat ik er met een open blik naar zou kijken en me niet zou laten leiden door die twijfels.

En dat is maar goed ook, want ‘Duizend stukjes van jou’ is zo ontzettend tof! Het reizen tussen dimensies is even wennen, vooral ook omdat pas vrij laat in het boek uitgelegd wordt wat er met je lichaam gebeurd als je naar een andere dimensie gaat, maar de dimensies waar Marguerite in terecht komt zijn zo onwijs gaaf. Vooral de Russische dimensie vond ik onwijs tof en zo goed uitgewerkt.

Het verhaal kabbelt wel een beetje door, er gebeurt niet heel veel behalve het reizen tussen de dimensies en de ontwikkelingen voelen vooral traag. Het lijkt alsof Marguerite vooral bezig is met overleven in de dimensies dan achter Paul aanzitten. Maar op een gegeven moment komt daar wel verandering in en vooral de tweede helft van het boek vond ik wel spannender worden. Het einde is dan echt een knaller en komt zo onverwacht dat ik onwijs benieuwd ben naar het volgende deel.

‘Duizend stukjes van jou’ is op momenten wat traag, maar dat wordt goedgemaakt door de toffe dimensies waar Marguerite door reist. De werelden zijn uitgebreid en Claudia Gray kent elke hoek en personage en dat krijgt van mij pluspunten. Een tof eerste deel in een serie waar ik graag snel mee verder wil!