Politierechercheur Jane Rizzoli en patholoog Maura Isles krijgen weer een moordzaak om te onderzoeken. De filmregisseuse Cassandra Coyles wordt vermoord teruggevonden op haar bed. In haar handen liggen haar eigen ogen. En het blijft niet bij dit slachtoffer. Er is een link naar heilige martelaren.

Holly Devine is bang dat zij het volgende slachtoffer wordt. Maar wat hebben de slachtoffers met elkaar gemeen? En wat heeft Holly Devine met dit alles te maken?

Dit is alweer het twaalfde deel van de Rizzoli reeks, heerlijk om eindelijk dit boek te lezen. Het verhaal is niet zenuwslopend spannend, maar vlot geschreven waardoor ik dit boek moeilijk kon wegleggen.

De personages van Rizzoli en Isles zijn mij inmiddels erg vertrouwd, fijn om weer verder te lezen hoe hun leven verder verloopt. Het boek wordt ook beschreven vanuit Holly Devine, dat maakt het verhaal nog aantrekkelijker.

De cover is mooi, de vogels vliegen over de omslag.

De titel ‘Ik weet een geheim’ past perfect bij het boek, zeker omdat het geheim langzaam wordt ontrafeld.

Ik dacht dat ik doorhad hoe het verhaal in elkaar zat, maar op het einde wist Tess Gerritsen me toch weer te verassen met een andere wending.

Dit is echt een boek dat je moet lezen als je ook de vorige delen hebt gelezen. Los lezen kan ook, maar hierdoor mis je achtergrondinformatie over het verleden.