Met Bidden en Vallen heeft Henk van Straten een dijk van een roman afgeleverd. Het boek bestaat uit verschillende delen die steeds door een zwarte pagina van elkaar gescheiden worden. Elk deel wordt vanuit het perspectief van een van de hoofdpersonen geschreven, als lezer zit je a.h.w. in het hoofd van een personage en krijg je haar of zijn zienswijze goed mee. Het verhaal gaat over Tom, een accountmanager met een druk en onzeker, jachtig leven. Hij verliest langzaam maar zeker de grip op zijn leven, op zijn gezin, op zijn wereld. Door een ingrijpend incident met Adil, een Marokkaanse jongeman, worden de laatste fundamenten onder hem weg geslagen. Het eerste gedeelte van het boek gaat over hem, hoe hij zijn wereld waarneemt, welke onomkeerbare fouten hij maakt maar ook hoe eenzaam hij zich voelt en dat hij geen contact meer kan maken met zijn gezin. Het tweede gedeelte gaat over Els, zijn vrouw, die goed in de gaten heeft dat er iets grondig mis is maar daarvoor wegvlucht in mystieke ervaringen. Tom en Els maken samen geen contact meer. Het verhaal van Farid, de broer van Adil, leert de lezer hoe de verschillende verhaallijnen met elkaar verbonden zijn. Farid maakt een heel andere ontwikkeling door, is schijnbaar veel bewuster met de wereld om hem heen bezig maar weet tegelijkertijd ook niet goed waar hij thuis hoort. Het verhaal van Farid wordt gevolgd door het verhaal van Anne wat van rampspoed aan elkaar hangt, Anne is moederziel alleen en klampt zich vast aan Chris, de broer van Els. Het verhaal van Chris maakt de cirkel rond, we eindigen weer bij Tom, de climax van het verhaal nadertâ€¦..
Al met al een zeer boeiende roman met een prachtig taalgebruik. Het donkere verhaal wordt van alle kanten belicht en verteld, als lezer voel je onwillekeurig met alle personen mee, hoe arrogant of irritant ze in een andere verhaallijn ook worden afgeschilderd.