De vier vriendinnen zijn terug, en hoe.

Samenvatting van het verhaal
Veronique die eindelijk in Gregor haar ideale partner lijkt te hebben gevonden vindt haar kapster Katrin dood in de kapsalon. Van schrik zit zij aan het moordwapen, waarmee zij zonder erg haar vingerafdrukken erop achterlaat. Volkomen in paniek belt zij naar Miranda en vertelt haar over de lugubere vondst. Miranda belt Tim, de man van Jessica en tevens werkzaam bij de politie, op om Veronique bij te staan. Helaas is hij als vriend van Veronique niet de aangewezen persoon om haar te helpen, hij moet het onderzoek overlaten aan zijn collega’s. Door het vervuilen van het moordwapen wordt Veronique als hoofdverdachte gearresteerd, en in afwachting van het proces gevangen gehouden. Om haar juridisch bij te staan bellen de vriendinnen Patrick, een voormalige vriend van Veronique die advocaat is en haar hopelijk kan helpen.

Het hoe en waarom van de moord is volkomen onduidelijk, maar wanneer er weer een dode kapster wordt gevonden is de verdenking dat Veronique de dader is hiermee van de baan. Maar wie heeft het dan op haar kapsters voorzien.....

In ‘Cupcakes en een koffer’ maakten we al kennis met de vier vriendinnen Miranda, Jessica, Kim en Veronique. Miranda en Jessica zijn beide gelukkig met hun partners Marc en Tim. Jessica en Tim verwachten zelfs hun eerste kindje…

Veronique en Kim zijn nog zoekende wat betreft een mannelijke partner. Veronique heeft nadat de relatie met Patrick over was zich op haar werk gestort. Inmiddels heeft ze een goedlopende zaak opgebouwd en wil gaan uitbreiden. In de nieuwe kapsalons wil ze een kapster uit haar eigen filiaal gaan plaatsen. Hierdoor heeft ze geen last van concurrentie, en haar kapsters kunnen zo hun eigen bedrijfje gaan leiden. Inmiddels heeft ze Gregor ontmoet op een beurs, de vonk sloeg over en ze lijken het erg fijn te hebben samen, totdat het noodlot toeslaat. En dan is er ook nog Patrick….

Het bedrijf waar Kim werkt moet reorganiseren. Ze heeft een afspraak met de interim personeelszaken, dit betekent meestal dat er ontslagen gaan vallen, ze weet nog niet wat men voor haar in petto heeft, maar ze houdt rekening met het ergste. In gedachten over de komende afspraak loopt ze met een kop hete koffie naar haar kantoor. De nogal knallende ontmoeting met de interim personeelszaken houd haar nog wel even bezig.

De spannende proloog en de verhaallijn uit het verleden maken de speurder in je los. Wie is deze persoon, en wat voor rol speelt dit in het geheel....?

Hoe dit afloopt voor Veronique en Kim, dat lees je in ‘Geknipt voor haar’.

Conclusie
Geknipt voor haar is een heerlijk boek vol romantiek en een dosis spanning. Het boek is geschreven vanuit de verschillende hoofdpersonages. Korte maar krachtige hoofdstukken zorgen ervoor dat je als lezer geboeid blijft tot de laatste pagina. De mooie zinnen en de fijne schrijfstijl maken dat dit boek in korte tijd wordt uitgelezen.

Alle personages komen genoeg aan bod. Miranda en Jessica hadden een grote rol in het vorige boek van Yara March, maar ook in dit deel zijn ze zeker niet vergeten. Duidelijk was dat de hoofdrollen onder Veronique en Kim waren verdeeld en hun spannende avonturen.

Wederom heb ik genoten van de romantiek die Yara zo goed kan verwoorden. Het spannende aspect was ook voldoende aanwezig, enig moment dacht ik dat het verhaal een richting uit zou gaan die ik niet zou willen lezen. Gelukkig voor mij ging het niet die kant op.
Alles bij elkaar heb ik een aantal heerlijke uurtjes achter de rug, en kijk ik alweer uit naar het volgende boek van Yara March.