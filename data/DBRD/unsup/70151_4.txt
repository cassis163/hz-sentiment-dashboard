Het Joshuaprofiel is het tiende boek van Sebastian Fitzek en handelt over de schrijver Max Rhode en zijn 13 jarige pleegdochter Jola. Het verhaal start een beetje raar. Met een uittreksel uit de bloedschool, het eerste en enige succesvolle, boek van Max Rhode. Daarna begint het echte verhaal en leren we Max en zijn pleegdochter Jola kennen. Op een dag krijgt hij een raar telefoontje van een man die hem vraagt naar het ziekenhuis te komen. Max heeft eigenlijk geen tijd en vindt het heel raar maar als schrijver is hij voor alles in, hij heeft al in geen tijden een succesvol boek afgeleverd, misschien zit er wel een verhaal in. Max laat Jola even wachten in de auto terwijl hij het ziekenhuis binnengaat. De man blijkt verbrand over het hele lichaam, zo zwaar dat hij amper kan spreken en zelfs niet lang meer te leven heeft. Hij blijkt alles van Max te weten en draagt Max op voorzichtig te zijn, absoluut geen misdaden te begaan en drukt hem op het hart zo snel mogelijk het land te verlaten want Joshua heeft hem uitverkozen. Max weet niet wat hij ervan moet denken maar hecht er niet veel belang aan. Wanneer hij terug bij de auto komt is Jola echter verdwenen. Wat volgt is een opeenvolging van onmogelijke en onvoorspelbare gebeurtenissen.
Fitzek weet er vaart en spanning in te houden. Heel wat hoofdstukken sluiten af met een cliffhanger. Doordat er steeds gewisseld wordt tussen de gedachten gangen van de verschillende personages kan je niet anders dan vol spanning verder lezen tot je weet hoe het verder gaat. Zelfs als je denkt dat het dan eindelijk achter de rug is en het verhaal nog even rustig verder kabbelt trekt de spanning weer aan. Fitzek slaagt er ook meermaals in je op het verkeerde been te zetten. Sommige scenes zijn af en toe iets te chaotisch geschreven, maar als je gewoon doorleest zonder je te storen dan komt het verhaal uiteindelijk wel weer goed terecht en verduidelijkt het ook zichzelf. Andere scenes zijn dan weer haarscherp of lachwekkend, of bloedstollend. Het boek behandelt enkele prangende themaâ€™s zoals pedofilie en de privacy op internet en het preventief gebruik van big data om mensen met bepaalde profielen op te zoeken (predictive policing). Kortom het Joshuaprofiel is goed gefundeerd en bovendien goed voor heel wat uurtjes spannend leesplezier. #hebbanbuzz