Will Jaeger is aan de buitenkant een sterke man, maar van binnen kent hij veel verdriet. Zijn vrouw en kind zijn vier jaar geleden verdwenen en er is nog steeds geen enkel spoor van ze te ontdekken. Jaeger moet op een expeditie om een vliegtuig uit het oerwoud van Brazilië te halen. Dit vliegtuig ligt er waarschijnlijk al jaren en ze willen het weghalen voor nader onderzoek. Zodra hij met zijn team in het oerwoud landt, gaat het al mis. Leden verdwijnen, een oude stam zit achter hun aan en ook het oerwoud zelf is een vijand. Zal zijn team het halen om bij dit vliegtuig te komen en wat zullen ze daar ontdekken? En wat heeft dit alles te maken met zijn verdwenen vrouw en zoon en de nazi-documenten die hij heeft gevonden in de koffer van opa Ted?

In het boek gaat het onder andere over Nazi-Duitsland. Dit onderwerp komt wel vaker aan bod in boeken, maar ik vond dat Bear Grylls er een interessante draai aan heeft gegeven. Niet zomaar recht toe, recht aan over Nazi-Duitsland, maar er komt een heel complot om de hoek kijken. Best heftig en je gaat er toch wel over nadenken.
Bear Grylls heeft een hele prettige schrijfstijl. Het verhaal leest vlot weg en je blijft geboeid. Wel moest ik de eerste paar hoofdstukken even in het boek komen, maar toen ik er eenmaal inzat las ik het bijna in één ruk uit.

We kennen Bear Grylls natuurlijk allemaal van de televisie. Overleven in bepaalde, extreme gebieden daar is hij een expert in. Dat komt ook zeker terug in het boek. Tijdens de tocht door het oerwoud komen er allemaal leuke weetjes voor in het verhaal. Je leert dus ook nog eens echt iets tijdens het lezen van het boek. Dat is een aspect van dit verhaal waar ik heel erg enthousiast over ben!!

De hoofdstukken in het boek zijn vrij kort. Ik vind dat zelf altijd wel prettig lezen. Ik snap alleen niet altijd de logica van het afbreken van het hoofdstuk, maar daar zal hij vast een goede reden voor hebben gehad. ;)

Het verhaal speelt zich af op verschillende locaties en ook dit weer maakt het boek voor mij leuker. Alle locaties hebben een betekenis in het boek en komen ook weer vaker terug.

Ik geef dit boek 4,5 ster. De reden dat ik geen vijf sterren geef komt doordat het onderwerp niet 100% origineel is. Verder echt een heel interessant boek, makkelijk weg te lezen en heerlijk spannend.