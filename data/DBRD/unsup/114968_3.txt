Het verhaal speelt zich hoofdzakelijk af in de Engelse universiteitsstad Oxford waar de ambitieuze Amerikaanse hoofdrolspeelster Ella een jaar Engelse taal- en letterkunde van 1830 tot 1914 gaat studeren met een prestigieuze Rhodes-beurs op zak.
Althans dat is haar plan, want nog voor ze letterlijk haar eerste stap op Britse bodem heeft gezet ontvangt ze een telefoontje uit de VS met de boodschap dat men haar hulp heel hard nodig heeft voor de verkiezingscampagne van de eerste vrouwelijke presidentskandidaat.
Hierdoor en mede ook door een knappe man genaamd Jamie die ze op haar eerste avond in Oxford letterlijk tegen het lijf loopt, zal Ella’s jaar in het Verenigd Koninkrijk heel anders verlopen dan ze het heeft gepland.

Het begin van het boek vond ik erg mooi, je ziet het als het ware voor je ogen gebeuren, de beschrijvingen van Oxford en de eerste belevenissen van Ella.
Daarna begon ik mij meer en meer aan m.n. Ella’s gedrag te ergeren.
Ook Jamie vond ik, ondanks zijn grote geheim, in eerste instantie niet sympathiek en zonder te gaan spoileren kan ik hier helaas niet veel meer over vertellen.
De nevenfiguren, die in het boek eigenlijk een bijrol zouden moeten spelen, vond ik eigenlijk veel aardiger en m.n. voor de ouders voelde ik veel meer sympathie dan voor het vaak nogal egocentrische gedrag van Ella en Jamie.
Gelukkig keert hun gedrag uiteindelijk ten goede wanneer zij een bezoek aan Schotland brengen…

De schrijfster sluit het boek af met een verantwoording over het schrijven van dit boek.