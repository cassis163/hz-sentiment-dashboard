Het boek
In ‘Hou me maar vast’ vertelt José Franssen over de zorg voor haar moeder die lijdt aan de ziekte van Alzheimer.

Franssen doet haar verhaal door middel van het beschrijven van het samenzijn met haar moeder, de gebeurtenissen van alledag, jaar in jaar uit. Over steeds weer iets verliezen en verder gaan met wat overblijft. Over het verdriet, de onmacht en de boosheid en over het door de tranen heen lachen om de waanzin van een onbegrijpelijke ziekte. Over familievergaderingen, thuiszorg en de verhuizing naar een verpleegafdeling in een zorgcentrum. Over de aftakeling en het levenseinde. Over de winst van het zorgen, over kinderen en verzorgenden die doen wat ze kunnen. Over de zorg die desondanks tekort schiet.

Hou me maar vast is een boek voor kinderen, partners, familie, vrienden en kennissen van mensen met dementie en voor mensen die werken in de zorg.

Visie van de recensent
Een ontroerend boek over een dochter die gedurende twaalf jaar de toenemende zorg voor haar dementerende moeder op zich neemt. Zij wordt hierin weliswaar bijgestaan door haar broers en zussen, maar die staan toch enigszins anders in het proces dat hun moeder doormaakt.
Franssen ziet kans haar verhaal op bescheiden wijze over het voetlicht te brengen. Nergens staat zij zich voor op wat zij allemaal voor haar moeder doet. En dat is veel; heel veel. Met de nodige zelfkritiek, die in mijn opinie volslagen overbodig is, doet zij verslag van het omgaan met haar moeder die tot steeds minder in staat is en derhalve steeds meer zorg nodig heeft. Franssen vindt echter met regelmaat dat zij toch nog tekort schiet en heeft daar dan schuldgevoelens over..

‘Hou me maar vast’ biedt een prachtige inkijk in het leven van een moeder en een dochter die, gedurende de jaren verstrijken, van rol wisselen. Franssen stelt haar leven volledig in dienst van de zorg voor haar moeder en vanzelfsprekend heeft dat een enorme impact op haar eigen ontwikkeling en leven.

Het boek geeft overigens ook een ontluisterend en tevens genuanceerd beeld van de –met regelmaat falende- dementiezorg in Nederland, bekeken door een menselijke bril. Tussen de regels door is het boek dus een oproep om eens écht te kijken naar de mensen die wij verzorgen.

De prachtige schrijfstijl van de auteur en het boeiende thema maken dit boek tot een ware aanrader voor een ieder die in persoonlijke dan wel professionele sfeer te maken heeft met dementie(patiënten).

Over de auteur
José Franssen (1956) is andragoge en specialiseerde zich in poëzie- en bibliotherapie. Ze is deskundige in het werken met mensen en hun levensverhalen. Het kunnen vertellen en verbeelden van het eigen levensverhaal en de helende, inspirerende kracht van de taal zijn daarin terugkerende invalshoeken. Door de herinnering aan positieve gebeurtenissen uit het eigen leven, mobiliseren mensen hun kracht, die hen helpt het leven nu en in de toekomst vorm te geven.

Franssen schreef al diverse boeken, waaronder ‘Luisteren in je leunstoel’, ‘Handboek voorlezen aan ouderen’ ‘In mijn koffer op zolder’.

Over het mantelzorgen zijn columns verschenen in Denkbeeld, tijdschrift voor psychogeriatrie en in Zorgbelang, gezond lijfblad voor alle Limburgers. Ook over het mantelzorgen geeft ze lezingen, bijvoorbeeld over de troost van de schoonheid in het zorgen.

Uitvoering
Uitgever: MB Communicatie
Paperback
ISBN10 908129217X
ISBN13 9789081292177

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti-blog.simplesite.com/