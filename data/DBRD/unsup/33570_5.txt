Een relatie van 7 jaar met een pizzabakker in Sorrento die samen met zijn familie het restaurant Da Gigino runt en als de verkering uitgaat vriendjes blijven met iedereen en vervolgens trouwen met een Nederlandse fotograaf die ook vriendjes wordt met je ex-(bijna)-schoonfamilie levert een pracht van een boek op. Saskia Schmitz en Hans de Kort wisten de zo karakteristieke sfeer van de Italiaanse familie Esposito en de geuren en kleuren van Sorrento en het restaurant Da Gigino te vangen in een boek. De recepten, de foto’s en de tekst weten die sfeer zo goed over te brengen dat zelfs mensen die nooit in Italië geweest zijn zullen aanvoelen hoe het moet zijn om bij de Esposito’s in het restaurant te eten en tijd met hen door te brengen.

Foto’s van de familie, de gerechten, het restaurant, dorpsfeesten en de streek zijn om van te genieten. De teksten omvatten meer dan alleen de recepten. Veel informatie over het reilen en zeilen binnen het restaurant en alle familieleden die er werken en gebeurtenissen eromheen. Uitgebreide informatie over ingrediënten of het hoe en waarom van een recept zijn op een smakelijke manier geschreven en maken het geheel compleet.

Overheerlijke recepten van authentiek Italiaanse gerechten waarvan we er een aantal wel kennen. Ze zijn door iedereen te maken. Zelfs de beginnende kok zal geen moeite hebben met de gerechten uit dit kook- en leesboek. De recepten hebben vaak iets extra’s of zijn net even iets anders dan wat we gewend zijn uit de standaard Italiaanse kookboeken. Nonna Luisa’s Parmigiana di melanzane (Oma’s aubergineschotel) bijvoorbeeld. Nonna Luisa doet hier en daar een beetje geklutst ei met parmezaan tussen de aubergine. En Limoncello? Gewoon met Wodka maken op een manier die te simpel is voor woorden. Kleine hapjes die het water in je mond doen lopen. Pasta’s, salades en antipasto’s om van te smullen. En een zabaglione om de dag goed mee te beginnen. Ja echt! En nog veel meer. Het lezen alleen al is een feest.
Een boek om in alle opzichten van te smullen.