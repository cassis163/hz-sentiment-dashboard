Didi is een jonge en ambitieuze journaliste. Ze werkt voor tijdschrift De Week en stiekem voelt ze zich aangetrokken tot haar hoofdredacteur. Wanneer ze in een vergadering blindelings het voorpaginaverhaal aanneemt, wil ze daar natuurlijk ook het beste van maken.

Het onderwerp moet zijn: Twitter. Hoofdredacteur Sam is enthousiast over de invalshoeken die ze aandraagt en ze moet aan de slag met een verhaal over de mens achter de inlogcode. Maar Didi komt twee meiden op het spoor die spontaan verdwenen zijn van alle social media. Hierin is ze veel meer ge√Ønteresseerd. Onopvallend probeert ze uit te zoeken wat hier aan de hand is. En wat heeft die mysterieuze maar oh zo knappe Joep, die ze ontmoet tijdens haar speurwerk, hier eigenlijk mee te maken?

'Miss Communicatie' begint als een doodgewone, maar oervermakelijke chicklit. Met korte en begrijpelijke zinnen en leuke woordspelingen wordt het verhaal van Didi verteld. Je leert haar, haar vriendinnen en haar problemen in korte tijd kennen. Je sluit haar in je hart en leeft vol overtuiging met haar mee. Maar het stoeien met haar twitterverhaal, de moeizame kanten van haar liefdesleven en de hechte band met haar vriendinnen maken op den duur plaats voor spanning. Wat is er eigenlijk met die twee meiden gebeurd? Wat verbergt Joep voor Didi? En hoe sociaal wenselijk is Twitter eigenlijk?

'Miss Communicatie' is een heerlijke chicklit met een flinke dosis spanning die ervoor zorgt dat je in het verhaal wordt vastgezogen tot je weet hoe de vork in de steel zit. Het boek is niet alleen ontzettend vermakelijk, maar stuurt ook in op bewustwording van het digitale gedrag.