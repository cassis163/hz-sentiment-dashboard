Dit is een één van die unieke boeken die moeilijk of zelfs helemaal niet binnen een hokje is te plaatsen. Want is dit nu fantasy? Of is dit meer een literaire roman? Is het voor volwassenen of jongvolwassenen? Het is en blijft allemaal onduidelijk en eigenlijk maakt het ook niet uit natuurlijk. Laten we het erop houden dat dit een zeer verbeeldingsrijk boek is!

Het gaat allemaal over een man die terugdenkt aan zijn kindertijd. Rond zijn zevende kwam deze jongen in contact met de buren, de Hempstocks, die aan het einde van het pad wonen. Hij maakt kennis met een meisje van 11, Lettie, haar moeder en haar oma, die daar allemaal al eeuwen lijken te wonen. De jongen raakt snel bevriend met Lettie en zij wil hem graag de oceaan laten zien in hun achtertuin. Dit is een begin van een magisch-surrealistische vertelling die buitengewoon meeslepend is. Eentje die ook buitengewoon vaardig en aanstekelijk beschreven is. Mooi boek dit!