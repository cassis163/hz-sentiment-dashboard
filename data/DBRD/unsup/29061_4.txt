Voor dit boek hebben de auteurs Lizzy van den Ham & Lily Frank de handen ineengeslagen, en wat hebben ze dat goed gedaan! Beiden hebben ze een heerlijk vlotte schrijfstijl en je hebt als lezer er totaal geen last van dat de twee verhaallijnen door twee verschillende auteurs zijn geschreven, het leest gewoon zo lekker weg, echt heel erg knap gedaan!

Er staat een schoolreis voor de boeg naar Brussel voor de twee Haagse scholen: Het Thorbecke College en het Haags Lycheum. Dit is zeker in het begin bij lange na niet voor iedereen zo leuk als dat je zou denken. Zo hebben we Liv, een 5e jaars Havo studente van het Thorbecke College. Ze komt erachter dat haar oh zo knappe grote rivaal Kim Ji Ho van het Haags Lycheum ook meegaat op de schoolreis, ze stond tegenover hem op Den Haags Got Talent en heeft van hem verloren. Je kan je wel indenken hoe dat voor Liv moet voelen. Maar een van haar beste vriendinnen Chloe gaat gelukkig ook mee dus ze besluit er maar het beste van te maken. Maar gunt Kim haar dit wel?

“Nog een uurtje. Dan kun je weer vastplakken aan je Siamese wederhelft. Ja hoor. Daar was hij weer. De Kim die ze kende.’Als je dat zo interessant vindt, zou je het boek Een eens moeten lezen. Van Sarah Crossan, over Siameze tweelingen, kaatste ze terug’. Of is dat nog te moeilijk voor je? Er zit namelijk wel een beetje niveau in.'” -blz.52-

We volgen hiernaast ook het verhaal van Anne, voormalig muzieklerares aan het Haagse Lycheum, die nog niet al te lang geleden op een zeer lullige, maar totaal vage manier is ontslagen. Gelukkig heeft Anne nu een superleuke baan als muziekdocente aan het Thorbecke College. Ook zij komt er achter dat dit wel eens een heel ongemakkelijk en vervelend reisje kan gaan worden. Sjoerd, de man die haar baantje heeft ingepikt, gaat namelijk ook mee. Anne is woest en al helemaal als ze erachter komt dat ze haar baan is verloren aan het neefje van de directeur van het Haags Lyceum.

“Hoe meer Anne Sjoerd leerde kennen, hoe meer ze zag dat hij een goede leraar was. Enthousiast, maar ook streng en rechtvaardig. Hij had die natuurlijke, autoritaire uitstraling die je nodig had om je staande te houden in het onderwijs. De enige keer dat ze hem verlegen of onzeker had gezien, was tegenover haar. Typisch…” -blz.99-

Gaat dit alles voor Anne en Liv inderdaad een reisje naar de hel worden zoals ze beiden lijken te vermoeden, of brengt dan toch ieders wederzijdse liefde voor muziek hier verandering in?

Wat ik bovenal heel erg knap gedaan vond was dat in dit boek niet alleen de romantiek centraal staat, maar er ook een aantal wijze levenslessen inzitten waar best veel mensen wat aan kunnen hebben, het zit echt goed in elkaar! Maar voor nu hou ik toch echt op met mijn gebabbel en raad ik jullie aan dit boek ook lekker te gaan lezen. Het is door de intieme momenten geschikt voor vele leeftijden, wat het heel erg verfrissend maakt. Dit boek krijgt een mooie plek in mijn boekenkast

Het lied van mijn hart is een aanrader voor 16 jaar en ouder en natuurlijk voor iedereen die van heerlijk weglezende feelgoodromans houden