Hoe leuk wil je het eerste hoofdstuk van een jeugdboek hebben? Zo leuk als het eerste hoofdstuk van 'Kasper wordt een kip'! De tekst, maar ook de illustratie die bij de beide eerste hoofdstukken staat, is zó grappig dat je echt heel benieuwd bent wat er verder in het boek gaat volgen. Het is een binnenkomer om U tegen te zeggen en hier kan menig auteur nog wat van leren!

Kasper Verhoeven is dus géén jongen zoals andere jongens. Hij kan namelijk in een dier veranderen. Het lastige daaraan is alleen, dat het op de meest slechte momenten gebeurt en hij kan niet echt voorzien in wat voor dier hij zal veranderen. Op die manier ontstaan natuurlijk de meest genânte en soms gevaarlijke situaties.

Gelukkig heeft Kasper een schare trouwe vrienden die hem willen helpen. Jammer genoeg ligt zijn aartsvijand Dylan op de loer met minder goede bedoelingen. Deze weergave van vriend en vijand is wel erg leuk gedaan en geeft ook wel een soort dynamiek weer die vaak terug te vinden is in een klas van die leeftijd. Je kan nu eenmaal beter opschieten met de ene persoon dan met de andere. De personages zijn geen echte karikaturen en dat is best knap gedaan. Ook al heeft elk personage wel zijn sterke punten, er komen ook genoeg punten aan bod die je niet direct had verwacht. Dit houdt het interessant en zorgt soms voor kleine verrassingen.

De illustraties van Sarah Horne zijn in grijstinten, maar toch mis je de kleuren niet. Door het subtiele gebruik van alle schakeringen zie je de kleuren als het ware voor je. De slang is gewoon groen, toch?
De illustraties zijn vrij eenvoudig, maar passen erg goed bij de tekst en er zitten vaak kleine grapjes in verscholen zodat het toch een waar genoegen is om ze aandachtig te bekijken. Je ontdekt echt leuke details, waar veel zorg aan is besteed. Vooral het haar van Kasper is knap gedaan, elke keer precies hetzelfde!

Het verhaal is natuurlijk op zich al grappig, maar door de schrijfstijl van Sam Copeland wordt het nog grappiger! Hij neemt met momenten een loopje met de lezer. Door de voetnoten denk je soms dat je in een soort bizarre komedie terecht bent gekomen.

'Kasper wordt een kip' is een doldwaze rit door het leven van een bijzondere jongen. Het is onmogelijk om te stoppen met lezen en je lacht gewoon luidop om sommige subtiele grapjes. De opvallende cover belooft veel goeds en het verhaal maakt het meer dan waar! Als je één jeugdboek leest dit jaar uit deze leeftijdscategorie, zorg dan dat het dit boek is!