Het begon allemaal met een droom over een knappe vampier en een meisje dat verliefd op hem werd, een gevaarlijke liefde. Deze droom behoorde toe aan Amerikaanse huismoeder Stephenie Meyer. Omdat Meyer haar droom maar niet kon vergeten besloot zij het uit te werken tot een verhaal. En zo werd haar droom een vierdelige jeugdserie die in Amerika enorm populair is en de harten van vele tieners en volwassen heeft veroverd. Een jeugdserie die ook in Nederland bij jong en oud in de smaak zal vallen. De vertaling van de eerste twee delen, Twilight en Nieuwe maan, zijn net in Nederland verschenen.
Isabella Bella Swan verhuist van het zonnige Phoenix naar het saaie regenachtige Forks. Bella ziet erg tegen deze verhuizing op en verheugt zich er niet bepaald op om in Forks te gaan wonen. Dan leert Bella op haar nieuwe school de mysterieuze Edward Cullen kennen en verandert haar leven compleet. Bella is enorm gefascineerd door Edwards knappe verschijning. Er is iets aan Edward dat haar enorm aantrekt. Ze kan hem maar niet uit haar hoofd zetten, het lijkt wel een obsessie. Beetje bij beetje ontdekt Bella het mysterie achter de knappe Edward en de twee worden erg close. Als Bella ontdekt wat Edward is, een vampier, zegt haar innerlijke instinct dat ze moet oppassen en afstand moet nemen. Maar het kan Bella al snel niet meer schelen hoe gevaarlijk haar relatie met Edward is. Ze is stapelverliefd en niets of niemand kan haar van hem scheiden.
Dit boek bezit een krachtig plot. Wat begint als een romantisch liefdesverhaal tussen twee tieners verandert al snel in een boeiend avontuur vol duistere gebeurtenissen. De combinatie liefde en vampiers blijkt een interessant en origineel thema te zijn.
Het verhaal is misschien niet altijd even spannend, maar interessant genoeg om de aandacht van de lezer te behouden. Bovendien heeft Stephenie Meyer met Bella en Edward twee boeiende personages gecreëerd die je niet snel zult vergeten. Gedurende het verhaal lezen we hoe hun liefde voor elkaar groeit maar daarmee worden ook de problemen en de belemmeringen van hun relatie groter. Is een relatie tussen een mens en een vampier wel mogelijk? Dit is een vraag waar Bella en Edward erg mee worstelen.
Twilight is wat je noemt een echte pageturner. Een heerlijk boek dat lekker wegleest en moeilijk weg te leggen is. Naar mijn mening vooral geschikt voor een vrouwelijk doelgroep. Maar eigenlijk voor iedereen die van een spannend liefdesverhaal met een sexy vampier in de hoofdrol houdt aan te raden.
Crime? Nee! Mysterie? Ja! Thrillerelementen? Ja! Duistere gebeurtenissen? Ja! Driemaal is scheepsrecht.