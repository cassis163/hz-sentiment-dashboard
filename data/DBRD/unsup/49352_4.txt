“Mag ik ècht helemaal alleen een brood bakken?” vraagt mijn tienjarige dochter verbaasd. Niet dat ze nooit iets alleen mag doen in de keuken, maar volledig zelf een recept maken en dan ook nog brood is een primeur.
We hebben het boek Samen brood bakken eerst doorgelezen. Ondanks dat het bedoeld is om met kinderen te bakken, het is zeker geen kinderachtig boek. De eerste twintig pagina’s vertellen een grondig verhaal over meel, water, gist en zout. Er staan leuke proefjes in om te zien hoe gist en andere rijsmiddelen werken. En heel veel stap-voor-stap foto’s wat niet alleen voor kinderen maar ook voor de minder ervaren bakker een uitkomst kan zijn.

Het recept en de bereiding voor basisbrood komt zeer uitgebreid in beeld en is onderverdeeld in fases: hoe maak je het deeg?, hoe kneed je het deeg?, hoe maak je van het deeg een mooi brood?, hoe maak je het brood klaar voor de oven? en hoe bak je het brood?. We zijn dan bijna tien pagina’s verder.
Vervolgens hoofdstukken met recepten voor ontbijt, lunch & broodtrommeltjes, thee met vriendjes & vriendinnetjes en zoetigheden. Tot slot een beetje summiere bladzijde met enkele adressen van molens en een register.

We kozen het absolute beginnersbrood: sodabrood.

Sodabrood in 60 minuten
Dit eenvoudige recept is ideaal als je in een handomdraai een heerlijk, warm, rustiek brood op tafel wilt zetten. Het is ook een prima manier om vertrouwd te raken met het bakken van brood. Probeer dit recept en je zult nooit meer naar een bakker gaan voor een brood!

Ingrediënten:
400 g tarwebloem, plus wat extra om het deeg te bestuiven
8 g/2 theelepels zout
6 g/1 eetlepel baking soda (gezeefd als er klonten in zitten)
300 g/300 ml melk

Benodigdheden:
houten lepel
grote mengkom
diepe braadslee
bakplaat bekleed met bakpapier
plastic deegkrabber

Voor 1 klein brood
1. Verwarm de oven voor tot 250°C/gasstand 9. Zet een diepe braadslee onder in de oven.
2. Neem de grote mengkom en meng daarin met een houten lepel bloem, zout en baking soda en zet opzij. Dit is het droge mengsel (A).
3. Meng de melk door het droge mengsel tot je net een samenhangend deeg hebt (B).
4. Schraap het deeg met een plastic deegkrabber uit de kom en leg het op de met bakpapier beklede bakplaat. Strooi er flink wat bloem over (C).
5. Schuif de bakplaat in de voorverwarmde oven en giet een kopje water in de hete braadslee voor de nodige stoom (vraag een volwassene je hierbij te helpen). Verlaag de oventemperatuur tot 200°C/gasstand 6 en bak het brood 20-30 minuten.
6. Haal voorzichtig het brood uit de oven met behulp van ovenwanten (vraag een volwassene je hierbij te helpen). Tik op de onderkant. Als het hol klinkt, is het gaar.
7. Laat het brood afkoelen op een rooster voordat je het aansnijdt (vraag een volwassene je hierbij te helpen).
[de letters verwijzen naar foto's]

Sodabrood is dan wel eenvoudig te maken, we moeten wel even zoeken naar baking soda oftewel natriumbicarbonaat. Uiteindelijk komen we bij de drogist terecht waar we voor €3,20 eigenaar worden van een pakje wit poeder. Volgende keer als ik bij de toko kom, toch maar daar inslaan (ja ja ons ben zúnig). Eenmaal thuis blijkt de tarwebloem op en neem ik in plaats daarvan speltmeel.

Dochter is zo trots als een pauw: “kijk mijn eigen brood” en inderdaad een geweldig zeer rustiek brood. Er zit wel een bijzondere smaak aan, een beetje zepig en zoutig. Hmmm, zou ze wel goed hebben afgewogen of hoort dat zo bij een soda brood?

Ook ikzelf vind het een leuk boek met best uitdagende recepten als gekarameliseerd uien-roggebrood. Hiervoor moet je de tijd uittrekken want dan heb je zuurdesemstarter nodig (5 dagen) en een voorgisting (1dag). Het leek me altijd zo veel gedoe zo’n zuurdesemstarter maken maar nu ik het letterlijk voor me zie op de plaatjes valt het best wel mee. Misschien toch eens proberen?

Wat we zeker nog eens gaan maken zijn de frambozenbroodjes en zelfgebakken pitabroodjes lijkt ons ook veel lekkerder dan die rare kleffe dingen uit de supermarkt. Kortom een leuk boek voor mini-bakkers in de dop en tegelijkertijd geschikt voor iets grotere bakkers.