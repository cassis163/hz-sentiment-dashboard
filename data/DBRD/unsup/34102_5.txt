Eerst en vooral moet er mij iets van het hart. Ik lees in het Engels en dus viel het me bij het schrijven van deze review op dat het personage dat ik ken als Roger, in de Nederlandse versie Jake genoemd werd. Waarom vraag ik me dan af? Klonk Jake Amerikaanser? Hipper? In mijn hart zal Roger altijd Roger zijn. Die naam paste zo goed bij hem. En nu, de echte review. Ik ging mijn reis met Jake als tussendoorboekje lezen. Om de kloof tussen twee zwaardere boeken op te vangen. Ik dacht eigenlijk dat het een soort van chick lit was. Een licht verteerbaar boek, dat je snel tussendoor kon lezen. Wel, mijn reis met Jake bleek toch een iets ander boek te zijn dan ik oorspronkelijk dacht.

Amy heeft recent haar vader verloren in een verkeersaccident. Haar moeder is reeds verhuist naar hun nieuwe woning in Connecticut, waar haar broer verblijft in een afkickcentrim. Aan het begin van de zomer moet ook Amy afzakken naar hun nieuwe woonplaats. Er is slechts een probleem. Amy rijdt niet meer met de auto sinds het ongeval van haar vader. En daar komt Jake het verhaal binnen. Jake is een oude vriend van de familie en zijn vader woont aan de Oostkust. Hij zal Amy tijdens een vier dagen durende rit naar Connecticut brengen. Maar de dingen gaan net iets anders dan Amy’s moeder gepland had. Het begint met een klein omweggetje, maar zorgt ervoor dat ze aan een routetrip beginnen. Een routetrip die ervoor zorgt dat zowel Amy als Jake hun demonen onder ogen moeten zien.

Natuurlijk is een groot gedeelte van dit boek een heerlijk zomer boek. Licht verteerbaar en soms met een hele hoge aaibaarheidsfactor. Maar het is niet allemaal rozengeur en maneschijn. Neen, Morgen Matson heeft een verhaal geschreven met echte, menselijke emoties en angsten. Het had heel makkelijk geweest om het verhaal volledig rond Amy en het verdriet van haar vader te laten draaien. Maar ook Jake krijgt een plaatsje in de spotlights. Hij is niet enkel de jongen die Amy meeneemt op een roadtrip. Neen, hij heeft zijn eigen problemen en gevoelens waar hij mee in de knoop ligt. Niet enkel Amy heeft nood aan verwerking en een nieuwe start. Maar ook Jake heeft wat tijd nodig om zijn gedachten op een rijtje te krijgen. Daarnaast wordt het verhaal aangevuld met geweldige zij-personages. En die zij-personages zorgen ervoor dat het zo een onvergetelijk verhaal is. Iedereen krijgt zijn eigen kleine verhaallijn, maar allemaal dragen ze ook bij tot de verdere ontwikkeling van Jake en Amy.

Dit boek is tot de nok gevuld met foto’s, muzieklijstjes, tekeningetjes en kleine prullaria die Amy en Jake verzamelen tijdens hun trip. Al deze kleine zaken dragen bij tot een unieke leeservaring en zorgen ervoor dat je echt het gevoel hebt mee op reis te zijn. Deze kleine details zijn zelf zo belangrijk voor het verhaal dat ze het einde van het verhaal bepalen. Ik dacht namelijk dat het boek eindigde met een open einde. Maar toen draaide ik de laatste pagina en daar was het antwoord waar ik al die tijd op hoopte. Het perfecte einde voor mij!

Mijn reis met Jake was bedoelt als een snel tussendoortje, maar gaat recht mijn top 10 van 2015 in!