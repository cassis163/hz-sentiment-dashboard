De keukenprins van Mocano, Mathilde Masters en Georgien Overwater
De grote ontsnapping.
Dit boek is het vierde deel uit een reeks.
Het is fijn dat er in het begin van het boek het een en ander uitgelegd wordt over de hoofdpersoon en zijn situatie.
Het boek staat vol met eenvoudige, komische tekeningetjes in zwart/ wit die goed aansluiten bij de tekst. Bijna als een stripverhaal. Het boek is opgedeeld in 20 hoofdstukken.
Er staat een recept in van een overheerlijke appelcake die Max maakt.
Max komt in Het Instituut te wonen. Een weeshuis waar met zeer strenge hand geregeerd wordt. Max lapt de regels aan zijn laars en brengt heel wat leven in de brouwerij. Omdat hij heel vervelende straffen krijgt, bedenkt Max een plan om te ontsnappen, samen met zijn vriend, El Sid. Zijn vriend is zijn familie kwijtgeraakt en in het weeshuis ondergebracht. Hier wordt in het verhaal de schrijnende situatie van hoogopgeleide mensen verteld, die hun land uit moeten, omdat ze anders denken dan de regering.
Gelukkig krijgen ze hulp van buiten Het Instituut en het loopt allemaal goed af. El Sid vindt zijn familie terug en Max mag weer bij Kokkie wonen. Het Instituut wordt een gezellige school, nadat de directrice is ontslagen.
Een bizar verhaal, dat leest als een trein. Je moet gewoon weten hoe het afloopt!