Fallon van Soraya Naomi is het eerste deel van de Chicago Syndicate Serie. Een sexy en spannend verhaal over de liefde tussen Fallon en Luca.

Wanneer Fallon een avondje op stap is met haar beste vriendin Teagan ziet ze aan de bar een zeer aantrekkelijke man. Hij redt haar van een handtastelijke kennis en hij helpt haar en haar vriendin daarna ook nog eens in een taxi. Het eerste contact is gelegd. Toeval? Als ze hem de volgende dag tegenkomt in haar favoriete koffiezaakje, weet ze zeker dat ze geïnteresseerd is. Ze wil hem beter leren kennen. Luca en Fallon worden verliefd en ze krijgen een passievolle relatie.

Hij houdt van haar onbevangenheid zowel in het leven als in de liefde. Zij houdt van zijn kracht en tederheid. Haar wereld is open, transparant. Zijn wereld is gesloten, geheim. Haar gezicht is een open boek. Hij draagt een masker en laat zich nooit helemaal zien. Door zijn geheimzinnigheid ontstaan er langzaam scheurtjes in hun relatie. Fallon heeft het gevoel dat Luca iets verbergt en vindt het steeds lastiger om hem te vertrouwen. Toch drukt Fallon haar twijfels keer op keer weg, maar op de achtergrond blijft het knagen.

“Ik zit tot over mijn oren in een wereld waarvan ik niet eens wist dat hij zo dichtbij mij bestond ...” Soraya Naomi

Luca probeert Fallon angstvallig uit zijn wereld te houden. Een wereld vol gevaar en geheimen. Waar zwakte wordt afgestraft. Toch kan Luca niet voorkomen dat Fallon, zonder dat zij het zelf weet, in zijn wereld wordt getrokken. Kan Luca haar de waarheid vertellen zonder dat ze haar vertrouwen in hem helemaal verliest? Wat als zijn leven haar leven in gevaar brengt?

New Adult, thriller, feelgood? Fallon van Soraya Naomi laat zich niet makkelijk in een hokje stoppen en dat maakt dit boek juist zo leuk. Fallon wordt zowel vanuit Luca als vanuit Fallon verteld. In het begin van het boek voert de liefde tussen Luca en Fallon de boventoon. Maar als hun levens meer en meer met elkaar verweven, krijgt de spannende verhaallijn volop de ruimte. Soraya Naomi weet de gevoelens van Fallon en Luca mooi op papier te zetten. De passie spat regelmatig van de bladzijden af. Het verhaal wordt goed opgebouwd en het einde bevat een zeer verrassende twist waardoor je dolgraag direct wil doorlezen in het boek Luca, deel 2 van deze serie. Fallon van Soraya Naomi is een fijn boek om heerlijk mee op de bank te kruipen en krijgt van mij 4 sterren.

Deze recensie schreef ik voor, en is terug te vinden op, de blog In de Boekenkast: https://indeboekenkast.wordpress.com