Ik ben fan van deze schrijfster. Haar fijne schrijfstijl, onverwachte plotwendingen, mooie karakters en verbluffende ontknopingen… Ik verheugde me op dit nieuwe boek van haar. En ja hoor. Ik zat er direct middenin.
Het verhaal wordt vanuit wisselend perspectief verteld. Door Clara in het heden, vanaf de dag van het ongeluk, en de daar naartoe leidende periode door Nick. Dan blijkt hoe weinig Clara van haar man weet. En op dat moment weten de lezers ook veel meer dan zij, wat een extra dimensie toevoegt.
Kubica beschrijft prachtig Clara’s wanhoop, verdriet, onmacht en angst die haar door het lijf gieren, haar nog onstabiele lichaam dat pas een paar dagen geleden bevallen was van haar tweede kind. Hoe de aanvankelijke boosheid om het roekeloze rijgedrag van Nick zich mengt met haar verdriet en langzaam verandert als ze er steeds meer van overtuigd is dat er een luchtje zit aan het ongeluk.

Uit Nicks’ stukken blijkt hoe zorgzaam hij was, dol op zijn gezin, maar steeds meer grote geheimen bewaart. Zijn toon wordt steeds wanhopiger als hij geen uitweg ziet om zijn bedrijf en gezin te redden.

Kubica’s fijnzinnige, diepgaande schrijfstijl maakt het verhaal heel realistisch. Zij neemt alle tijd in haar beschrijvingen, haar timing is ongeëvenaard. Hiermee bouwt zij stapje voor stapje de spanning op. Ik leef mee met de laatste zware loodjes van de zwangerschap, het slaapgebrek, de totale vermoeidheid terwijl er ook nog de vierjarige Maisie ronddartelt. De wanhoop van zowel Nick als Clara springt je tegemoet.

In Clara’s doodvermoeide, verhitte, wanhopige brein speelt zich de een na de andere verklaring af die het verhaal, samen met het trauma van Maisie, uiteindelijk leiden naar een zinderende ontknoping, die zowel onthutsend is als onverwacht.

De hoofdletter R staat elke keer in spiegelbeeld in de titels van de hoofdstukken, een grapje dat ook gebruikt wordt in Kubica’s andere boeken. Ik moet erom glimlachen. Het voelt gelijk vertrouwd.

Ja. Ik ben groot fan van de boeken van Mary Kubica.

(Typefout in de titel op de rug van het boek: ’Laatse leugen’ …..)