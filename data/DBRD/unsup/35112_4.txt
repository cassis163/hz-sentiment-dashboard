Het boek
Op het moment dat de 13-jarige Emanuel een Thora voor zijn verjaardag krijgt, kan hij nog niet bevroeden dat zijn Joodse achtergrond zo’n cruciale rol in zijn leven gaat spelen. Langzaamaan wordt de sfeer in Europa grimmiger en ook Rotterdam wordt uiteindelijk het toneel van ­een allesomvattende oorlog.

Enkele jaren geleden kreeg auteur en Rotterdammer, Chris Buitendijk, een oude Thora in zijn bezit. Met name het feit dat er een naam in de oude Joodse Bijbel stond geschreven, intrigeerde de auteur dermate dat hij op zoek ging naar de geschiedenis achter die naam. Hij wilde zien te achterhalen aan wie het boek ooit toebehoorde en hoe het leven van deze Emanuel eruit zag.

Met name omdat niet meer alle informatie te achterhalen bleek, werd ‘Emanuel’ een half-fictionele roman over een man in het Rotterdam van vóór en tijdens de Tweede Wereldoorlog. Tegelijkertijd vertelt het boek een verhaal van alle tijden, een verhaal over het opgroeien van een jongen, over liefde en het kwijtraken van de liefde, over schuld en vergeving. Hoe blijf je overeind als de wereld wankelt?

Visie van de recensent
'Emanuel' is een geraffineerde combinatie van fictie, non-fictie én zelfonderzoek. In een bijzonder soepele schrijfstijl vertelt debuterend schrijver Chris Buitendijk het verhaal van Emanuel Cats, een Rotterdamse jood die opgroeit in het interbellum.

Wat dit boek naar mijn mening heel bijzonder maakt, is de transparantie waarmee Buitendijk zijn verhaal doet en de wijze waarop hij het non-fictionele gegeven dat de schrijver een oude Thora in zijn bezit krijgt, tot het fictioneel doen herleven van Emanuel Cats vloeiend in een geheel vat. Daarnaast komt de lezer heel veel te weten over de Joodse gebruiken en rituelen, die op natuurlijk wijze aan de orde komen.

‘Emanuel’ is een ontroerend relaas over de jongen en de man Emanuel, het jodendom en het Rotterdam van rond de Tweede Wereldoorlog.

Over de auteur
Buitendijk (Rotterdam, 1979) werkt op een grafisch ontwerpbureau en houdt zich naast het beeldende werk bezig met tekstredactie. Ook werkte hij geruime tijd voor het voormalig Historisch Museum Rotterdam. Vanuit die functie werd hij een van de initiatiefnemers en schrijvers van een verhalenbundel over de Zandstraatbuurt. Na meerdere reizen door Israël heeft Buitendijk jarenlang klassiek Hebreeuws gestudeerd en zich verdiept in Joods ­Rotterdam. (Oud) Rotterdam en het Jodendom vormen de rode draad in zijn werk. Emanuel is zijn debuut.

Uitvoering
Paperback, 324 pagina's
Uitgeverij Douane
ISBN10 9072247833
ISBN13 9789072247834