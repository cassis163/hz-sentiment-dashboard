Huib Stam kwam in tien jaar tijd heel veel kilo's aan en kreeg daar gezondheidsklachten van. Het lukte hem niet om de kilo's via een dieet weer kwijt te raken en hij besloot het traject van een maagverkleining in te gaan. Na die operatie verloor hij veertig kilo en voelde zich tien jaar jonger, en weer fit en gezond. Operaties die uitgevoerd worden met als doel het gewicht te verminderen noemen we 'bariatrische chirurgie'. Het doel van deze operaties is niet om een sociaal aanvaardbaar uiterlijk te krijgen, maar wordt uitgevoerd om de gezondheid van de patiënt aanzienlijk te verbeteren. Er zijn nogal wat voorwaarden waar je aan moet voldoen om in aanmerking te komen voor een dergelijke operatie. In 2016 werden er in Nederland zo'n 12.000 van deze operaties uitgevoerd. Dat lijkt veel maar onderzoeken wijzen uit dat wel 300.000 mensen in aanmerking zouden kunnen komen voor een dergelijke ingreep.

Huib Stam besloot een boek te schrijven over zijn ervaringen met een maagverkleining. Hij schreef al eerder boeken over voeding en mag zich met recht een man met veel kennis van zaken noemen. Tien jaar lichter gaat over veel meer dan alleen de maagverkleining en de gevolgen daarvan. Het begint met een kort hoofdstuk over het waarom van de beslissing tot een dergelijke ingrijpende operatie. We krijgen wat cijfers waar je van schrikt en echt even bij stil moet staan. Zo lezen we dat de kans dat een dikke man weer op zijn normale gewicht komt door te diëten 1 op 210 is. Bij een vrouw is dat 1 op de 124. Voor zeer dikke mensen is dat nog veel erger. Bij mannen 1 op de 1290 en bij vrouwen 1 op de 677. Kortom, het is een hopeloze zaak dat diëten.

We krijgen in de volgende hoofdstukken een bom van informatie over ons heen. Gesprekken met deskundigen zoals Dr. Frank van Berkum, internist in Hengelo en bekend van zijn dieetboeken. Van Berkum verdiept zich al jaren in het fenomeen obesitas. We lezen waarom we zo dik worden en Huib Stam hamert op preventie. Hij legt ook de verschillen uit tussen een gastric bypass en een sleeve. Deze laatste operatie heeft hij zelf ondergaan. Ook Hanneke Groenteman komt aan het woord. Zij onderging 10 jaar geleden al een operatie en is er een gelukkiger mens van geworden. Is het dan allemaal rozegeur en maneschijn? Voor velen wel maar Huib Stam stipt ook de problemen aan die kunnen ontstaan.

Zeer herkenbaar is ook het hoofdstuk 'De wilskrachtspier en het gewichtsstigma'. Over fatshaming, de opmerkingen, het schuldgevoel en altijd dat stemmetje "eigen schuld, dikke bult". Een gesprek met bariatrisch chirurg Pim van Rutte maakt veel duidelijk over de operatie zelf en de levenslange gevolgen ervan. Uitermate informatief is het verhaal dat beschrijft hoe het Huib Stam na zijn operatie verging. Iedereen die een bariatrische ingreep heeft ondergaan of dat nog voor zich heeft kan in dit hoofdstuk lezen hoe het leven van Huib Stam er uit is gaan zien. Wat kun je nog eten en waar moet je op letten? Hoe voelt het om zoveel kilo af te vallen in korte tijd? Is het leven nog wel leuk?

Het boek springt een beetje van de hak op de tak maar nergens is dat verwarrend. Het lijkt wel of Huib Stam af en toe over zijn woorden struikelt omdat hij zoveel te vertellen heeft en het liefst alle informatie tegelijk aan de lezer wil voorleggen. Zelfs de noten, toelichtingen en verwijzingen waar het boek Tien jaar lichter mee afsluit zijn de moeite van het lezen waard. Een boek dat voor iedereen interessant is om te lezen. Zeker voor mensen die te maken hebben met overgewicht maar ook voor hen die zich verdiepen in het voorkomen ervan.