Zoals veel werkende moeders voelt Alex zich schuldig dat ze niet genoeg tijd heeft voor haar dochter en als Lacy tijdens een missverkiezing actie voert dan voelt ze dat ze niets van haar tienerdochter begrijpt en denkt ze dat ze ver uit elkaar gegroeid zijn.
Totdat haar dochter ontvoerd wordt en ze alles op alles moet zetten om haar terug te vinden. Ze moet daarvoor een keuze maken die waarschijnlijk iedere moeder zou maken maar die haarzelf een enorm schuldcomplex bezorgt.

Een thriller waar de vonken van af spatten. Scott Frost schrijft heel boeiend en laat het verhaal volledig voor je tot leven komen. Het verhaal leest heel gemakkelijk weg en houdt de aandacht voortdurend volledig vast. De scores op leesbaarheid en spanning zijn heel hoog, maar op het gebied van diepgang en originaliteit wat minder. Dit thrillerdebuut smaakt naar meer.