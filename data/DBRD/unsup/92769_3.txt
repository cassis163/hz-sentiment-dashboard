De vlucht van Omid door Lysette van Geel

‘Dit prachtige verhaal laat je zelf mee vluchten met de tienjarige Omid.’ Dat staat te lezen op de cover en dit is helemaal waar.
Een geweldig idee van Lysette om dit onderwerp te kiezen om haar debuut te schrijven.

Wij leven allemaal samen in een wereld waarin meer en meer mensen met de vluchtelingenproblematiek te maken krijgen. En jammer genoeg maken de dingen die we niet kennen ons vaak angstig, zonder concrete aanleiding, maar wel met allerlei emoties die ons denken gaan beïnvloeden.
De vlucht van Omid is geschreven voor kinderen vanaf 10 jaar (volwassenen moeten dit boek ook lezen hoor), net dat maakt het extra goed. Als je jong genoeg een blik achter de verhalen in de krant en het nieuws kan werpen dan kan je je een vollediger beeld van iets vormen, een minder angstaanjagend beeld, misschien zelfs wel een begripvolle blik krijgen.

Het verhaal is begrijpelijk genoeg geschreven voor jongere kinderen maar leest ook vlot weg voor ouderen. Je krijgt een insiders-blik in een complex verhaal en dat op een makkelijk vertel-manier die nooit te eenvoudig wordt.
Tussen de lijntjes wordt er heel wat extra informatie gegeven, worden er meer dingen duidelijk, voor wie het (al) wil en kan begrijpen.
Door deze inside-blik in de vlucht van een Iraanse jongen naar Nederland ga je mensen die (moeten) vluchten nooit meer hetzelfde bekijken. Je gaat ze bewonderen voor hun moed, kracht, overlevingsinstinct en aanpassingsvermogen.

Kinderen zijn wijs, moedig, krachtig en hoopvol. Dat lees je in dit boek. Kinderen kunnen ook nog wijzer, krachtiger, positiever, empatischer en toleranter worden. Dat gebeurt door het lezen van dit boek.
Jong geleerd is oud gedaan, dit boek maakt onze kinderen klaar om de wereld op een mooiere manier mee vorm te geven.