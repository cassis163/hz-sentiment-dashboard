In een heel opmerkelijke schrijfstijl met korte krachtige zinnen is het een boek over Peter Kram. "Prive-detective" roept associaties bij mij op als stoer en onverschrokken maar dat is geheel niet waar. Een zoektocht naar wie hij is een belangrijke hoofdlijn.
Het verhaal begint met een opdracht die al snel verzuurd als documenten op een bizarre, chaotische en ook wel hilarische manier hem ontstolen worden. Om de betaling binnen te krijgen word hulp van "vrienden" ingeroepen en ontwikkelt het zich tot een complete chaos. Dacht je dat je weet wat speelt dan wordt er een volgende stap bedacht die alleen maar leidt tot meer complicaties waarbij niemand meer weet wat te doen, en er geen beslissingen genomen worden.
Ondertussen neemt Peter een tweede klus aan, waarbij hij zichzelf tegen komt. Tussen de waarzegster en de verzorgende bezoeken aan zijn beginnend dementerende vader door, krijgen we zicht op de jeugd van Peter - onder de aanwezigheid van 2 dominante ouders een naar binnen geslagen persoonlijkheid - zijn vertwijfelingen, zijn zoeken, zijn dwanghandelingen en angsten. "Wat te doen" blijft een hele poos de vraag in al de stuurloze situaties om heen, totdat hij - denkende dat hij iets gevonden heeft in zijn leven (de droom waar zijn hormonen van op hol geslagen zijn) actie onderneemt. De bal gaat weer rollen en ontknopingen volgen, zowel in de situaties als in zijn innerlijke leven.

Plus is de kwetsbaarheid en onzelfverzekerdheid van Peter tov het imago dat ik me bij deze andere wereld bedenk, vooral de scene met zijn vader was indrukwekkende. De diverse karakters zijn bijna filmisch uitgewerkt, bijna overtrokken - kunnen zo in een "Amsterdamse B-film" . Met humor is het af en toe zelfs hilarisch, wat een puinhoop. Wel realistisch want dit soort dingen kunnen denk ik niet zo uitgestippeld zijn zoals Hollywood films ons doen geloven.
Daarentegen maakt de schrijfstijl dat ik regelmatig over stukjes heenschoot en terug moest grijpen. Ook het stuurloze / doelloze maakte dat ik ergens totaal de spanning ben kwijtgeraakt, om vervolgens door te schieten naar een plot dat tot ontknopingen leidt maar je ook achterlaat met de laatste 5 bladzijden die de boodschap brengen en andere vragen onbeantwoord laten.
Ach, zoals Peters visitekaartje vermeld: "Voor alle vragen die u niet stelt." Of de verkeerde vragen?
Een genoegzaam boek maar ik moest wel "werken" om bij te blijven.