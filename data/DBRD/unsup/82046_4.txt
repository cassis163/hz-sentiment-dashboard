Uit deze roman blijkt nergens dat het een debuut is voor deze schrijver. Het boek leest lekker door, mede door de niet te lange hoofdstukken en de begrijpelijke tekst. Wanneer er een andere taal aan te pas komt, komt de verklaring een paar regels verder.
Een voorbeeld van een heel mooie zin: 'En ineens voelde ik dat ik Yvonnes hand heb gepakt. Voor het eerst lacht ze verlegen. Verlegen omdat iemands hand in jouw hand intiemer kan zijn dan spannende seks.'

Het boek bestaat uit drie delen. Elk deel met een citaat wat bijzonder toepasselijk is voor het verhaal en een foto op het eerste blad. De foto's zijn op verschillende tijdstippen in zijn leven gemaakt door de auteur. Een foto is pas gemaakt na het schrijven van het boek en heeft zelfs tot een extra ritje naar Deventer geleid voor Sybold Deen. Dit vertelt hij in zijn boeiende nawoord.

In het boek staan goed geschreven dialogen die er mede voor zorgen dat de lezer de hoofdpersoon goed leert kennen. In een gesprek met de vader wordt ook de titel van het boek Tijdloos duidelijk.
Hier en daar richt deze auteur zich rechtstreeks tot de lezer. Dat zorgt voor nog meer betrokkenheid:
'Het spijt me als ik wat te streng overkom. Maar je hebt er zelf voor gekozen om dit te gaan lezen. Of niet natuurlijk.'

De titels van de muziekstukken, door de auteur aanbevolen om naar te luisteren worden in het verhaal verwerkt. Leuk om te zien. Het gebruik van de betreffende titel past helemaal in het verhaal.
Een stukje dat handelt over de lucide droom was heel herkenbaar voor mij.

In dit verhaal wandelt de hoofdpersoon door momenten en plaatsen in zijn verleden om een en ander te kunnen verwerken en helder te krijgen voor zichzelf, waarna hij klaar is voor nieuwe gebeurtenissen in zijn leven.
Ik vond het een mooie roman, anders dan ik gewend ben maar zeker met een verhaal om over na te denken. Ik heb het boek graag gelezen.

'Welkom in Sybolds universum!' zoals op de achterflap staat.

Ik waardeer dit boek met 3,5/5 sterren.