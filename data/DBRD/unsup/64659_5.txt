Een prachtig vertelboek over gevoelens. Een juweeltje om te zien , de uitgesneden hartjes midden op elke bladzijde vormen samen het ‘kloppend hart’ van het boek. Je komt als het ware het hart binnen. Geweldig gedaan en het maakt je gelijk nieuwsgierig naar de rest van het boek. Bij het openslaan van het boek word je direct gefascineerd door alle hartjes, echt prachtig om te zien. Op de achterkant staat de volgende tekst:

Soms is mijn hart gelukkig, soms dapper, soms verdrietig, soms bang en soms heel trots. Mijn hart is een huis waarin al die gevoelens samenwonen. Kom je binnen?

Dit boek gaat over gevoelens, en is geschikt vanaf 4 jaar. Hoe moeilijk is het voor een jong kind om over gevoelens te praten en hoe verwarrend kunnen die soms zijn. Voor een ouder of opvoeder kan het soms ook moeilijk zijn om een ingang te vinden tot het ‘kinderhart’. Dit boek kan hierbij een heel goed hulpmiddel zijn. Door middel van eenvoudige, kinderlijke, maar doeltreffende tekeningen en woorden worden de gevoelens goed weergegeven en verwoord. Bijvoorbeeld het gevoel bang

IEK!

Als ik iets engs zie, slaat mijn hart snel.

Het voelt koud, alsof een kille wind langs mijn nek

omhoogkruipt. Ik ren weg, zo snel ik kan.

DAN IS MIJN HART BANG.

Op de bijpassende tekening zie je een meisje hard wegrennen voor een groot groen monster,

Een boek dat je niet alleen voorleest , maar vooral ook om samen te bekijken en er over te praten.