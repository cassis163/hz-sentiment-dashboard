Vijf sterren. Zonder twijfel. Voor wie van knippen, plakken, schrijven met vulpen, leuke weetjes, mooie illustraties en koken houdt, is dit boek een absolute must-have. Of wanneer je natuurlijk iemand kent die van bovenstaande zaken houdt, dan kan je diegene zeer zeker verrassen met een leuk cadeautje.

Gertrude van der Linden heeft als kok in een professionele keuken gewerkt. Zo’n twee jaar geleden nam zij een baan aan als leidinggevende in een groot hotel dat onderdeel is van een internationale hotelketen. Bij het nemen van deze beslissing, voelde ze al dat het niet de juiste keuze zou worden voor haar eigen geluk. Wanneer je dan dertig wordt en zo stoer bent als Gertrude, gooi je het roer compleet om. Na het opzeggen van haar baan,  werkte zij als illustratrice en zag zij haar tekeningen verschijnen in tijdschriften. Daarnaast begon ze aan een eigen site: Leegbord. Dit alles heeft nu mede geresulteerd in haar eerste boek Mijn Kookschrift.

Mijn kookschrift is op een heel eigen wijze geïllustreerd. Noem het een soort fotocollages; oude en nieuwe foto’s gecombineerd en dan samengesmolten met tekeningen. Er is een hoop aandacht aan besteed. Het boekje is ingedeeld op alfabet. Bij elke letter staan hele handige weetjes of een (basis)recept.
A: informatie over de verschillende soorten Aardappelen en het recept voor Aardappelpuree.
B: Bak- en omrekenmodellen; hoeveel ml wordt er nu eigenlijk met een theelepel bedoeld?
C: voor het bakken van een Cake.
Denk verder aan een Messenoverzicht, Rijstsoorten, Proeven (zoet, umami*, bitter, zout en zuur), een Visindex en Wijn+Dine (welke wijn bij welk recept).
En tussen alles door genoeg ruimte om je eigen creativiteit de vrije loop te laten of “gewoon” uitgeknipte recepten in te plakken.

Bij de G staan de… Gehaktballen 
Nodig voor vier ballen
400 g rundergehakt, 2 el ketjap manis, 2 el grove mosterd, 1 tl zout, 1 tl cayennepeper, 2 eieren, 80 g paneermeel, 3 el roomboter, 1 pot vleesfond

Meng alle ingrediënten (behalve de boter en de vleesfond) en kneed het gehaktmengsel met de hand tot alle ingrediënten goed zijn gemengd en opgelost. Verdeel het gehakt in de gewenste porties en draai er ballen van. Laat de gehaktballen afgedekt 30 minuten rusten in de koelkast. Verhit de boter in een pan en braad de gehaktballen hierin rondom bruin aan. Schenk het fond erbij en laat de ballen onder af en toe keren, met de deksel schuin op de pan, in 45 minuten op laag vuur gaar worden.

Een kort en bondig recept voor een van de meest Nederlandse vleesmaaltijden en niet de eenvoudigste. Want hoe maak je de ballen zo lekker als die van oma? Deze komt heel ver in de goede richting! Zo kort en bondig als dit recept is het hele boekje en dat maakt het een genot om in te bladeren wanneer je toe bent aan mooie dingen en ontspanning.
*Unami is de smaak van de van de heerlijkheid en is gelukkig verdeeld over de gehele tong.