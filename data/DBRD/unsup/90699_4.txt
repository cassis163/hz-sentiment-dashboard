Na Viproom en Stockholm Delete is Topman het derde deel uit een thrillerreeks met het extraordinaire duo Teddy en Emelie in een glansrol. Hij is een gewezen misdadiger, zij een jonge en ambitieuze advocate.

Jonge meisjes worden in Stockholm uitgebuit door een ondergronds netwerk van vakkundige criminelen. Kom je maar enigszins te dicht in hun buurt, dan hangt je leven aan een zijden draadje. Emelie ontmoet Katja, een meisje dat wordt opgeroepen om te getuigen. De advocate doet nogmaals beroep op de professionele diensten van haar ‘maatje’ Teddy. Hij weet perfect hoe het er in de Zweedse onderwereld aan toe gaat. Het samenwerkende tweetal gaat tot aan het gaatje om de waarheid boven te halen. Ook de plaatselijke recherche snelt ter hulp en brengt een topequipe in stelling, die tracht door te dringen in het web. De neef van Teddy, Nikola - die ook een ex-crimineel is - heeft goede voornemens, totdat een topman uit de onderwereld met de poen komt zwaaien. Tevens is er Roksana - afkomstig uit Iran - die samen met haar huisgenoot ‘Z’ ketamine dealt. Een snelwerkend verdovingsmiddel, gebruikt bij chirurgische ingrepen en bij brandwonden. Het middel wordt als drug gebruikt in het uitgaansmilieu. Roksana wordt uiteindelijk ernstig bedreigd.

Hij beschikt over een exclusieve kennis van de criminele wereld in Zweden. Logisch toch, als je eerder als strafrechtadvocaat hebt gepleit? Zo zet Jens Lapidus (1974) een Scandinavisch land neer, dat lang niet zo idyllisch is als het lijkt. Het personage van Emelie komt erg dicht in de buurt van zijn vroegere professionele leefwereld. Teddy daarentegen komt uit de onderwereld, deze man doet er echt alles aan om niet af te dwalen van het rechte pad.
Het nieuwe boek kan probleemloos als afzonderlijk deel worden gelezen. Uiteraard heb je vooraf een mooie bonus, als je de eerdere avonturen van het exclusieve tweetal al achter de rug hebt. In Topman gaat het werkelijk over pure misdaad, waarbij ruwe criminelen voor niets of niemand terugdeinzen.

Een wervelende schrijfstijl, in combinatie met een hedendaagse taal, hierdoor is het puur genieten tijdens het lezen. De stevige plot, mooi uitgeschreven en gespreid over verschillende verhaallijnen, zorgt dan weer voor een stevige portie onderhuidse en echte spanning. De auteur zet helder getypeerde hoofdpersonages neer; waarbij je al heel vlug wordt geconfronteerd met de gevaren die ze lopen. Blijft nog die brandende vraag: is het nu definitief over en uit voor Emelie en Teddy? Dit zou best wel eens kunnen…

Jasper Popma en Clementine Luijten leveren een briljante vertaling af.

Jens Lapidus is uitgegroeid tot een thrillerauteur met een eigen stem(pel). Topman is geen lapsus, maar een vat vol explosieve gebeurtenissen.