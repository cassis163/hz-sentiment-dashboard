Al geruime tijd woont Melanie samen met haar vriend Jean in een prachtig landhuis in Frankrijk. Als Jean terugkomt van een zakenreis, krijgt Melanie de keiharde mededeling dat ze over een paar maanden het huis moet verlaten, hun relatie is voorbij. Jean heeft een ander. Ondanks dat Melanie dit eigenlijk wel aan zag komen is ze toch wel van slag en om haar sores een beetje te kunnen vergeten, nodigt ze Nina, Jessica en Suus uit, haar drie oude vriendinnen van vroeger, om een weekje naar Frankrijk te komen. Ze hebben elkaar al jaren niet meer gezien en moeten nodig weer eens bijkletsen. Maar wat ze niet van elkaar weten is dat bij allemaal het leven momenteel niet over rozen gaat. De eerste dagen als ze weer met zijn vieren zijn, vertellen ze allemaal hoe gelukkig ze wel niet zijn, totdat één van hun besluit de waarheid te vertellen.

‘Eergisteren heeft ze de zekerheid gekregen. Het is echt voorbij.’

Als eerste maak je kennis met de vier vrouwen die een rol spelen in deze roman. Er wordt verteld over hun problemen en laat zien dat bij geen van de vrouwen het leven zo loopt als zij zelf zouden willen. Ook is er Marie, de huishoudster van Melanie. Deze blijft eerst even op de achtergrond maar zij zal een grote rol gaan spelen in Een huis in Frankrijk. Haar gedachten staan bovenaan diverse hoofdstukken cursief geschreven.

Vier vrouwen met allemaal hun eigen verhaal en hun leven zal een grote verandering ondergaan na die week in Frankrijk. Het verhaal is heerlijk vlot geschreven en de voelbare Franse sfeer doet je denken zelf in dit land aanwezig te zijn. Vanaf het eerste moment voelde ik me betrokken bij deze vrouwen en had het gevoel dat ik van dichtbij stond toe te kijken. Als vanzelf leef je als lezer mee met de vrouwen en wil je weten hoe zij hun leven anders gaan inrichten. Marie, de huishoudster, blijkt een bijzondere vrouw te zijn die ik al snel in mijn hart gesloten had.

‘Ik merkte aan haar dat ze echt nog geen idee hoe ze verder moet. Ze bracht het gesprek trouwens handig op mij, dat moet ik haar toegeven. Toch heb ik het idee dat dit gesprekje het begin van een nieuwe periode kan zijn. Ik wacht af…’

Een huis in Frankrijk gaat over de liefde. Liefde voor een ander maar vooral ook voor jezelf. Het is ook een verhaal over acceptatie, vertrouwen en overwinnen. Problemen zijn er om te overwinnen en deze vrouwen doen dit met hulp van elkaar, maar toch ieder op haar eigen manier. Er zijn wel momenten geweest dat ik dacht, dit gaat erg gemakkelijk. De verschillende problemen werden snel opgelost alsof er maar weinig moeite voor nodig was.

De cover geeft een zomers gevoel, net als het verhaal. Een huis in Frankrijk is een vrolijke maar ook ontroerende roman en het stukje romantiek maakt het geheel compleet. Kortom, een aangenaam debuut van deze auteur en ik zie in de toekomst graag meer boeken van haar verschijnen.