Linda Fairstein schrijft superspannende thrillers waarbij ze diep in het onderwerp duikt. Dat ze hiervoor veel onderzoek verricht, blijkt uit de manier waarop ze de opgedane kennis gebruikt om haar verhaal body te geven.
In De Hunt collectie heeft ze zich verdiept in de wereld van de bibliofielen - voor boekenwurmen natuurlijk zeer interessante kost!

Ook nu weer is Officier van justitie Alexandra Cooper de hoofdpersoon, samen met haar medewerker Mercer Wallace en politieman Mike Chapman. Ze raken betrokken bij de overval op een vrouw, in wiens flat later een moord wordt gepleegd. De sporen leiden naar de prestigieuze New York Public Library en naar een oude kaart die miljoenen waard zou zijn wanneer hij compleet is. De kaart is vroeger in verschillende stukken verdeeld door de pater familias van een oude, rijke familie die deel uitmaakt van het bestuur van de NYPL. Familievetes en de jacht op de kaart bemoeilijken het onderzoek van Alexandra en haar mensen naar de moord, zeker wanneer blijkt dat overval, moord en familie in direct verband met elkaar staan.

Linda Fairstein heeft met 'De Hunt collectie' een geweldig boek met een interessante invalshoek aan haar oeuvre toegevoegd. Tussen de bedrijven door vertelt ze veel bijzondere wetenswaardigheden over zeldzame oude boeken en hun geschiedenis. Ook de romantische zijlijn, die in Kwaad bloed is opgestart, wordt verder uitgewerkt - waarbij wel ruimte blijft voor verrassingen. Maar het meest belangrijke is natuurlijk de speurtocht naar de moordenaar en ook op dat vlak stelt de auteur absoluut niet teleur! De spanning wordt goed opgebouwd en mede door de vlotte schrijfstijl is het enige wat je wilt: doorlezen. Wie zijn er allemaal op zoek naar de puzzelstukjes van de kaart en wie van de familie is verantwoordelijk voor de moord?
Inmiddels zijn er 13 'Alex Cooper'-boeken verschenen waarvan er voorzover ik heb kunnen achterhalen nu 5 in het Nederlands zijn vertaald.