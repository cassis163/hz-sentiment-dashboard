Na net een zwaar en langdradig boek doorgeworsteld te hebben, had ik behoefte aan iets lichts. Aan iets leuks en vermakelijks. Iets met romantiek. Iets wat mijn aandacht wel wist te behouden. Van verschillende kanten werd me vervolgens Robijnrood aangeraden. Een boek waarin tijdreizen een belangrijke rol speelt. Dat woord alleen al was genoeg om dit boek op te pakken. Ik ben dol op dat soort verhalen!

Robijnrood was alles wat ik wilde en meer. Ik ben volgens mij nog nooit zo snel door een boek heen gegaan. Binnen vier uurtjes had ik het uit! Wow... Het was ook zo heerlijk geschreven. Ik kon er makkelijk helemaal in opgaan en Gwendolyn is een supermeid, die totaal overdonderd wordt met het feit dat ze kan tijdreizen. Met alle gevolgen van dien. Het was super om te lezen dat ze zich hierdoor, of door haar knappe medereiziger, dikwijls uit het veld liet slaan, maar alles met opgeheven hoofd tegemoet ging.

Het aspect van tijdreizen was cool uitgewerkt. Twaalf personen die dit kunnen. Die zomaar even, tegen wil en dank, in een andere tijd verzeild kunnen raken. Echt geweldig! Vaak heb ik zelf gefantaseerd over hoe dat zou zijn. Om met eigen ogen te zien hoe het tig jaar geleden eruit zag. Hoe de mensen leefden. Dat zou ik werkelijk fascinerend hebben gevonden! Hoewel dat niet altijd rozengeur en maneschijn is, zoals Gwendolyn maar al te snel merkt...

Naast tijdreizen is er het mysterie van de twaalf waar het boek om draait. Om hun bloed bijeen te krijgen. Want DAN zal een groots geheim zich openbaren. Wat dat geheim is? Hier en daar worden mondjesmaat hints gegeven, maar dan nog blijft het lekker geheimzinnig. Bovendien is dat niet het enige mysterie dat je krijgt om op te lossen. Oh, heerlijk om mijn hersenen hierop los te kunnen laten! Ik vind het altijd verrukkelijk als dit soort situaties in een verhaal geweven worden. Om van te smullen!

Ook al was het hele boek geweldig en precies wat ik op dat moment nodig had, het was toch net iets te licht voor mijn smaak. Ik had graag wat meer body en een iets ingewikkelder verhaal gezien. Het was op momenten iets te simpel of te voorspelbaar en alledaags. Niet dat ik niet genoten heb, integendeel! Ik zou het alleen fijner gevonden hebben. Maja er is altijd nog het volgende boek :)


Conclusie
Robijnrood is een super boek, vol tijdreizen, knappe, maar irritante, jongens en met een leuk hoofdpersonage. Een boek waar je als het ware doorheen vliegt, zo pakkend en heerlijk is het geschreven. Persoonlijk had ik iets meer "body" en diepgang leuker gevonden. Dat neemt echter niets weg van het af en toe hilarische geheel :)

Deze recensie verscheen als eerste op CarpeLibra.nl