dit is een overlevingstocht
door poëzie
dit is het bloed zweet tranen
van 21 jaar
dit is mijn hart
in jouw handen
dit is
het lijden
het liefhebben
het breken
het helen

Op het moment van schrijven heb ik dit boek al een week uit, maar ik weet nog steeds niet hoe ik moet verwoorden hoe mooi ik deze poëtische overlevingstocht vond. Over het lijden, liefhebben, een gebroken mens en over opbloeien en helen. Het is rauw, het is oprecht, het is krachtig, puur en bovenal prachtig.
Misbruik, verkrachting, seksualiteit en liefde zijn onderwerpen die in deze bundel aan bod komen. Kaur verwoordt haar emoties op een kwetsbare en krachtige manier. De illustraties zijn hierbij van toegevoegde waarde. Met het ene gedicht had ik iets meer dan het andere gedicht, maar een aantal gedichten raakten mij zelfs persoonlijk.

Het begin van de bundel vond ik sterk en hakte er toch in, het lijden. Het tweede deel, liefhebben, is positiever, maar het derde deel is weer ontroerend, het breken. Het laatste deel, het helen, is wat mij betreft het beste deel en dat komt door de hoop die naar voren komt. De hoop is voelbaar en dat vind ik erg mooi.

Persoonlijke verhalen vind ik altijd boeiend en dat is denk ik ook waarom ik deze bundel zo mooi vond. Het is het verhaal van Rupi Kaur zelf en dat sprak mij aan. Dat zij mij als lezer weet aan te spreken door een paar woorden vind ik knap.
Het is geen bundel om in één keer te lezen vind ik. Ik las vaak een paar stukken om het later weer op te pakken en ook weer terug te bladeren. Sommige gedichten interpreteerde ik weer anders naarmate ik het vaker las, maar mooi blijft het wel.
Mooi is het ook, omdat de vertaling erg goed is. Ik hoorde vaker dat de gedichten beter overkwamen in het Engels, maar ook in het Nederlands kwamen de gedichten goed over. Complimenten voor de vertaalster.

Voor mij zal dit een dichtbundel zijn die ik nog vaker open zal slaan. Een bundel waar iedereen iets uit kan halen. Want wat er ook voorvalt:

je moet
de rest van je leven
eerst
willen doorbrengen
met jezelf

en

accepteer jezelf
zoals je bent ontworpen