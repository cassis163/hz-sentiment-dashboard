Voor onze boekenblog Mustreads or Not kreeg ik via Uitgeverij Letterrijn de kans om de nieuwste titel in de VT-thrillerreeks van Melissa Skaye te lezen.‘Verknipte tegenstander’ is alweer het vijfde deel in de reeks. Aangezien ik helemaal weg was van het vorige deel ‘Verminkte toekomst’ keek ik erg uit naar het vervolg.

Ook nu krijgen de rechercheurs Sanne Philips en Luca Borra weer te maken met een rare zaak. Die rare zaak valt ver buiten hun reguliere Hoornse werkgebied, toch worden zij tegen wil en dank betrokken bij de zaak van de gevonden botten in het Friese bos. Luca’s broer Gianni vraagt ook nog eens om hulp als de vrouw & dochter van een vriend verdwijnen. Tevens is Sanne nog altijd druk met de zorg rondom haar getraumatiseerde moeder Emma, met wie zij inmiddels een sterke band opgebouwd heeft. Al met al trekt het verleden behoorlijk en de nieuwe zaken vragen ook om de nodige aandacht. Valt dit allemaal te combineren in werk en privé, blijft het helder te overzien? Of is het toch niet zo apart naast elkaar bestaand als het in de eerste instantie lijkt te zijn?

“De schrijfstijl van Skaye weet je elke keer weer op een ander punt te verassen, neemt je mee in een bizar verontrustende maar eng realistische hedendaagse wereld.”

Gelijk met het proloog dringt het verhaal binnen in je hoofd en zet zich daar vast met de drang om verder te lezen. Ook al gruwel je van de gebeurtenissen, zo ook meerdere momenten verder op in het boek, toch zorgt iets er voor dat je door blijft lezen. Dat “iets” is waarschijnlijk te wijten aan de schrijfstijl waarbij Skaye je elke keer weer op een ander punt weet te verassen, je meeneemt in een bizar verontrustende maar eng realistische hedendaagse wereld. Haar gekozen bewoording leest absoluut soepel en vlot wat prettig is bij dit pittige verhaal, tegelijkertijd past het ook zeker bij de personages. De personages, zeker Sanne, hebben een prachtig uitgewerkte psychologie die zich steeds verder ontwikkeld. De spanningsopbouw naar het plot zit stevig in elkaar en verslapt geen moment. Ook al kon ik bepaalde gebeurtenissen aanzien komen stoorde mij dit geenszins. Het is wederom een origineel verhaal met veel diverse facetten. Toch is de originaliteit zo gecreëerd dat het ook zomaar het complete verhaal achter een nieuwsbericht kan zijn wat je pas gelezen hebt. Juist daardoor voelen dit soort verhalen een ziekelijk soort van vertrouwd, want ja helaas gebeurt dit ook in de echte wereld en niet alleen fictief.

Ik geef dit boek 5 sterren.

Spanning: 8
Plot: 8
Leesplezier: 9
Schrijfstijl: 8
Originaliteit: 8
Psychologie: 8