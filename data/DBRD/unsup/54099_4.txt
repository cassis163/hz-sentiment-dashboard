de vlotte schrijfstijl en de vele gebeurtenissen zorgen ervoor dat de vaart er lekker in blijft zitten.,Stel je voor dat je ‘s nachts ineens wakker wordt van het geluid van een helikopter. Je hebt geen idee van wat er aan de hand is. Buiten komt een stoet soldaten de straat in gemarcheerd. Het zijn er niet zomaar een paar, het zijn er honderden. Het duurt even, maar dan realiseer je je dat ze op jouw huis afkomen. De deur wordt ingetrapt en plots staan de soldaten in je slaapkamer. Ze lijken bang voor je en ze behandelen je als een zware crimineel. Dan wordt er eindelijk tegen je gesproken: ‘De Nieuwe Orde neemt je in hechtenis tot je zult worden voorgeleid. Je wordt hierbij beschuldigd van hekserij.’
Dit gebeurt met Whit en Wisty Allgood. Zij hebben namelijk magische krachten en dat is strafbaar. Ze hebben geen idee van wat hen overkomt, maar langzaam beginnen zij te beseffen dat de wereld compleet veranderd is. De Nieuwe Orde — een politieke partij, die langzaam de macht heeft overgenomen — begint met een zuivering van de omgeving. Whit en Wisty worden meegevoerd en opgesloten in een cel. Het wordt steeds duidelijker dat ze inderdaad krachten hebben en daarom worden ze door de rechtbank ter dood veroordeeld. Dat wil zeggen, zodra ze achttien worden, en die dag komt voor Whit steeds dichterbij… De enige manier om aan te dood te ontkomen, is door hun krachten onder controle te krijgen en te ontsnappen…
Heksenjacht is het eerste boek van de nieuwe serie "Heks & Tovenaar" van James Patterson en Gabrielle Charbonnet. In Amerika was de serie een groot succes en dat is niet zo vreemd. Al vanaf de eerste pagina word je gegrepen door het verhaal. Om de beurt vertellen Whit en Wisty wat ze meemaken en dat is nogal wat. Ze worden niet alleen geconfronteerd met een compleet veranderde wereld, maar ook met zichzelf. Van de een op de andere dag beschikken ze over magische krachten die ze zo snel mogelijk onder controle moeten krijgen. Ondertussen leven ze onder verschrikkelijke levensomstandigheden met de angst dat het elke dag voorbij kan zijn. Wat er met hun ouders gebeurd is, weten ze niet. Daarbij zit Whit ook nog met de verdwijning van zijn vriendin. Als lezer begrijp je maar al te goed dat de personages in een lastig parket zitten.
Dit wordt versterkt doordat er steeds van perspectief wordt gewisseld. Op deze manier leer je beide personages goed begrijpen en wanneer Whit en Wisty uit elkaar gaan om te werken aan een reddingsoperatie, krijg je goed mee wat er aan beide kanten gebeurt. In het begin werken die perspectiefwisselingen nogal verwarrend, omdat je de personages nog niet zo goed kent en bovendien lijken de namen van de hoofdpersonen zo op elkaar, maar eens je de personages beter kent, wordt de verwarring een stuk minder.
Die opgeroepen verwarring past eigenlijk wel goed bij het verhaal. Ook Whit en Wisty weten niet wat hen overkomt. De sadistische volwassenen die hen dood willen hebben, de magische krachten die zij ineens hebben, de verdwijning van hun ouders, de maatschappij die wel gek lijkt te zijn geworden… Iedereen die zij ontmoeten, lijkt er meer van te begrijpen dan zijzelf. Er bestaan profetieën waaruit blijkt dat ze oppermachtig zullen worden. Maar er is ook een profetie die behoorlijk doet denken aan de vooruitblik waarmee het verhaal begon: waar zij met hun ouders geëxecuteerd worden. Doordat de personages zelf niet alles weten en alle gebeurtenissen hen echt overkomen, kun je je goed met hen identificeren. Je voelt hun verwarring en angst. Het zal je namelijk maar gebeuren!
Soms doet het verhaal echter wel een tikkeltje onrealistisch aan. Whit en Wisty ontwikkelen hun krachten wel heel snel en ze hebben helemaal niks meegekregen van de wereld die flink aan het veranderen was. Hun ogen gaan pas open als ze gevangen zijn genomen. Verder is er niemand die in opstand komt behalve de jongeren.
Toch is het een heerlijk verhaal om te lezen: de korte hoofdstukken, de vlotte schrijfstijl en de vele gebeurtenissen zorgen ervoor dat de vaart er lekker in blijft zitten. Samen met de spanning maakt dit alles van Heksenjacht een fijn leesboek. Het is jammer als het verhaal afgelopen is, want je blijft nog met een heleboel vragen zitten. De epiloog sluit namelijk perfect aan bij de proloog, maar opnieuw blijft het de vraag hoe ze in die arena zijn gekomen, waar iedereen zit te wachten op hun terechtstelling. Gelukkig is deel twee (De gave) ook al in Nederland verschenen, dus laten we hopen dat we daarin de antwoorden krijgen.