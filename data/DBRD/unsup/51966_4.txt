Het boek begint met een inleiding, 2 korte anekdotes, een reeks vragen die opkomen en een korte uitleg wat er in het boek beschreven gaat worden.
Daarna volgen 15 hoofdstukken.

Het begin valt me niet mee. Het eerste hoofdstuk komt nogal zakelijk over. Wat er gebeurt als je in een rolstoel terecht komt, revalidatieklinieken, hoe is het voor familie en vrienden, accepteren van de rolstoel. Nuttig, maar het leest zonder gevoel.

Dat veranderd in het tweede hoofdstuk. Victor neemt ons mee in zijn ervaringen. Hij was altijd een zwemmer en wil dat weer gaan doen. Maar hoe moet dat zonder benen? In een klein zwembad in een revalidatie centrum krijgt hij snel de slag te pakken. Maar daarna de overstap naar een publiek zwembad.
Victor weet het prachtig te beschrijven. De interactie met valide mensen, de nieuwsgierigheid waar hij mee te maken krijgt, de praktische problemen. De term "rolstoeltoegankelijk", (toilet, douche, trapjes versus lift of drempelvrij).
Met hem zie je de wereld vanuit zijn visie.

De 'zakelijke' praktische informatie blijft elk hoofdstuk terug komen, maar afgewisseld met de (reis)ervaringen van Victor is het een zeer leesbaar en informatief boek.
De reis die hij onderneemt naar Indonesië is geweldig. De humor de Victor uit soms ongemakkelijke situaties weet te halen is verrassend. En "rolstoeltoegankelijk" is in Indonesië een zeer ruim begrip.
Ook hier laat hij de wereld zien vanuit zijn rolstoel. De balie op de luchtvaartmaatschappij die veel te hoog is. Het apparaat waar hij een code moet invoeren waar hij niet bij kan, omdat het snoer te kort is. Hij is toch niet de enige die daar tegen aan loopt? Waarom is er bij de balie niet een verlaagd stuk ?

Victor neemt ons mee op reis in de trein, naar een bezoek aan de bioscoop, in een stoeltjeslift de berg op en de hilarische avonturen bij de achtbanen van Disney, welke eigenlijk te gênant voor woorden zijn. Maar ook autorijden, wonen, relaties en werk komen aan bod.

Een goed geschreven boek, met veel praktische informatie, en bijzondere ervaringen maken het een boek dat eigenlijk door iedereen die in de dienstverlening werkt zou moeten worden gelezen.