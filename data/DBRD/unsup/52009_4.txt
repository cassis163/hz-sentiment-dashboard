Eigenlijk zou je het al moeten weten bij het bekijken van de cover van ‘De levenden en de Doden in Winsford”. Waar normaal bij thrillers de aankondiging “(literaire) thriller” op de omslag staat, ontbreekt dat hier. Dit nieuwste boek van Hakan Nesser is dan ook veel meer een psychologische roman.

In het boek heeft de Zweedse Maria Holinek, onder de naam Maria Anderson, voor 6 maanden een afgelegen cottage gehuurd in het Engelse plaatsje Winsford. Daar verblijft ze samen met haar hond Castor. Maar wat heeft Maria daar te verbergen en wat is er met haar man Martin gebeurt?

Gaandeweg het boek wordt er, middels flashbacks, uit de doeken gedaan wat er aan Maria’s vlucht vooraf is gegaan. Naar het eind van het verhaal toe gaan de ontwikkelingen ineens razendsnel en is de afloop eigenlijk wel een beetje voorspelbaar.

Meesterverteller Hakan Nesser heeft mede door de prachtige natuur- en omgevingsbeschrijvingen en het sfeerbeeld dat hij weet op te roepen, een opvallend boek geschreven dat door de liefhebbers van psychologische thrillers zeker gewaardeerd zal worden.