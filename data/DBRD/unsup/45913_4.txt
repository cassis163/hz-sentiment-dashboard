Het schrijverscollectief Erin Hunter (bestaande uit Cherith Baldry, Kate Cary, Tui Sutherland, Gillian Philip, Inbali Iserles en Victoria Holmes) schreef al talloze boeken waarin dieren de hoofdrol spelen. Ook in de serie Bravelands staan dieren centraal. De hoofdrollen zijn weggelegd voor een leeuw, een olifant en een baviaan, maar op de savanne (waar het verhaal zich afspeelt) komen tientallen dieren voor die stuk voor stuk gedetailleerd worden beschreven. Apen, neushoorns, hyena’s, ossenpikkers, krokodillen, stokstaartjes, gazellen, antilopes en nog veel meer.

Sla je Bravelands open, dan komt er een bulderend geraas aan dieren voorbij. Erin Hunter beschrijft de dieren stuk voor stuk erg gedetailleerd. Hoe ze eruit zien, maar ook hoe ze zich bewegen, wat ze eten, hoe de verhouding binnen de groep en met andere diersoorten is en wat ze doen om te overleven. Hoewel het allemaal dieren betreft, heeft Erin Hunter ze hele herkenbare karakters meegekregen die perfect passen bij de dieren en hun namen. De namen van de dieren zijn bijzonder en zeggen veel over het dier. Fier, Galant, Bull, stuk voor stuk namen die veel vertellen.

In het tweede deel van de serie, De Regelbrekers, gaat het spannende verhaal verder waar De Outsider was gebleven. We volgen afwisselend Fier de leeuwenwelp die is verdreven na de dood van zijn vader en die opgroeit bij een troep bavianen, Sky de olifant die beenderen van de doden dieren kan lezen en Doorn de baviaan die ziet wat de leider van zijn troep allemaal uithaalt om steeds meer macht te krijgen. Jarenlang leefden de wilde dieren op de Afrikaanse vlakte volgens één regel: alleen doden om te overleven. Maar nu Oppermoeder is overleden en er geen sturing meer is, heerst er verraad en is de regel ‘doden om te overleven’ heel breed toepasbaar. Sommige dieren zijn bereid héél ver te gaan in hun zoektocht naar macht. 

Na het eerste deel gelezen te hebben, is het tweede deel nog steeds verrassend. Als je denkt dat je na één boek gelezen alles van Bravelands wel hebt gezien, dan heb je het mis. Erin Hunter laat de lezer in De Regelbrekers nog veel meer meemaken over het leven op de eindeloze vlaktes en de synergie tussen dieren. Er komen steeds meer dieren voor in het verhaal, met elk hun bijzonderheden en eigenschappen. In dit tweede deel gaat het er heftiger aan toe gaat dan in het eerste deel. De strijd tussen de dieren laait hoog op. Door klimaatveranderingen hebben de dieren het moeilijk, maar ook door het wegvallen van Oppermoeder. Er heerst choas, er is niet voldoende te eten en niet alle dieren houden zich aan de regels van Bravelands. Er wordt gevochten, gestreden en zelfs gemoord om te overleven of macht te krijgen. De details zijn soms best heftig, maar daardoor komt het verhaal als echt op je over.

Ik vind het erg bijzonder hoe Erin Hunter ons heeft weten mee te nemen in de gedachtes en levens van de dieren. Het ene moment voel je je een leeuw, het volgende moment een grote olifant om vervolgens weer als een baviaan te leven. Wel stond het aantal pagina's van dit dikke boek me wat tegen, maar uiteindelijk waren ze het lezen waard. Het is nooit saai in Bravelands. Als het eerste deel je niet aansprak, zal dit deel ook niets voor je zijn, maar andersom is ook zeker waar: vond je deel 1 prachtig, dan vind je deel 2 nog mooier! Ik kijk daarom uit naar het derde deel. Zouden we dan eindelijk weten wie de nieuwe opperouder is en of het allemaal goed komt met de dieren van Bravelands? Wel ben ik benieuwd of Hunter ons in het derde deel opnieuw weet te betoveren.