dat wel...,Zicht in de duisternis is het tweede boek van Jonathon King. Het eerste heb ik niet gelezen en achteraf gezien was dit misschien wel raadzaam geweest om de geschiedenis en de context van het verhaal beter te kunnen begrijpen. Max leeft in een zelfverkozen isolement tot Billy Manchester hem om hulp vraagt. Het lijkt erop dat oude vrouwen vermoord worden vanwege levensverzekeringen. Max voldoet aan dit verzoek en begeeft zich in donkere spelonken van de Amerikaanse onderwereld.

Het boek wordt bevolkt door mensen van allerlei pluimage. Blank en zwart, rijk en arm, boeven, burgers enz. Het geeft een beeld van de jacht op een moordenaar. Wie deze moordenaar is, wordt vrij snel duidelijk door vanuit zijn perspectief te schrijven. Dan blijft de vraag nog open wanneer hij gepakt wordt en wie de echte boosdoeners zijn die azen op het grote geld.

Wie houdt van een veelkleurig beeld van kleine boeven, politiespeurders, onderwereld en de drugsscène zal plezier beleven aan dit boek. Jonathan King kan dit type milieu overtuigend schetsen. De figuur Eddie met zijn verslaving en ondoorgrondelijke geest blijft je bij. Deze Eddie heeft zo zijn geschiedenis of leefwereld waardoor je enig begrip of clementie kunt opbrengen voor zijn levensstijl.

Een onderhoudend boek, dat wel, maar ik vond het niet altijd even spannend. Op sommige momenten vond ik de schrijfstijl niet zo mooi (maar dit kan ook aan de vertaling liggen, daar kan ik niet over oordelen). Voor wie houdt van een schets van een veelkleurige wereld zonder oppervlakkig geluk, maar met een inkijk in een (in elk geval voor mij) niet alledaagse criminele wereld is dit boek geschikt. Drie sterren.