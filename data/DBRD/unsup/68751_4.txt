Karin Hazendonk - Waanidee

Titel: Waanidee
Auteur: Karin Hazendonk
Serie: nvt
Uitgeverij: Letterrijn
Publicatiedatum: september 2017
Aantal bladzijdes: 336
Cover
De cover springt er voor mij niet echt uit. Hij is redelijk eentonig qua kleur en er is niet een aspect dat echt op je afkomt. Ik weet niet of ik hem had opgepakt als ik de schrijfster niet al zou kennen. Na het lezen van het boek kan ik wel zeggen dat de cover zeker goed gekozen is.
Auteur
Karin Hazendonk (1961) werd geboren in Utrecht. Als enig kind in het gezin groeide ze op in Waddinxveen. Het lezen werd haar met de paplepel ingegoten. Door het plezier in lezen, kwamen de verhalen al op jonge leeftijd in haar hoofd. Na haar opleiding kwam ze in het bedrijfsleven terecht. Ze trouwde jong (1982 op twintigjarige leeftijd) en werd moeder van een dochter (1983) en een tweeling (zoon en dochter 1987). Nadat Karin jarenlang thuis aan haar gezin werkte, keerde ze terug naar het bedrijfsleven, koos voor een carrière in finance en werkte bij verschillende bedrijven. De ommekeer kwam in 2013. Wegens reorganisatie van het bedrijf waar ze werkte, ging haar baan verloren. Het gaf haar de mogelijkheid om iets te gaan doen met de verhalen die nooit uit haar hoofd waren verdwenen. Ze schreef een kinderboek en een boek voor de oudere jeugd. Daarna volgden twee thrillers en een aantal korte verhalen. Bron: www.letterrijn.nl
Achterflap/samenvatting
Als Victor Bronckhorst op elfjarige leeftijd zijn ouders verliest, wordt hij door zijn grootouders in huis genomen. Ondanks het leeftijdsverschil en de sadistische karaktertrekken die zijn opa blijkt te hebben, ontstaat er een hechte band tussen de twee.
Opa noemt hem de uitverkorene die een belangrijke taak heeft te vervullen.

Bronckhorst ontplooit zich tot een succesvol zakenman, maar de band met zijn grootvader blijft ook na diens dood bestaan. De gesprekken tussen beiden gaan door en ook geeft opa nog regelmatig advies, al speelt dit alles zich nu nog slechts in Victors hoofd af ...
Victor ontwikkelt een idee waarmee hij de door opa gegeven taak kan volbrengen. Hij verzamelt een kleine groep mensen om zich heen die hem met hun specifieke kennis van dienst kunnen en zullen zijn.

Twee jaar later wordt het land in de greep gehouden door een golf van onverklaarbare sterfgevallen. De chaos is compleet en het land verandert in een puinhoop met overal mensen die op de vlucht slaan. De geschiedenis lijkt zich te herhalen.
Mijn mening
Waanidee is een boek dat je je zult herinneren. Het speelt zich af in de nabije toekomst, denk 2-3 jaar verder en is alarmerend. Het verhaal dat Karin Hazendonk beschrijft, kan zomaar eens werkelijkheid worden.
Het verhaal begint in 1972. Victor Bronckhorst brengt de zomer door bij zijn opa en oma, Victor is elf jaar en wil niet met zijn ouders op vakantie. Hij heeft heftige gedachten over zijn ouders en hoopt dat ze dood gaan. Als zijn ouders vervolgens komen te overlijden bij een verkeersongeluk, worden zijn wensen waarheid. Victor en zijn opa komen zeer nader tot elkaar en als Victor 16 jaar is, vindt opa dat hij klaar is om de nieuwe “uitverkorene” te zijn. De band die Victor met zijn opa heeft, blijft zijn hele leven belangrijk voor hem. Hij wil opa trots maken, ook al is hij al overleden.
In het heden komen vier mannen bijeen. Victor heeft een plan en dit moet worden uitgevoerd. Hij heeft dit zo geregeld dat de drie mannen geen nee kunnen zeggen. Ieder van hen heeft zijn eigen taak. Het doel moet worden volbracht.
Ik ga niet meer zeggen over het verhaal, omdat ik dan alle emotie en kennis wegneem bij de lezer. Het verhaal wordt levensecht verteld. Het grootste gedeelte wordt verteld in de toekomst, 2-3 jaar vanaf heden. Dit is zo dichtbij dat je geen “back to the future” idee krijgt.
“Wat we vandaag toekomst noemen, kan morgen werkelijkheid zijn”.
Karin Hazendonk vertelt het verhaal vanuit verschillende perspectieven, waardoor het erg interessant blijft om te lezen. De hoofdstukken zijn kort en onnodige moeilijke woorden komen niet voor. De belangrijkste hoofdpersonen worden goed genoeg uitgediept. Bij de persoon Victor Bronckhorst heb ik een naar gevoel. Ik kan mij gewoon niet voorstellen dat er mensen zijn die zo denken. Of ik wil het mij gewoon niet voorstellen. Die man heeft geen greintje gevoel voor de medemens.
Er wordt veel geswitcht tussen “heden” en verleden. Dit heeft een duidelijk doel en is wat mij betreft niet vervelend. Er wordt duidelijk aangegeven in welke tijd we zitten. Hierdoor wordt het plot steeds duidelijker.
Toch heb ik ook een paar kritische noten. Hoewel het boek heerlijk leest en ik af en toe met verbazing mijn boek even weglegde, heb ik ook een paar keer gedacht: dit zou nooit kunnen in Nederland. Ten eerste denk ik dat één persoon niet zoveel macht zou kunnen hebben om een wetsvoorstel als deze door de tweede én eerste kamer te krijgen, hoeveel geld er ook mee gemoeid is. Ten tweede worden er een aantal privileges die wij in Nederland hebben zonder pardon van de ene op de andere dag afgeschaft. Economisch kan dit gewoon niet.
Maar goed, een boek blijft natuurlijk wel fictie. Zo ook Waanidee. Het idee is beangstigend en zou in een andere vorm zeker kunnen. Al met al is dit een boek waar ik vele uurtjes plezier aan beleefd heb. Karin Hazendonk heeft met dit boek een pareltje afgeleverd. Geen gruwelijke details maar spannend van begin tot einde.
Spanning: 4
Plot: 4
Leesplezier: 4
Schrijfstijl: 4
Originaliteit: 4
Psychologie: 4

Ik geef Waanidee 4 sterren.
Leontine