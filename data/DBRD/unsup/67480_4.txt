Wie denkt met Ruimte voor liefde van Joyce Spijker haar derde boek in het genre fictie in handen te hebben, heeft het mis. Na de roman Spotlight en de literaire thriller In de familie komt de Roermondse schrijfster nu namelijk met een non-fictief boek over de liefde anno nu. Waar onze maatschappij in de laatste eeuw onherkenbaar veranderd is, blijken het beeld van de eeuwige liefde, de prins op het witte paard en het sprookjeshuwelijk, behoorlijk statisch te zijn. Is dit echter nog wel een realistisch beeld van de liefde? Spijker zet diverse moderne relatievormen op een rijtje en geeft de lezer de mogelijkheid en keuze om zelf te ontdekken welke vorm van liefde het beste bij hem of haar past.

Joyce Spijker werkte na een studie Nederlandse taal- en letterkunde bijna tien jaar als communicatieadviseur en woordvoerder, voordat ze besloot om – als fervent lezer – zélf boeken te gaan schrijven. Ze volgde een opleiding ‘Roman schrijven’, maakte Spotlight (2013) en vervolgens – na een script in de prullenbak te hebben gegooid – In de familie (2016). Voor haar meest recente boek, gepubliceerd in februari 2019, heeft Spijker, zelf midden dertig en al zeventien jaar samen in een monogame relatie, zich verdiept in de diversiteit van open en alternatieve relaties. Van wie houden we? Van wie kunnen we houden? Van één of van meerdere personen?

Spijker is op onderzoek uitgegaan en onthult de geheimen van de diverse liefdesrelaties waarvoor mensen tegenwoordig kiezen. Open relaties, swingen en polyamorische relaties zijn enkele van de mogelijkheden die verder gaan dan het traditionele monogame paar. Daarbij komt uiteraard ook deze laatste relatievorm aan bod, evenals het bewust single blijven. Maar het is ook een boek dat aangeeft dat, in een tijd dat alles kan en alles mag, niet per se alles ook móet. Wie gelukkig is in een monogame relatie, hoeft niet verder te kijken. Maar voor wie monogamie niet het ideale plaatje vormt, biedt de liefde nog veel meer mogelijkheden.

Spijker gaat in gesprek met experts op het gebied van deze verschillende relatievormen en stelt ze de meest intieme vragen, zonder een oordeel te vellen. Zodoende krijgt de lezer antwoorden op vragen die niemand rechtuit durft te stellen, wat het boek niet alleen leerzaam maakt, maar wat ook kan leiden tot meer begrip voor iemand met andere liefdesopvattingen of wellicht zelfs inspirerend kan werken voor deze of gene. Middels gesprekken aan de huiskamertafel, tijdens een wandeling in het park, op een terras en bij het openbare zwembad leggen de geïnterviewden alle geheimen over hun relaties bloot. Zij vertellen hoe zij hun liefde vormgeven en tegen welke obstakels, vooroordelen en onzekerheden zij aanlopen. De hoofdinterviews zijn aangevuld met achtergrondinformatie, facts and figures, korte interviews en fictieve verhaaltjes. Het boek heeft daardoor wel wat weg van een tijdschrift en leest dan ook gemakkelijk en prettig weg, alleen is dit exemplaar dan wel meer een kruising tussen een licht erotisch en een educatief blad, waarin ook humor verwerkt is. De onderverdeling in grote en kleine artikelen – in uiteraard lieflijk roze opmaak – draagt ook bij aan dit ‘magazinegevoel’.

Het resultaat: een gids voor de vrijheid en vreugde van alle soorten relaties, een aanrader voor iedereen die nieuwsgierig is naar wat er op liefdesrelatiegebied tegenwoordig allemaal mogelijk is.