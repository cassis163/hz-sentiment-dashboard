Zoals de flap van het boek vermeldt, is Sandrine Jolie een pseudoniem van Linda van Rijn. Deze Linda van Rijn maakte in het verleden al furore met haar vakantiethrillers. Als Sandrine Jolie creëerde ze de G-serie. Deze reeks bestaat uit thrillers met een uitgesproken erotische invalshoek. Stille Nacht  is de derde thriller van Sandrine Jolie in deze serie, na Soixante Neuf  en Under Cover.

Sanne Romeijn is een undercoveragente bij de Dienst Specialistische Recherche Toepassingen in Utrecht. Via Moordzaken wordt haar gevraagd te assisteren bij een undercoveractie. De politie tast namelijk in het duister bij een aantal recente moorden op jonge vrouwen. Het enige wat deze vrouwen gemeen hebben is een profiel op de datingwebsite Dare2Date. Alle moorden gebeurden op een speciale datum. Sanne wordt als medewerkster op de afdeling Profielscreening geplaatst. Als agente maakt ze stiekem zelf een profiel aan om dates te plannen met mannen die volgens de rechercheafdeling een verdacht profiel hebben. Tegelijkertijd kan ze haar collega's van de datingwebsite in het oog houden. 5 mei nadert met rasse schreden. Op die dag heeft Sanne afspraken met drie potentiële moordenaars. Zal Sanne erin slagen de dader te identificeren? Kan ze voorkomen zelf het zoveelste slachtoffer te worden?

Net als in Soixante Neuf  en Under Cover  is het hoofdpersonage van Stille Nacht Sanne Romeijn, een undercoveragente bij de politie. Ze is stoer, gevat, ongebonden en moet zich staande houden in een wereld van mannelijke undercoveragenten. Sanne heeft de gewoonte met mannen af te spreken om een nacht plezier te beleven, maar wil geen vaste relatie aangaan. Haar ontmoeting met de Italiaan Fabio, op een Interpol-symposium, brengt dat besluit aan het wankelen. Door de undercoveropdracht hoeft ze in Stille Nacht  nog geen beslissing te nemen over dat deel van haar leven. Met andere woorden, Sanne Romeijn is een leuk hoofdpersonage voor de vrouwelijke lezers. Het is altijd fijn om je in te leven in een vrouwelijk personage met veel persoonlijke en professionele vrijheden. Door haar persoonlijke levensstijl draagt het personage van Sanne bij aan de erotische ondertoon van Stille Nacht. Haar opdracht om zoveel mogelijk dates te versieren met als doel de moordenaar te vinden bepaalt ook de sfeer van het boek. De moordenaar wordt trouwens in politiekringen Casanova gedoopt.

Stille Nacht  is een boek met een rechtlijnige plot. Het gaat over een zoektocht naar een moordenaar met een complexloze vrouwelijke agente als lokaas. Het aantrekkelijkste aan het boek is echter niet de inhoud, maar de stijl. Sandrine Jolie gebruikt een geraffineerde combinatie van mysterie, spanning en erotiek om de aandacht van de lezer vast te houden. Het kost geen moeite om het boek in een ruk uit te lezen. Als het verhaal complexer was geweest, zou het ook geen minuut verveeld hebben. De psychologische insteek van Stille Nacht, zoals de motieven van Casanova en de analyse door de recherche, hadden zelfs verder ontwikkeld mogen worden.

Kortom, Stille Nacht  is een boek met een erg hoog entertainmentgehalte. Ideaal om op een zonnige zomerdag je gedachten te verzetten.