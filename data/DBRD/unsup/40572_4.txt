Het tweede boek van Karen M. McManus had gelijk mijn interesse. Niet alleen omdat haar eerste boek super spannend was, maar ook door de titel van het boek 'Twee kunnen een geheim bewaren, als er een dood is'. Het grote en gevaarlijke mysterie druipt letterlijk al van de titel af. Als je eenmaal bent begonnen in het verhaal lees je al snel vlot weg, door de fijne schrijfstijl.
Karen kan een herkenbare wereld beschrijven, waardoor het voelt alsof je je in het boek bevindt.

Het verhaal gaat in eerste instantie over Ellery en haar broer Ezra. Ze komen in de stad waar hun moeder vroeger is opgegroeid. Een stad vol geheimen, waar hun moeder hen niets over verteld heeft. Ze komen er al snel achter dat, hoewel zij niets weten, iedereen genoeg weet over hen. En alsof dat niet genoeg is, heeft er ook nog eens een onopgeloste moord in het stadje plaats gevonden. Wie zou het zijn?

Het is een spannend verhaal waarbij je tijdens het lezen op het puntje van je stoel zit. Je blijft speculeren wie de moordenaar zou kunnen zijn, maar Karen M. McManus is er steengoed in je op een verkeerd been te zetten.

Dit boek is een echte aanrader voor lezers die van een gemakkelijke schrijfstijl houden en niet weg kunnen blijven van een spannend mysterie.