Wanneer Victor Bronckhorst 11 jaar oud is komen zijn ouders bij een auto ongeluk om het leven. Hij wordt in huis genomen door zijn grootouders en door hen opgevoed. Zijn grootvader voedt hem met allerlei bizarre gedachten en ideeën. Volledig geïndoctrineerd ontwikkelt Victor zich tot een gestoorde, narcistische machtswellusteling. Volgens zijn grootvader is hij een ‘uitverkorene’. Uitverkoren om een actie uit te voeren die zijn weerga niet kent.

“Vellinga, laat me niet langer in spanning. Een demonstratie alsjeblieft. De sfeer veranderde. De spanning werd voelbaar. Vellinga pakte de laptop uit de tas en schakelde hem in. Uit het koffertje haalde hij het prototype van het uiteindelijke product en legde dat op een stuk zwart fluweel in het midden van de tafel.”

Victor is een uiterst bemiddeld en machtig man en dit biedt hem de mogelijkheden om, door middel van chantage en geld, een aantal mensen om zich heen te verzamelen, die hij nodig heeft om zijn waanzinnige plan ten uitvoer te brengen. Zijn volgelingen zijn een geneesheer-directeur, een arts, een politicus en een computerdeskundige, die hij allemaal in zijn macht heeft. Wat dit plan inhoudt en wat dat allemaal voor gevolgen heeft, lees je in ‘Waanidee’!

Het verhaal is weliswaar volledig fictie, maar in de tijd waarin wij leven, waarin de technische ontwikkelingen razendsnel gaan en waarin het met regelmaat voorkomt dat machtsbeluste, gestoorde geesten naar de macht grijpen, mag je je afvragen of een dergelijk angstaanjagend scenario wellicht ooit bewaarheid wordt.

“Vol vertrouwen had ze haar rechterarm op de op tafel uitgespreide steriele doek gelegd. De omstandigheden waren niet optimaal, had Franssen gezegd. De omgeving waarin hij de ingreep zou uitvoeren was schoon, maar niet steriel.”

Dit aangrijpende en beangstigende verhaal is ontsproten aan het brein van een auteur die ooit begon als kinderboekenschrijfster. Vervolgens verschenen er weliswaar een aantal thrillers van haar hand, maar het ingenieuze ‘Waanidee’ is van een ander kaliber. Als recensent overvalt je haast een euforisch gevoel wanneer je een boek in handen krijgt dat zó kunstig in elkaar zit en zo goed geschreven is als ‘Waanidee’ van Karin Hazendonk.

“Een panische mensenmassa vulde het beeld. Een man had een verwilderde blik in zijn ogen. Zijn rechterarm was bebloed, maar hij hield hem triomfantelijk voor de camera die hem in het beeld had gevangen. Van opzij snelde een journalist met een microfoon in zijn hand op de man af.”

Hazendonk combineert een fantastische schrijfstijl met dito techniek. Haar dialogen zijn geloofwaardig en haar personages zijn fraai gekarakteriseerd en boeiend. Via diverse kundige aantrekkelijke plotwendingen neemt de auteur haar lezers mee naar een uiterst verrassende finale!

Over de auteur

Karin Hazendonk (1961) schrijft als 12-jarig meisje haar eerste kinderverhalen met dieren in de hoofdrol. Zij studeert financiële en commerciële administratie, trouwt, krijgt kinderen en werkt vijfentwintig jaar in de financiële sector. In 2014 debuteert Hazendonk met haar thriller ‘Blun’.

De uitvoering

Uitgeverij Letterrijn
ISBN 9789491875397
Paperback, 330 pagina’s

Over Hanneke Tinor-Centi

Hanneke Tinor-Centi (1960), eigenaar van HT-C Communicatie en marketing, tekstschrijver, literair agent, boekrecensent en boekmarketeer.

http://ht-c-communicatie.nl