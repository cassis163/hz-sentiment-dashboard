maar het leest geweldig,Dit is al het tiende boek van Michael Palmer dat in het Nederlands vertaalt wordt. De honger naar 'medische thrillers' van de liefhebbers wordt zo aardig gestild. Michael Palmer schrijft nog niet zo lang als zijn beroemde voorbeeld Robin Cook, maar ik moet concluderen, nadat ik onlangs Cook's nieuwste ook gelezen heb (bij mijn weten nog niet vertaald), dat Palmer het gaat winnen.

Vaccin gaat over de gevaren die kunnen kleven aan Omnivax (leuk gevonden trouwens, die naam), het 'vaccin dat alle andere vaccins overbodig moet maken'. Uiteraard heeft de chemische industrie grote belangen bij een algehele invoering van een verplichte vaccinering met Omnivax. Maar ook de Amerikaanse president, die een betere gezondheidszorg heeft beloofd tijdens zijn campagne, is er op gebrand dat Omnivax zo snel mogelijk op de markt komt. Een comit√© van zeer geleerde personen heeft er drie jaar aan besteedt om Omnivax onder de loep te leggen. Zij zijn er van overtuigd dat het een geweldig middel is. Ellen Kroft, onderwijzeres en grootmoeder, is de consumentenvertegenwoordiger in dit panel. Zij is de enige die niet overtuigd is van de heilzame eigenschappen van het vaccin. Vooral niet, als ze ontdekt dat een van de bestanddelen van het vaccin niet voldoende getest is. Volgens Ellen en een groep verontruste ouders bestaat er so wie so al een verband tussen vaccineren en het optreden van ernstige ziektes als epilepsie en autisme. Ellen's kleindochter is hier een voorbeeld van. Verder maken we nog kennis met Matt Rutledge en Nikki Solari, die elk op hun eigen manier geconfronteerd worden met zieke mensen. Hij is arts en zij is patholoog, maar beiden krijgen ze te maken met personen met wel heel eigenaardige ziektebeelden. Matt verdenkt de mijnbouw in zijn woonplaats, en Nikki weet helemaal niet wat ze moet denken, dus gaat ze op onderzoek uit. Deze drie personen worden door de omstandigheden naar elkaar toe gedreven. Dan blijkt dat de mijn, Omnivax, lassakoorts en prionen heel wat meer met elkaar te maken hebben dan je zou denken.

Vaccin is een kruising tussen een 'gewone' thriller en een 'medische' thriller. Palmer is er weer in geslaagd om een goed lopend verhaal neer te zetten, met voldoende aandacht voor karakterontwikkeling en plot. Literatuur is het niet, maar het leest geweldig en het geeft een heel andere kijk op 'het simpele prikje' waar over de hele wereld mensen hun kinderen aan blootstellen.

Ik weet niet of het zo is, dat er ook in Nederland mensen zijn die er van overtuigd zijn dat kinderen enge kwalen krijgen na hun inenting. In Amerika leeft dit blijkbaar nogal. Ook de BSE-crisis in Engeland wordt door Palmer gebruikt om uit te leggen wat er nu allemaal mis kan gaan. Dat staat toch allemaal wat verder van ons af. Palmer ziet kans om dit ingewikkelde onderwerp toch vlot neer te zetten, zonder dat je als lezer het idee krijgt dat je niet voor vol wordt aangezien.

Kortom: gewoon een goed, spannend, lekker boek. Ook de vertaling is prima in orde. Het enige wat mij opviel, is de gewoonte om getallen als getallen te schrijven, in plaats van voluit. Dat leest soms wat onhandig. Een voorbeeldje: 'Het meer kon 15 centimeter diep zijn, of 2 meter.' Het kan aan mij liggen, maar ik vind dit niet lekker lezen.