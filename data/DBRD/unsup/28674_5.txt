De eerste zin – Haar broer belde haar, vlak voor hij zijn been zou verliezen. – trekt je direct dit geschenk in om je tot het einde niet meer los te laten. Olivia heeft een uitstekende baan, is getrouwd met een tandarts, ze hebben twee aardige tienerzonen. Grachtengordel in optima forma. Wat wil een mens nog meer. Maar dan krijgt ze dat bewuste telefoontje, vlak voordat zij een presentatie moet geven voor de aandeelhouders van het kwakkelende bedrijf waar zij controller is.
De relatie tussen Olivia en broer Marcus is al lang beperkt tot het hoognodige. Eens in de zoveel jaar hebben zij contact. In tegenstelling tot Olivia is Marcus een vrijbuiter die leeft in caravans en vakantiehuisjes. Soms begeleidt hij wandelaars als gids. Zijn bezittingen passen in één koffer. Hoe komt het dan dat Olivia’s wereld volledig overhoop wordt gehaald door de amputatie van Marcus’ been, en hoe bestaat het dat haar broer helemaal opleeft en als herboren zijn nieuwe leven oppakt? Tot het einde toe houdt Gerritsen ons in spanning om te besluiten met een verrassend einde. 'Broer' is één van de beste boekenweekgeschenken van de laatste jaren.