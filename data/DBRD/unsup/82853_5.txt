De zon is al van de partij geweest, nu enkele dagen wat somber weer… maar dan is ze er terug. En met de zon komen natuurlijk ook de ijsjes op de proppen.
Nog voor het volop zomer is, kan je nu reeds kennis maken met het boek IJs & Co van Aniek Keijsers.
Mooi verpakt in een hardcover geeft ze een kleine introductie in de soorten ijsjes die er allemaal zijn. Want niet ieder ijsje mag gewoon “ijs” genoemd worden. Zo verdeelt ze deze onder in roomijs, gelato, soft- en yoghurtijs, sorbet- en sherbetijs, granita, waterijs s en semifreddo. Daarnaast maakt ze je wegwijs in de tools die je nodig hebt om één van haar overheerlijke ijsjes zelf te maken. Geen nood, indien je geen ijsmachine bezit, de beschrijving telt eveneens voor handgedraaid ijs.
Ook leuk aan de recepten is dat er een tip voor de veganisten onder jullie is, waardoor jullie niet uitgesloten worden om ook lekkernijen te draaien.
Nog een klein hoofdstukje over de juiste ingrediënten en dan kom je in het walhalla van het ijs terecht. Recept na recept vol verrukkelijke smaakbommen komen aan bod in IJs & Co. Smaken die je niet onmiddellijk zou mixen, zorgen voor een waar smaakfestijn. Het ene ijsje al moeilijker dan het andere, maar heel veel simpele recepten vragen om uitgeprobeerd te worden.
Ikzelf ben nooit een ijsjeseter geweest tot ik vorig jaar bij mijn dochter op bezoek ging in Malta. Vanuit Italië importeren ze daar de heerlijkste sorbets ter wereld. Ik heb nog nooit zoveel ijs gegeten als toen.
Nu bij het bekijken van Aniek’s boek heb ik me voorgenomen om me zo snel mogelijk een ijsmachine aan te schaffen en mijn diepvriezer te vullen met overheerlijke creaties.
Of je nu een simpel vanille-ijsje, een aardbeiensorbet met basilicum, een stoplichtijs van meloen, een frozen yoghurt met vijgen en honing, een baked Alaska, een vegan ice cream shake of een bramen-granita met rozemarijn en gin wil, er horen wel hoorntjes of wafeltjes bij.
Hier heeft de auteur natuurlijk ook niet bij stil gezeten en de recepten hiervan staan ook beschreven. Bovenop je heerlijk ijsje nog een topping of een lekkere saus en je guilty pleasure is compleet.
IJs & Co is een compleet afgewerkt vingerlikkend boek dat zelfs de meest sombere mens verheerlijkt achterlaat.
Duidelijke teksten zonder teveel franje, afgewisseld met paginagrote foto’s maken IJs & Co tot een must have onder alle dessertfreaks.