De debuutbundel van Tom Thys bevat 19 verhalen van deze Vlaamse auteur. Ik heb eerder al recenter werk van Tom gelezen voor de EdgeZero award (waarin hij al voor de derde achtereenvolgende keer verschijnt) en ik kan zeggen dat er duidelijke groei heeft plaatsgevonden. Is zijn debuut dan niet goed? Integendeel, ik heb stevig genoten van de lugubere vondsten en de knipogen naar Lovecraft en Barker die zijn werk doorspekken. Ik kan hooguit als kritiek hebben dat hij in zijn verhalen nog iets teveel de emulatie opzoekt in plaats van originaliteit, iets dat in zijn latere werk dus wel gebeurt.

Mijn persoonlijke voorkeur in deze bundel ging uit naar het melancholieke 'El Dorado', de zwarte humor in 'Verstopt' en de hoop-in-duisternis van 'als een beest in een kooi'.

Volmaakt Monster is wat mij betreft een geslaagd debuut waarmee Tom Thys in de horror-voetsporen van Eddy C. Bertin en Mark Ruyffelaert treedt. Ik begin binnenkort aan zijn tweede werk, 'Diabolik', waarvan ik het titelverhaal -in zeer positieve zin- al ken uit EdgeZero. Ik vermoed er meer originaliteit en huivering aan te treffen.