Toen op 2 november de eerste aflevering van Simply Nigella werd uitgezonden, ontplofte er een kleine bom op internet. Nigella maakte toast met avocado en radijsjes. Op televisie. De reacties waren niet van de lucht: is Nigella doorgeslagen in haar liefde voor simpele recepten? Het antwoord is gelukkig ‘nee’. In Simply Nigella is eenvoud koning, maar smaak keizer.

Wie het nieuws rondom Nigella de afgelopen jaren in de gaten heeft gehouden, weet dat ze het niet makkelijk heeft gehad. Haar echtgenoot zou haar in het openbaar mishandeld hebben en de nasleep van hun scheiding was op zijn minst pijnlijk te noemen. Niets van dit alles komt in Simply Nigella ter sprake, maar er wordt wel regelmatig op gehint: “Er zijn tijden in mijn leven geweest waarin koken een veilige haven vormde. […] Maar bij dit boek was het anders. Eerst moest ik mezelf sterk koken.” Het maakt dit een persoonlijk kookboek, vergelijkbaar met Hoe te eten en Feest. En zoals we inmiddels van Nigella kunnen verwachten, begint ieder recept met een uitgebreide inleiding.  Lekker lezen op bed dus en daarna beloond worden in de keuken.

Licht en luxe

De ondertitel van het boek, ‘licht en luxe’, doet vermoeden dat er alleen maar – en zo kennen we Nigella niet – gezonde recepten in Simply Nigella staan. Met chiazaad, kokosolie en matchapoeder. Die angst is ongegrond. Want hoewel de recepten inderdaad beduidend lichter zijn dan in voorgaande boeken en er inderdaad enkele superfoods gebruikt worden, is dit alles behalve een dieetboek. Wat denk je van massaman-rundvleescurry of broodjes (chinees) varkensvlees? Of kersttaart met dadels en marmelade, honingtaart? Nigella krijgt het steeds weer voor elkaar om haar boeken te vullen met bekende en toch originele gerechten, die allemaal de moeite waard lijken.

Praktisch en toegankelijk

De recepten in Simply Nigella wisselen tussen eenvoudig en snel, en wat meer werk en tijd. Naast de avocado op toast is er bijvoorbeeld halloumi met snelle zoete chilisaus, gepaneerde kipescalopes of aardappels met grilruitjes. Daar staan verschillende stoofpotten (pittige lamsstoofpot met een topping met geitenkaas en tijm), soepen en taarten tegenover. Maar allemaal op zijn Nigelliaans beschreven en daarmee toegankelijk voor iedereen. Want Nigella weet wat er mis kan gaan, wat je onzekerheden zijn en neemt die voor je weg. Daarnaast zijn de recepten voorzien van instructies om vooraf te maken, te bewaren en/of in te vriezen. Wat heerlijk, zo’n boek waaruit je alles wel wil en kán maken. She’s done it again.

Recept:  Chocolade-pindakaaskoekjes zonder bloem

Ik blijf deze maar maken en steeds als ik ze maak, worden ze even snel opgegeten. Gelukkig zijn ze supersimpel in elkaar te draaien. En toevallig ook nog eens gluten- en zuivelvrij Als ze echt glutenvrij moeten zijn (bijvoorbeeld als je ze maakt voor een coeliakiepatiënt), is het raadzaam het etiket op de pot pindakaas te controleren aangezien de ingrediënten per merk variëren. Helaas is pindakaas uit de natuurvoedingswinkel (zoals ik op mijn brood smeer) voor dit recept niet geschikt.

De koekjes zijn de volgende dag zachter, en ook al hebben sommigen ze liever op die manier, versgebakken zijn ze heerlijk krokant. Luchtdicht afgesloten zijn ze één week houdbaar. Succes daarmee.

Voor 16 koekjes
225 g gladde pindakaas
100 g lichte basterdsuiker
½ tl baking soda
Snuf fijn zeezout
1 groot ei
1 tl vanillepasta of –extract
50 g pure chocoladechips (ik heb hier Dove’s Farm genomen, die goed en klein zijn, ook gluten-, zuivel- en sojavrij)

Verwarm de oven voor op 180ᵒC/gasstand 4.
Klop in een kom de pindakaas, de basterdsuiker, de baking soda en het zout door elkaar.
Klop dan het ei en het vanille-extract erdoor, maar niet te grondig. Je hoeft alleen te mengen. Kalm aan dus.
Roer of spatel de chocoladechips door het deeg en bekleed dan 1 of 2 bakplaten met bakpapier.
Maak hoopjes van een volle eetlepel deeg op de beklede bakplaten, met 5-6 cm tussenruimte. Zet ze 10 minuten in de oven, tot de koekjes donker worden langs de rand. Ze zien er nu nog niet gaar uit, maar hebben een perfecte textuur als ze zijn afgekoeld (als je zo lang kunt wachten).
Laat de koekjes 10 minuten rusten op de bakplaten omdat ze nog erg bros zijn. Leg ze dan voorzichtig op een rooster om af te koelen. Dat duurt ook 10 minuten. Meestal heb ik er na 5 minuten al een op.

VOORAF MAKEN: Maak hoopjes deeg en vries ze in op een met bakpapier beklede bakplaat. Doe ze dan in een hersluitbare zak. Ze zijn in de vriezer 3 maanden houdbaar. Zet ze bevroren in de oven en reken 1 minuut extra baktijd.

BEWAREN: De koekjes blijven in een luchtdicht afsluitbare doos bij lage kamertemperatuur een week goed.

INVRIEZEN: Doe de gebakken koekjes in een hersluitbare zak of een luchtdicht afsluitbare doos met bakpapier tussen de lagen. Je kunt ze 3 maanden in de vriezer bewaren. Laat ze een uur ontdooien op een rooster.