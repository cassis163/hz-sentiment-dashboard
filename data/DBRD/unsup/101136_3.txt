Psychologische thriller over 4 oude kostschoolvriendinnen, Kate, Isa, Fatima en Thea, die vroeger het leugenspel speelden, waarbij ze mensen probeerden te overtuigen van de meest bizarre verhalen. Wanneer Isa een berichtje van Kate ontvangt met de tekst: ik heb je nodig, gaat ze terug naar Salten, de plaats waar het allemaal begon, de watermolen waarin Kate nog steeds woont. Ook Fatima en Thea komen daar naar toe, waarna ze te horen krijgen dat er iets verschrikkelijks gebeurd is, waardoor hun vroegere geheim boven water dreigt te komen. Wat er vroeger precies gebeurd is, is nogal onduidelijk en naarmate er meer boven water komt, verandert het verhaal over vroeger een paar keer, waardoor het verhaal hier en daar wel spannend is. Een groot gedeelte van het boek vond ik echter niet echt heel erg boeiend, het verhaal wordt veel te traag opgebouwd (vind ik), maar toch bleef ik doorlezen, omdat ik wou weten hoe het nu precies zat, de schrijfstijl hielp ook wel hierbij. Pas in de laatste 40 bladzijden of zo vond ik het echt spannend worden, alhoewel ik vanaf blz. 369 weer wat teleurgesteld was, de titel van dat laatste gedeelte: "Regel vijf. Weet wanneer je moet ophouden met liegen", strookte niet met de inhoud van het verhaal, waardoor ik aan het eind met een ietwat teleurgesteld gevoel bleef zitten.
Al met al is het boek zeker de moeite waard, maar een echte aanrader is het in mijn ogen niet.