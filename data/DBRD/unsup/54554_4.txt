Sergeant Barbara Havers heeft in het verleden fouten gemaakt en doet er alles aan om deze te herstellen. Als de feministische bestsellerauteur Clare Abbot vergiftigd wordt smeekt ze inspecteur Lynley haar op het onderzoek te zetten. Barbara heeft Clare al eens ontmoet en ze is vastbesloten de dader te vinden. Eerder heeft de zoon van de assistente van Clare zelfmoord gepleegd. Heeft zijn zelfmoord misschien iets te maken met deze zaak? Genoeg verdachten, maar ook vele puzzelstukjes die op hun plaats gezet moeten worden.

‘Hij deinsde met een verstikte kreet terug, strompelde de tent uit. Waar kon hij heen wat kon hij zien wat moest hij doen aan wie kon hij vragen…Hij begon de heuvel af te rennen, in de richting van de zee.’

'Dag des oordeels' omvat 606 bladzijden dus best een dikke pil. Voor mij betekende dit de aanschaf van een bookseat, maar dit terzijde. Het verhaal komt wat langzaam op gang, ik moest er echt even inkomen. Een lange inleiding met sprongetjes naar het verleden maar wel noodzakelijk om later alles goed te kunnen begrijpen. In de inleiding is weinig spanning te vinden maar dit wordt verderop in het verhaal ruimschoots goedgemaakt. 'Dag des oordeels' is het eerste boek van de inspecteur Lynley-reeks dat ik gelezen heb. Het is dan altijd de vraag of je als lezer een goed beeld kan krijgen van de vaste hoofdrolspelers. Merkte tijdens het lezen wel dat er in het leven van hen veel gebeurd is maar toch heb ik niet echt het gevoel gehad dat ik iets miste. Voor het verhaal zelf is het niet noodzakelijk meer te weten en kan dit boek prima zelfstandig gelezen worden. Als we eenmaal verder in het verhaal komen gaat de spanningsboog langzaam omhoog en er zijn veel verontrustende ontwikkelingen. Caroline, de assistente van Clare Abott is een vrouw die overal de controle over wil hebben. Ook over het leven van haar kinderen en hun relaties. Zo’n type schoonmoeder waar je echt niet op zit te wachten. Haar controledrang heeft de nodige gevolgen op het gezin.

‘Hij liep achter haar aan. Hij vond dat ze zich maar raar gedroeg. Ze zag eruit alsof…‘

De ene twist volgt zich op door een andere en lieten mij soms in verwarring achter. De waarheid die langzaam naar boven komt is verbijsterd, te gruwelijk voor woorden. Op een gegeven moment lijkt het even of alles gezegd is, maar bij de ontknoping weet de auteur mij nogmaals te verrassen. 'Dag des oordeels' hield mij veel aan het denken en puzzelen en heeft mij regelmatig versteld doen staan. En ondanks dat ik eerst wat moeilijk in het verhaal kon komen had ik het boek in een mum van tijd uitgelezen. Een aanrader!