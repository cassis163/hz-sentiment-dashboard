In ‘Akte van berouw’ zijn er twee verhaallijnen, die van Martin Hochstettler en Jaap Hofhuis.

Martin Hochstettler, commandant van de Zwitserse Garde, moet een aanslag op paus Franciscus voorkomen. De paus kondigde namelijk aan de resultaten van een onderzoek naar het reilen en zeilen binnen het Vaticaan te openbaren, en daar is niet iedereen binnen het Vaticaan even blij mee. Maar het beschermen van de paus is niet eenvoudig, want hij heeft een eigen wil en hij laat zich niet leiden door Hochstettler. De mogelijke aanslag roept bij Hochstettler herinneringen op aan een nacht in 1978. Toen overleed een paus onder mysterieuze omstandigheden.

De vader van pastoor Jaap Hofhuis ligt op sterven. Op zijn sterfbed vertelt hij aan Jaap dat hij seksueel misbruikt is op het klein seminarie in Ravenstein. Jaap neemt zich voor om alsnog de dader op te sporen en te laten bestraffen.

Verweving fictie en feiten
Chris Houtman lijkt zeer goed ingevoerd in het doen en laten binnen de katholieke kerk. Tot in detail beschrijft hij realistisch de gang van zaken binnen de kerk en verwerkt hij actuele thema’s zoals machtsstrijd en pedofilie in de kerk in zijn verhaal. Houtman verweeft tussen deze feiten zijn goed uitgewerkte en doordachte verhaal. De twee verhalen over Hochstettler en Hofhuis zijn totaal verschillend en wisselen elkaar om beurten af. Hierdoor ontstaat er een vlot spel tussen feiten en fictie, en tussen de belevenissen van een Nederlandse pastoor en de machtigste man binnen de katholieke kerk.

Toeschouwer
Hoewel de spanningsopbouw en de verhaallijn duidelijk de boventoon voeren in het verhaal, komen de karakters maar gemiddeld uit de verf. Ze komen niet echt tot leven in je fantasie, maar zijn zeker geen platte karakters. Je komt genoeg te weten, maar je blijft als lezer toeschouwer van hen, maar komt niet ‘naast’ hen te staan om hen in je hart op te nemen.

Gids
Gedurende het hele verhaal ontpopt Houtman zich als een gids door zijn verhaal waardoor het boek zich vlot laat lezen. Het decor blijft niet beperkt tot Rome; het verhaal reist de wereld rond en wordt begeleid door de auteur die zich profileert als een ervaren globetrotter. Hij schrijft met kundigheid en kennis van zaken.

Conclusie
Al met al is ‘Akte van berouw’ een prima thriller met veel oog voor detail, die vlot te lezen is.