In de flaptekst staat het al, de vier vriendinnen worden aan een geheime chat toegevoegd. Eerst denken ze dat het bij een speurtocht hoort, maar al snel blijkt dat niet zo te zijn. De eerste opdrachten voeren ze uit, maar het gaat niet van harte. Alle opdrachten worden namelijk steeds heftiger. En er raken mensen bij gewond.

Naast de spanning die de meiden hebben van de geheime chat, zijn ze druk bezig met de eindvoorstelling en auditie voor de vervolgopleiding. Ook krijgt India privé extra opdrachten gestuurd. Hierdoor krijgt India paniekaanvallen, maar niet tegen iedereen durft ze te zeggen waarom ze die paniekaanvallen krijgt, alleen aan haar vriendinnen.

Truth or Dance is een heel spannend verhaal, echt het begin van een trilogie! De spanning wordt goed opgebouwd. Op meerdere momenten denk je te weten wie Truth or Dance is, maar toch blijkt dat dan niet zo te zijn. In het allerlaatste hoofdstuk krijg je toch een paar aanwijzingen (niet lezen als je het boek nog niet uit hebt).

Toen ik begon met lezen had ik wat moeite met het perspectief en het feit dat mijn hoofd er van maakte dat Chinouk het verhaal aan het voorlezen was. Gelukkig stopte dat voorlezen na een tijdje (dank je wel brein) en raakte ik gewend aan het perspectief. De spanning wordt echt stukje voor stukje opgebouwd en is zenuwslopend. Het boek is ook precies dik genoeg, er gebeurt best wel veel, maar geen overbodige hoofdstukken tussendoor.

Wanneer ik een bladzijde om sloeg en er een bericht van Truth or Dance stond, las ik dat eerst en dan pas de rest, omdat ik zo graag wilde weten wat ‘ie nu weer had bedacht!

Gelukkig komt deel 2 snel uit en deel 3 als het goed is ook nog in 2019. Ik ben zeer benieuwd en wil ze zeker lezen!