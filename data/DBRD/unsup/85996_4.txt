Boeken over dino’s zijn al generaties lang favoriet bij jonge kinderen. De dieren met tongbrekende namen als diplodocus, brontosaurus en pterosauriër spreken enorm tot de verbeelding. Kinderen blijken overigens geen enkele moeite te hebben met deze vreemde namen. Ze onthouden ze net zo makkelijk als kangoeroe of eekhoorn.   De tyrannosaurus rex, kort genoemd T-rex is misschien nog wel de meest populaire van de dino’s. Hij gedraagt zich als vleeseter behoorlijk agressief, hetgeen vooral jongetjes verleidt tot luidruchtig gebrul. Maar hoe gaan we dat rijmen met de Grrroentosaurus. De dino die het liefst worteltjes eet?  

T-rex Boo is namelijk zo’n vegetarische dino, die natuurlijk wel opvalt in de gemeenschap van tyrannosaurussen. Hij heeft het gevoel er niet bij te horen, en besluit dan ook maar om te vertrekken en op zoek te gaan naar dino’s die net als hij alleen groenvoer eten. Maar bij deze herbivoren – ja hoor, ook dat woord leren kleuters spelenderwijs – gaan voor hem op de loop. En eerlijk gezegd voelt hij zich niet echt thuis. Intussen beseffen de T-rexen dat Boo toch echt bij hen hoort, ook al eet hij geen vlees.  

‘Geen T-rex kan zo stampen als Boo en geen T-rex brult als hij. We moeten Boo gaan zoeken, want Boo hoort erbij.’ Zo gezegd, zo gedaan. Maar onderweg dreigt een enorm rotsblok hen te verpletteren. En dan is het Boo die zijn familie redt door de rots op te vangen en in zijn eentje in de lucht te houden. Dat is meteen het bewijs dat ook groente en fruit voor reuzenkracht zorgt. De T-rexen organiseren een groentosaurusfuif en eten ‘met smaak paprika en pastinaak’.  

Het vrolijk geïllustreerde boek staat vol met kleurrijke dino’s en ontelbare groentes en vruchten. Boo heeft weliswaar flinke tanden, maar ziet er verder onschuldig uit. De tekst is op rijm vertaald door Imme Dros. Het leest lekker voor met woorden als andijvieprak, bessenappelsap en ochtendpap. De boodschap van gezond eten is smakelijk verpakt. Het lezen van dit boek is een leuke aanleiding om eens te kijken welke groente- en fruitsoorten je kind kent. En dan bij de groenteboer samen uitzoeken wat je gaat eten.  

Dat je er toch bij kunt horen als je net iets anders bent dan de ander is het tweede thema van het boek. Kijk ook eens naar andere kwaliteiten en niet alleen naar waar de ander in afwijkt.  

Smritie Prasadam woont in Londen en is van Indiase afkomst. Zij schreef prentenboeken en boekjes voor baby’s en dreumesen. In Nederland verscheen van haar hand Wat hoor je op de boerderij? met illustraties van Axel Scheffler (De Gruffalo).  

De van oorsprong Griekse Katherina Manolessou is freelance illustrator. Grrroentosaurus is het eerste prentenboek dat in het Nederlandse taalgebied is uitgegeven.  

Grrroentosaurus. De dino die het liefst worteltjes eet is een leuk boek voor kinderen vanaf een jaar of vier. Om vele malen ter hand te nemen en iedere keer weer iets nieuws te ontdekken.