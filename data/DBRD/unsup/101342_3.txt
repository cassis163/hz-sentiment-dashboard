Tot een jaar of vijf geleden had Pjotr Vreeswijk nog geen enkele ambitie om te gaan schrijven. Tot hij in een ringband enkele handgeschreven verhaaltjes tegenkwam. Deze had hij op de lagere school geschreven. Hierna is hij, geïnspireerd door geheim agent Lennet, een personage uit een boek dat hij in zijn jeugd las, begonnen met schrijven. Pas jaren later stuurde hij zijn eerste manuscript naar een uitgever. Dit resulteerde in zijn debuut Masterplan, dat in 2016 is verschenen. In het dagelijks leven is hij werkzaam bij de Haagse politie en zijn ervaringen, alsmede zijn passie voor reizen, heeft hij in deze eerste thriller verwerkt.

In het grensgebied van Zuid-Soedan vindt een explosie plaats die tot gevolg heeft dat een compleet dorp met al zijn inwoners in het niets verdwijnt. Een paar maanden later, het nieuws was nog niet eerder tot Europa doorgedrongen, wordt Alex De Klerck, geheim agent van de antiterreureenheid Operations, gevraagd met een team naar Soedan af te reizen om de oorzaak daarvan te onderzoeken. Het lokale agentschap in Khartoem heeft nog geen enkele aanwijzing en daardoor is Alex afhankelijk van de hulp van een plaatselijke huurling. De ontknoping van het raadsel komt in zicht en ontdekt Alex een complot dat groter is dan op het eerste gezicht doet vermoeden en wereldwijde gevolgen lijkt te hebben.

Het verhaal begint in de vorm van een proloog die zich in 1945 afspeelt en al meteen actie en spanning bevat. Hoewel de Tweede Wereldoorlog op dat moment al bijna ten einde was, laat Vreeswijk nog wel merken dat er desondanks nog steeds oorlogsdreiging was. Dat komt realistisch over. Vervolgens maakt het verhaal een enorme sprong in de tijd en gaat het verder in 2016, en dan begint het feitelijk pas. Via diverse flashbacks wordt steeds duidelijker wat zich in Soedan heeft afgespeeld en wat het verband is met het einde van de oorlog.

Dat Vreeswijk zich heeft laten inspireren door een aantal gerenommeerde auteurs en personages is te merken. Masterplan is een regelrechte actiethriller, dus voor veel diepgang is geen plaats. Niet erg, omdat dit ook helemaal niet de opzet was. Toch lijkt de auteur zijn hand iets te overspelen, want Alex De Klerck heeft soms wel heel erg veel weg van James Bond, maar dan wel in de vorm van een niet altijd geslaagde persiflage. Dat hij de wereld overvliegt en in allerlei benarde situaties terechtkomt, zorgt regelmatig voor wat spanning. En één ding is in ieder geval zeker: het verhaal heeft vaart. Heel veel vaart. Dat houdt het zonder meer boeiend.

Vreeswijk heeft een vlotte manier van schrijven, zijn de dialogen realistisch en de locaties beeldend. Opvallend is dat er in het verhaal vrij veel gevloekt wordt. In principe niet erg in een actiethriller die soms hachelijke omstandigheden heeft, maar in dit geval is het vaak overbodig en hoe dan ook te veel. Het is jammer dat in Masterplan wel een aantal clichés is verwerkt. Enkele voorbeelden zijn ondergeschikten die als dom en onnozel worden weergegeven of een toegewezen hulp die niet vertrouwd wordt. Begrijpelijk dat dit gebeurt, maar helemaal origineel is het niet.

De ontknoping, die spannender is dan het grootste deel van het verhaal, laat wel een aantal vragen achter. Het verhaal is afgerond, maar het einde blijft open. Alles wijst er dus op dat Alex De Klerck geen personage is dat eenmalig heeft mogen opdraven (iets dat later overigens ook gebleken is). Voor een debuut is Masterplan zeker geen tegenvaller, zal Alex alleen maar kunnen groeien. En dat laatste geldt eveneens voor Vreeswijk.