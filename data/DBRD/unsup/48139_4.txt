Falco en de gestolen stympha's is een verhaal over een Vogeljongen uit het moeras. Zijn volk jaagt met pijlen uit polsbogen en met hun stympha's, mythologische vogels met koperen bekken en metalen klauwen. Hun vleugels kunnen veranderen in metalen pijlen met gif. Ook de poep van de vogels heeft magische kwaliteiten, maar gelukkig zijn er ook helende toepassingen van het stymphagif.
Vogelmensen uit Kuskoy kunnen niet zonder hun stympha's, net zoals de Akash niet zonder hun prachtige paarden kunnen. De wereld Concordia is sinds er een Melt Down heeft plaatsgevonden niet meer het vredige land waarbij alle delen samenwerkten. De Alkeiden gaan rovend door alle streken en halen van de diverse bevolkingsgroepen van alles weg wat deze mensen niet kunnen missen.
De president heeft zelf weinig meer te zeggen sinds een Vogelheks de touwtjes in handen heeft. De Mallakken zouden een steun moeten zijn maar er is iets vreselijk mis. Er komen luchtschepen naar Kuskoy, waar Falco's vader Canard de hoofdman is. Ze komen om verdragen te sluiten en willen de olie uit het moeras hebben, maar dat is slechts een smoes. Falco komt te weten dat het de Alkeiden om hun stympha's te doen is.
Maar Falco staat bekend door zijn onbezonnen plannen. Hij heeft dan wel door dat er iets helemaal mis is, maar niemand gelooft hem want toen hij zes was, was hij de aanstichter van de brand in het Witte Huis van de stad Concordia en zijn stympha heeft de prinses blind gemaakt. Iedereen zegt dat het zijn schuld was en Falco krijgt er nog steeds nachtmerries van, maar herinnert zich niet alles wat er gezegd wordt. Zijn vader gelooft hem niet als hij zegt dat de Alkeiden niet te vertrouwen zijn.
Met zijn vriend Tycho trekt Falco er dan zelf op uit om de stympha's die gestolen zijn te redden.
De wereld waarin het verhaal zich afspeelt blijkt een collage te zijn van mythologische verhalen en sagen en van moderne techniek. De Alkeiden vliegen in luchtschepen met zeilen, Tycho's vader heeft nog een ouder luchtschip in de schuur dat vroeger werd gebruikt en waar Falco en Tycho nu mee naar een andere streek vliegen. Er is tv en er zijn hologrammen. Maar Falco is het leven in het moeras gewend, het jagen met zijn stympha. Hij kan zelfs niet paardrijden zoals Tycho dat geleerd heeft. Hij wordt geholpen door de magie van de Mallakken en komt in een betoverd woud.
Dit is een verhaal vol actie en intriges. Over echte vriendschap en ware liefde. Wie zijn je ware vrienden en wie zijn de vijanden? Hoe weet je dat er een verrader is? Is iedereen wel wie hij zegt te zijn. Welk duivels plan zit er achter het stelen van de stympha's? Wie is die Vogelkheks met haar grote grijze stympha die de baas schijnt te zijn over alle andere moordvogels waardoor ze hem als makke lammetjes volgen? Stukje bij beetje krijg je meer informatie waardoor je mee kunt denken met Falco.
Falco komt in alle gebieden van Concordia en leert steeds meer over de wereld zoals hij nu is en vroeger was en eigenlijk zou moeten zijn. Kan hij met zijn oude en nieuwe vrienden de wereld redden van een gewisse ondergang? Wat moet hij daarvoor opofferen? Zal hij zijn waardigheid behouden en zijn vijand recht in de ogen kijken?
Het verhaal leest als een rollercoaster. Iets minder actiemomenten en wat meer rustmomenten met verdieping van karakters of setting was misschien fijner geweest. Maar dit is toch een prima avonturenverhaal en reuze spannend.
Het boek is voor de doelgroep jeugd en ik denk dat jongeren ervan zullen smullen. Ik vermoed ook dat ze de verschillende wisselingen en de veelheid aan personages best aankunnen of juist geweldig zullen vinden. (onderschat hen niet).
Ik heb er als volwassene ook van genoten. Een fantasyverhaal dat het mythische verleden met een fictieve toekomst kruist. Zeker een aanrader voor fantasyfans.