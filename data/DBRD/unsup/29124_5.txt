De roman speelt zich af tussen 1973 en 2025. Het vertelt het verhaal van Wade, zijn eerste vrouw Jenny, hun dochters June en May, en Wade’s tweede vrouw Ann. Het verhaal gaat van voor naar achter en van achter naar voor. Soms wordt een jaar twee maal verteld, maar vanuit iemand anders’ oogpunt. Het eindigt in de toekomst.
Wade is getrouwd met Jenny en woont hoog op een berg, ver van een dorp, ergens in de staat Idaho in de Verenigde Staten. Ze krijgen 2 dochters, June en May. Ann is naar de V.S. geïmmigreerd vanuit Europa en werkt als muziekdocente op de school in het dorp.
Op een dag gaat het gezin hout halen boven op de berg. De meisjes spelen in het bos en rond de auto, Wade en Jenny zijn hard aan het werk. Door een noodlottig ongeval, veroorzaakt door Jenny, komt de dan 5-jarige May om het leven en verdwijnt de 6-jarige June spoorloos. Zij zal ondanks jarenlange zoekpogingen nooit gevonden worden. Jenny wordt tot levenslang veroordeeld en kwijnt weg in een gevangenis waar niemand zich om haar bekommert. Kort na het overlijden van May en de verdwijning van June komt Ann in Wade’s leven door hun gemeenschappelijke liefde voor muziek en gaan Ann en Wade samenwonen. Het verleden blijft een groot raadsel voor Ann, omdat Wade hier weinig over loslaat. Ze komt er wel achter, dat er geheimen zijn die niet te achterhalen zijn.
Wade gaat net als zijn vader en grootvader vroeg dementeren, wordt vergeetachtig en hierdoor ook gewelddadig. Ann blijft bij hem en steunt hem tot zijn laatste snik. Na zijn overlijden bekommert Ann zich over Jenny die op aanbeveling van haar celgenoot wordt vrijgelaten. Het geheim heeft zich dan geopenbaard en blijkt door Wade’s dementerende vader in gang gezet te zijn. Het legt de dames geen windeieren. Het verhaal heeft een open einde.
Het dikke boek wordt vanuit heel veel vertelperspectieven verteld. Alle betrokkenen geven een inkijkje in hun gevoelsleven, van de hele kleine meisjes June en May, tot alle volwassenen. Het verhaal springt per hoofdstuk in de tijd, soms heel ver vooruit, dan weer een halve eeuw terug. Dit maakt de opbouw interessant en zo kom je steeds meer te weten over het heden en verleden. Het boek leest lekker weg, is best spannend, maar een enkele keer besteedt de schrijver bijna een hele pagina aan een opsomming, wat ik als storend ervaar. De vertaling is over het algemeen lekker leesbaar, maar er zijn enkele moeilijke, niet gangbare woorden gebruikt, die niet in de context passen.
Het is een prachtig beschrijvend boek, dat je zo voor je ziet terwijl je leest. Het gaat over liefde, verlies, verdriet en vergeten. Het geeft je hoop terwijl je het leest, maar het doet je tegelijkertijd verdriet als je leest wat de hoofdpersonen allemaal tijdens hun levens hebben moeten doorstaan. Het is boeiend ondanks het lange verhaal, dat in de loop van het boek steeds spannender wordt.
Ik kon me goed inleven in het boek. Ik leefde mee met de kleine meisjes, was benieuwd hoe Wade zich ontwikkelde, zocht met Ann mee naar antwoorden op haar vragen en was blij met het ‘eind goed, al goed’ einde. Een aanrader? Zeker!