Recensie gebaseerd op de originele versie 'Leona, alla medel till√•tna'.

'Leona, alle middelen toegestaan' is het tweede boek van de Zweedse Jenny Rogneby. Wie Rogneby's debuut gelezen heeft, weet dat Leona het niet zo nauw neemt met de regels. Hoewel ze politie-inspecteur is, vindt ze niet dat de wet er is om nagevolgd te worden. Al helemaal niet wanneer je gigantische gokschulden hebt, bedreigd en afgeperst wordt. Dan beraam je toch gewoon een overval op een geldtransport ?

Leona beslist om haar kennis van het politieapparaat te delen met boefjes en kleine criminelen. Ze leert hen hoe ze hun misdaden het best aanpakken om uit handen van de politie te blijven. En dan is het tijd voor de zorgvuldig voorbereide overval. Zal het Leona lukken om haar schulden af te betalen en uit handen van het gerecht te blijven ?

Net als het eerste boek over Leona is het verhaal absoluut origineel. En gek genoeg een pak geloofwaardiger (of misschien is al gewenning opgetreden, wie zal het zeggen). Leona is geen personage dat je in je hart sluit, maar je leeft wel mee met haar dochtertje, ex-man en vrienden.

Zowat de helft van het boek wordt ingenomen door Leona's 'lessen' aan de jeugdige criminelen en dat is definitief te veel. Het haalt compleet de vaart uit het verhaal en brengt de lezer ook weinig nieuwe inzichten. Een boek van bijna 400 blz dat slechts de laatste 75 blz echt weet te boeien, dat is geen geslaagde missie. Door de vlotte schrijfstijl en originaliteit toch drie sterren voor 'Leona, alle middelen toegestaan'.

Spanning 2, Plot 3, Leesplezier 3, Schrijfstijl 4, Originaliteit 5