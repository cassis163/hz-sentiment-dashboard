Marcel Jacobs besluit na zijn studie het even rustig aan te doen. Het zal niet lang duren voor zich een ideale baan zal aandienen. Bovendien verdient zijn vrouw Emmy genoeg om hem en dochter Mette te onderhouden. Dat van die ideale baan valt echter tegen en Marcel raakt er in enigerlei mate depressief van. Zelfs loopt hij enige tijd bij een psychiater. Die kan hem met al zijn psychologische dooddoeners echter niet raken. Dan besluit Marcel het over een andere boeg te gooien: als hij een vacature voor een interessante baan ziet, besluit hij een cv bij elkaar te verzinnen. Wonder boven wonder slaat hij zich ferm door de muur van argwaan die men in eerste instantie jegens hem en zijn verhaal koestert, maar uiteindelijk krijgt Marcel de baan: eventmanager van de prestigieuze Tienersacademie in Antwerpen.

Zeer bevlogen gaat Marcel aan de slag en hij weet de kunstacademie nieuw leven in te blazen. In het kader van teambuilding organiseert hij een Breughelbanket, wat de verloren gegane saamhorigheid onder docenten en directie van het instituut weer doet ontluiken. Daarnaast organiseert hij een congres in Berlijn getiteld The artist as a researcher. Dat beantwoordt uitstekend aan de wens van directeur Herman Bubber om de academie een meer academische uitstraling te geven. Het meest geniet Marcel nog van de hoorcolleges die hij aan studenten geeft, waarin filosofische gedachten en discussies het uitgangspunt vormen. Zijn succesvolle ingrepen komen Marcel echter duur te staan.

De succesvolle kunstenaar Bodine Bourceaud’hui besluit op het laatste moment in te gaan op de uitnodiging van de Tienersacademie voor het congres in Berlijn. Sinds zij zwanger werd van zoon Abel heeft zij haar atelier nauwelijks meer van binnen gezien. Dat duurt inmiddels zo’n twintig maanden voort. Misschien kan het congres haar weer het heilige vuur verschaffen. Ondanks dat zij zich schuldig voelt om man en kind in te steek te laten, reist zij in haar oude Ford af naar Berlijn. Daar ontmoet zij onder andere enkele mensen van de Tienersacademie.

Een vulkaanuitbarsting op IJsland resulteert erin dat er voorlopig niet in het noordwestelijk deel van Europa kan worden gevlogen. De drie mensen van de Tienersacademie, Herman, Sarma en Jerome, zitten met de handen in het haar: ze moeten terug naar België. Geen haar op haar hoofd die overweegt de drie in haar Ford uit te nodigen, totdat Bodine de naam Marcel Jacobs hoort vallen. Gevieren aanvaarden zij de terugreis. Bodine wil weten waarom Marcel is ontslagen. Zij bijt zich erin vast de waarheid te achterhalen. Deze pelt zich langzaam maar zeker af als bij een ui. Maar waarom is Bodine daar zo in geïnteresseerd?

Patricia Jozef studeerde schilderkunst en filosofie. 'Glorie' is haar debuutroman die de shortlist haalde van zowel de Hebban Debuutprijs als de ANV Debutantenprijs (winnaar van de laatste wordt op 3 juli 2018 in Dordrecht bekend gemaakt). Wat mij betreft had zowel het verhaal van Marcel als dat van Bodine flink korter gekund.