Voor de eerste honderd pagina’s had de schrijver minder tijd mogen (mee)nemen. Het valt namelijk niet mee om naar het geleuter van Tom Barren te luisteren, hoe interessant de mooie en schone wereld waarin hij leeft ook is. Dat is dan ook het enige minpuntje want De man die de tijd nam is helemaal hot.

Tom is een echte loser die geen idee heeft van de consequenties van zijn gedrag. Hij klunst wat aan, is arrogant en komt per ongeluk in een alternatieve wereld terecht.
Daarna wordt het verhaal plotseling een stuk boeiender en neemt de vaart toe. Onverwachte plotwendingen maken dit boek ineens razend interessant.

Het meest fascinerend is de psychologische groei van Tom. Hij is gehecht aan zijn loser-status en heeft zijn oordeel over anderen al snel klaar. Door alle gebeurtenissen krijgt hij meer zelfinzicht en moet hij zijn oordeel over de wereld, de werkelijkheid en anderen herzien. Hij levert een hevige innerlijke strijd tussen zijn eigen behoefte en die van de wereld om hem heen. En die innerlijke strijd krijgt ook nog een zeer origineel Sciencefiction tintje.

De vorm waarin Mastai vertelt is eveneens verfrissend. Hij schrijft op een bepaald moment achterstevoren en geeft samenvattingen van vorige hoofdstukken. En die blijken dan achteraf toch weer verrassend anders dan oorspronkelijk gedacht. Zijn schrijfstijl richt zich regelmatig direct tot de lezer wanneer hij bijvoorbeeld zegt: ‘zoals jij ongetwijfeld weet ‘. Dit maakt dat je je meer betrokken voelt en Tom steeds aardiger gaat vinden.

Kortom een verfrissend , verrassend origineel boek!