Victor en Eli leerden elkaar kennen op de universiteit waar Eli een bijzonder onderwerp wil gaan onderzoeken voor een van de vakken die ze samen volgen. Beide jongens delen bepaalde interesses en vaak ook hun kijk op de wereld. Het onderzoek brengt hen dichter bij elkaar dan ze ooit hadden gedacht. Ze maken beide bijna dood ervaringen mee waardoor ze buitengewone krachten ontwikkelen en waardoor hun band groeit, maar hen tegelijkertijd ook weer verder uit elkaar drijft. Tien jaar later ontsnapt Victor uit de gevangenis, vastbesloten om zijn oude vriend, nu vijand, op te sporen en hem zijn verdiende loon te geven. Eli is ondertussen samen met een handlanger op pad om alle mensen met deze buitengewone krachten uit te roeien. En als hij erachter komt dat Victor weer op de been is, nemen zijn hatelijke gevoelens van jaren geleden het weer over. Met alle goede en slechte herinneringen in hun achterhoofd sporen ze elkaar op om elkaar te vernietigen.

Ik deed onderzoek naar meer boeken van Victoria Schwab en toen ik de woorden ‘Villian’, ‘Extra Ordinaries’, ‘super-powers’ en ‘Magneto & Professor X’ wist ik eigenlijk al genoeg. IK. MOET. DIT. BOEK. LEZEN. Als redelijke fan van Marvel en DC superhelden en schurken heb ik al aardig wat boeken in dit genre gelezen zoals de DC Icons serie, marvel boeken van Luitingh Sijthoff en de Renegades serie van Marissa Meyer. En zodra ik aan het eerste hoofdstuk begon, was ik al gegrepen. Ondanks de vele tijdsprongen en perspectiefwisselingen werd ik niet uit het veld geslagen, iets wat vaak wel het geval is wanneer ik net in een nieuw boek begin. Maar in dit geval had ik het gevoel dat het allemaal klopte, dat ik het begreep en dat ik alleen maar meer wilde.

Het verhaal loopt namelijk niet chronologisch. Er wordt veel gebruik gemaakt van tijdsprongen van 10 jaar terug, tot gisteravond, tot een paar maanden eerder en weer een paar uur voor middernacht. Op een gegeven moment begon ik te merken dat het boek naar een bepaalde climax toe aan het werken was. De tijdsprongen volgenden elkaar wel op, maar de auteur wist precies hoeveel informatie ze per hoofdstuk weg kon geven om je nog in het gewisse te laten over een aantal belangrijke details. Maar hoe verder het verhaal vordert, hoe meer informatie je krijgt en hoe spannender het verhaal wordt. Er vallen steeds meer puzzelstukjes op hun plek en vermoedens beginnen te groeien. Het verhaal leek precies goed afgewogen en in balans en ik wilde heel graag weten hoe het verder zou gaan. Het onderzoek en de bijna doodervaringen van de jongens worden best wel uitgebreid in het verhaal verwerkt en dit zorgde voor wat extra spanning en een intensere beleving van het verhaal.

De personages zijn ook erg goed uitgewerkt. Je merkt de vriendschap maar de tegenstrijdigheden tussen Victor en Eli al snel op en gaande het verhaal blijven de twee in een bepaalde mate hetzelfde, ook al zit er 10 jaar verschil tussen sommige gebeurtenissen. Ze zijn allebei veranderd door de omstandigheden, maar toch lijkt het allemaal te kloppen. Het werd niet ineens ongeloofwaardig want sommige standpunten en meningen waren niet veranderd en anderen natuurlijk wel. Op de een of andere manier klopte alles gewoon. Ook de andere personages die gaande het verhaal werden geïntroduceerd bleken veel verder en uitgebreider uitgewerkt te worden dan ik in eerste instantie had verwacht. Hun rol in het verhaal was dan ook vaak erg belangrijk en onmisbaar voor de ontwikkelingen die nog volgden. Er werden over hen ook steeds meer geheimen onthuld en geschiedenis vrijgegeven waardoor je erachter komt wat hun rol in het geheel blijkt te zijn. De andere EO’s (extra ordinairies) die in het verhaal voorkomen worden niet allemaal even uitvoerig besproken, maar soms leer je ze kennen vóórdat ze iets met Victor of Eli te maken krijgen en merk je hoe hun ontmoeting hun wereld ineens verandert.

Een uitzonderlijk verhaal over het ontwikkelen van buitengewone krachten, vriendschap, haat en wraak. Victor en Eli zijn twee perfect uitgewerkte personages met kennis en krachten die anderen te boven gaan. Wat een geweldig boek! Ik kon er geen genoeg van krijgen.