In 29 dates leren we Jisu kennen. Haar ouders zijn vastbesloten dat Jisu succes moet behalen in het leven, zowel in haar schoolcarrière als haar liefdesleven. Jisu staat dan ook onder grote druk van haar ouders om goed te presteren. Daarnaast hebben haar ouders een matchmaker ingeschakeld die Jisu koppelt aan andere vrijgezelle Koreaanse jongens van goede komaf. Jisu gaat naar vele van deze zogeheten seons, maar vindt geen enkele jongen echt leuk. Wanneer Jisu op school ook nog eens middelmatige cijfers haalt besluiten haar ouders om haar naar een goede school in San Francisco te sturen. Jisu krijgt hierdoor iets meer bewegingsvrijheid en de kans om zichzelf te ontdekken. Zal ze hier in San Francisco wel de ware vinden?

29 dates is een heerlijk romantische young adult boek! Wat erg bijzonder is aan 29 dates, is dat het hoofdpersonage niet een keer het standaard Westerse meisje is, nee, het hoofdpersonage is Koreaans. Het begin van het boek speelt zich dan ook in Seoul af, een stad die niet vaak voorkomt in een young adult boek. Het was erg verfrissend om eens een keer vanuit een heel andere setting te lezen. Melissa de la Cruz laat daarnaast in het boek zien dat ze echt verstand heeft van de Koreaanse gebruiken en cultuur. Zo leren we al snel dat de vele dates waarop Jisu wordt gestuurd door haar ouders seons worden genoemd. Ook worden er veel Koreaanse termen gebruikt. Het boek voelde hierdoor authentiek aan.

Jisu zelf is een heerlijk personage. Ze is open, eerlijk en maakt snel vrienden. Ze is niet het standaard tienermeisje die rebelleert tegen haar ouders, in tegendeel, ze probeert ze juist trots te maken en zo hard te werken als ze kan. Je sluit Jisu daardoor al snel in je hart. Zoals de titel ook al doet vermoeden gaat Jisu op 29 dates in het boek. Al deze 29 dates maak je als lezer ook mee. In het begin is dit een beetje verwarrend omdat de tekst op zo’n manier is opgemaakt waardoor het lijkt alsof Jisu aan het appen is met de jongens. Later in het boek wordt duidelijk dat het wel echt fysieke dates zijn. Elke date en elke jongen waarmee ze op date moet is anders, hierdoor voelt elke seon weer anders aan en dat houdt het boek interessant. Telkens ben je toch weer benieuwd hoe de volgende seon eruit gaat zien.

Wat dit boek zo sterk en anders maakt dan de standaard romantische young adult boeken (buiten het feit dat het hoofdpersonage Koreaans is), zijn de vooroordelen en het racisme waarmee Jisu te maken krijgt als ze net aankomt op de middelbare school in Amerika. Zo zegt één van de docenten van Jisu ‘wat spreek je goed Engels’. Hierdoor voelde Jisu zich toch een beetje ongemakkelijk aangezien ze al 9 jaar Engelse les krijgt in Korea. Een andere klasgenoot maakt een racistische opmerking dat alle Aziatische mensen op elkaar lijken. Hierdoor liet het boek zien dat het dit soort onderwerpen bespreekbaar kan maken en dit gaf het boek ook zeker diepgang mee.

29 Dates is een heerlijk romantisch young adult boek die daarnaast ook nog eens diepgang heeft. De schrijfstijl van Melissa de la Cruz is erg fijn waardoor je door het boek heen vliegt. Het eind van het boek vond ik persoonlijk ietwat abrupt en ik had graag gezien dat het eind nog iets langer werd uitgerekt, maar buiten dat is dit zeker een boek dat je een keer gelezen moet hebben!