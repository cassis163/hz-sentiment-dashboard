Stel je eens voor: na een afschuwelijke jeugd ga je naar Las Vegas om daar een danscarrière op te bouwen, maar tijdens je audities wordt je verteld dat je het beter zou doen als showgirl...
Als Lily Decker als 8-jarig meisje als enige het auto-ongeluk overleeft waarbij haar ouders en zus overlijden, komt ze terecht bij haar oom en tante in Kansas. Haar tante is een strenge vrouw die moeite heeft om haar gevoelens te uiten en haar oom misbruikt haar. Tijdens het misbruik vlucht Lily weg in dromen over haar favoriete bezigheid: dansen. Dansen is haar passie en ze kan niet wachten om naar New York te vertrekken om daar een carrière te starten. Als ze oud genoeg is, ontvlucht Lily Kansas, verandert haar naam in Ruby Wilde en komt, op advies van haar danslerares, terecht in de glamoureuze wereld van Las Vegas. Na een aantal afwijzingen bij audities vertelt iemand haar dat ze het perfecte lichaam heeft om als topless showgirl aan de slag te gaan. Na lang twijfelen waagt Ruby de gok en begint haar leven als showgirl. Terwijl ze zich opwerkt tot een succes, leert ze zichzelf kennen en om te gaan met de demonen uit haar verleden.
Elizabeth Church werkte voorheen als advocaat, maar nadat haar man vroegtijdig overleed aan de gevolgen van kanker, liet ze het advocatenleven voor wat het was en begon ze aan haar vroegere droom: boeken schrijven. Met haar debuutroman The Atomic Weight of Love bewees ze dat het schrijven haar goed af gaat en ging haar droom op 60-jarige leeftijd in vervulling. Het boek haalde de eerste plaats op de Indie Next List selection. All the Beautiful Girls is de tweede roman van Church.
All the Beautiful Girls neemt de lezer mee naar de beginjaren van 1900. Families met verborgen geheimen en taboes rondom homoseksualiteit en alleenstaand moederschap tonen een leven dat aanmerkelijk anders was dan het leven nu. Church weet die tijdgeest goed vorm te geven in haar boek. De personages, en dan met name Lilu/Ruby, worden uitvoerig beschreven en komen de lezer nabij te staan gedurende de roman. Lily is een meisje met een behoorlijke rugzak aan ellende uit het verleden. Onder haar nieuwe naam Ruby leert ze in haar nieuwe woonplaats wat het is om vrienden te hebben, maar ook dat er kracht en doorzettingsvermogen nodig is om iets te kunnen bereiken.
Verwacht geen feelgoodroman waarin alles op rolletjes loopt, want dan kom je bedrogen uit. Church zet het zware leven van Lily voort in het leven van Ruby en ook als Ruby heeft ze geen bestaan dat probleemloos verloopt. De narigheid die de personages te verwerken krijgen is enorm, maar het krijgt nergens de, te zware, overhand in het boek. Onvoorwaardelijke liefde speelt een grote rol in de roman. De personages zijn ontzettend realistisch beschreven. We leren Lily kennen als gelukkig meisje dat door een ongeluk in een vreselijke situatie terecht komt. De grimmige sfeer is perfect neergezet in het boek. Ze is bang voor haar oom vanwege het misbruik en ze leert zichzelf om hiermee om te gaan. De frustraties spatten van het papier af en dit zorgt ervoor dat je met Lily meevoelt en –leeft. Ruby vindt het moeilijk om om te gaan met lastige situaties en trekt zich liever terug in een droomwereld. Zou het goed aflopen met Lily of blijft de akelige jeugd ook Ruby achtervolgen?
De beheerste schrijfstijl vlakt de heftige gebeurtenissen af en zorgen ervoor dat je als lezer op adem kunt komen. Je krijgt te maken met de harde kanten van het leven, maar tegelijkertijd zweef je met Lily/Ruby mee haar dromen in. All the Beautiful Girls is vanaf 8 maart leverbaar.