Nap Dumas is een gedreven rechercheur die soms het recht in eigen handen neemt en daders van misdrijven op onconventionele wijze verzoekt niet in herhaling te vallen. Als hij op een dag bezoek krijgt van twee politieagenten denkt hij dan ook dat hij betrapt is. Het bezoek blijkt echter een heel andere reden te hebben, die hem terug voert naar het noodlottige ongeval 15 jaar geleden waardoor hij zijn broer verloor. Nap gaat terug naar zijn geboorteplaats en stort zich samen met Augie, een gepensioneerde agent die nauw betrokken was bij het drama, op het ontrafelen van de waarheid achter dit ongeval. Een voor een komen zijn jeugdvrienden weer op zijn pad, en ook zijn op mysterieuze wijze verdwenen ex-vriendinnetje uit die tijd laat via vingerafdrukken van zich horen. Nap wordt genadeloos geconfronteerd met alle pijnlijke herinneringen uit die tijd, en ontdekt hij dat er meer geheimen zijn bewaard dan hij ooit had kunnen vermoeden.

Harlan Coben heeft wederom een meeslepende thriller afgeleverd die je aan je stoel gekluisterd houdt. Van het begin tot het einde wordt je ademloos meegezogen om aan het einde te smullen van een verrassende ontknoping. Door de korte hoofdstukken zit er veel vaart en afwisseling in het verhaal en dit tezamen met de directe, vlotte schrijfstijl van Coben maakt dat je geboeid en met plezier door het boek heen raast.