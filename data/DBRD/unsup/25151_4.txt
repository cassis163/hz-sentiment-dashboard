Complimenten voor de vormgeving van het boek! Uitgeverij de Fontein heeft er weer een feestje van gemaakt! Top secret elastiek om het boek, sprayed edges in neongroen en alle details in het boek ook neongroen. Het boek is verdeeld in zes delen, zes vakantie dagen. Binnen die vakantiedagen zijn er meerdere hoofdstukken die elk vanuit een ander personage worden verteld. Tussendoor komen er krantenberichten en “vlogs” van Britt.

Britt, Liv, Rosalie, Eva, Fabian en Jack gaan met z’n zessen op vakantie naar Spanje, naar een vakantiehuis van de ouders van Liv. De tweede dag besluiten ze te gaan wandelen in het natuurpark en daar ook te overnachten. Maar dan komt het noodweer en kunnen ze de weg niet meer terug vinden. In een donker bos is het lastig om te overleven, zeker als je daar niet goed op bent voorbereid.

Het verhaal was spannend, maar ik vond eerdere boeken van Mel Wallis de Vries beter, ik had het idee dat dit verhaal te kort was en niet helemaal af. Ook ergerde ik me aan het taalgebruik van de jongeren. Zo praten 15- en 16-jarigen niet tegenwoordig. Desalniettemin was dit een spannend boek, zoals we van Mel gewend zijn. Het vloggen tussendoor van Britt is erg actueel en zal jongeren van tegenwoordig aanspreken. Toch 4 sterren voor dit boek.