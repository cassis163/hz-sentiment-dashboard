Als illustrator kan Noëlle Smit goed getypeerd worden als een kameleon. Ieder boek dat zij illustreert sluit naadloos aan bij de sfeer die de auteur met woorden schept. Smits kleurrijke tekeningen staan in dienst van de tekst en verrijken die. De typering van duizendpoot misstaat haar ook niet, want de verscheidenheid aan stijlen en sferen lijkt eindeloos. Vele grote uitgevers en auteurs hebben weleens met haar samengewerkt, juist omdat Smit haar werk in dienst zet van het boek. Dat zij dit goed beheerst, bewijst onder andere Fiet wil rennen (geschreven door Bibi Dumon Tak) dat in 2011 Prentenboek van het Jaar 2011 was.
Naar de markt is een boek dat Smit helemaal alleen maakte. Ze hoefde zich dus niet in dienst te stellen van geschreven tekst. Haar fantasie kon ze nu helemaal de vrije loop laten. Op het eerste gezicht heeft het boek niet veel om het lijf. Het is zelfs nogal rolbevestigend: moeder en dochter gaan samen naar de markt en moeder maakt aan het einde een feestmaal. Maar wie niet verder wil kijken dan het splinterdunne verhaaltje van moeder en dochter die langs talloze kraampjes struinen, mist de liefde waarmee dit boek is gemaakt.
Iedere illustratie omvat twee volle pagina’s die tot in iedere uithoek worden gebruikt om er mooie details in te verwerken. De sfeer is liefdevol en vredig. Er straalt gezelligheid en bedrijvigheid uit iedere pagina. Als Mama en dochter samen met hondje ‘Takkie’ bij de markt aankomen wordt er nog uitgeladen. Mensen stromen toe en we zien de markt van bovenaf. Bomen beletten ons een goed zicht op wat we gaan zien en beleven. En dat is mooi en zelfs spannend. Er zijn geen woorden nodig om snel door te bladeren om te zien wat er allemaal gaat gebeuren. De tekeningen vertellen een verhaal. En het is een verhaal van herkenbare gezelligheid. Een visje eten op de markt; naar de slager terwijl meeuwen zich tegoed doen aan de restjes. Ondertussen krijgen we veel sympathie voor moeder en dochter. Het meisje helpt een mevrouw met het oprapen van de gevallen sinaasappels terwijl mama haar boodschappen doet. Ze mogen ook nog iets lekkers proeven.
Het leuke aan dit boek is dat je de eerste keer kijkt wat moeder en dochter doen, maar je kunt het boek ook ‘lezen’ door naar dieren te zoeken of te kijken wat er bijvoorbeeld rechtsonder in beeld gebeurt. Overal is wat te zien. Net als op de echte markt.
Bij de illustraties is veel zorg besteed aan de kleur en aan de sfeer. Ook al zien we heel duidelijk wat een kaas is en wat knoflook, toch zijn ze niet realistisch maar eerder schematisch getekend. Dit laat ruimte voor de fantasie en toch is er heel veel oog voor detail. Zeer bijzonder en zeer geslaagd.
De sfeer van de markt is perfect weergegeven in dit boek. Het is een vanzelfsprekende integratie van Hollandse multiculturele gezelligheid. Mensen van allerlei komaf houden van de markt. Dit maakt het boek heel herkenbaar.
Dit debuut proeft naar meer en dit beeldverhaal zal zeker niet het laatste boek zijn dat Smit zelfstandig op de markt zet. Een gezellige vakantie-aanrader.