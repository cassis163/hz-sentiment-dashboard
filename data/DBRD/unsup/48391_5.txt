Daar waar informatieve boeken, zelfs die voor kinderen, vaak veel informatie en tekst bevatten, is dat bij de nieuwe serie van Clavis, Wonderwaar, niet het geval. In het eerste deel, Op missie naar de zeebodem, reizen we niet alleen af naar die zeebodem, maar reizen we ook terug in de tijd. Naar de jaren twintig en dertig van de 20e eeuw om precies te zijn.

Jan Leyssens en Joachim Sneyers nemen jonge onderzoekers vanaf een jaar of zes mee de onderwaterwereld in. Dit doen ze aan de hand van veel illustraties, maar ook met voldoende tekstuele informatie. Elke spread bevat een pagina vullende illustratie, de andere pagina bevat een beetje tekst, maar ook weer een interessante prent. Er is daardoor voor jonge kinderen genoeg te zien, terwijl een volwassene ze van de benodigde achtergrondinformatie voorziet wanneer zij het verhaal voorlezen.

Doordat het informatieve boek, over de eerste diepzeereis, voor kinderen interessant is om naar te kijken, verliezen ze niet hun aandacht. Het boek is qua beeld en tekst perfect in balans en passend bij de spanningsboog van (jonge) kinderen.

Op missie naar de zeebodem geeft kinderen een kijkje in hoe het er vroeger aan toe ging, toen er nog geen soepele duikpakken waren, goede cameraâ€™s of telefoonverbinding. Het is knap hoe de makers van dit boek niet alleen de kennishonger van jonge kinderen heeft weten te voeden, maar ook hoe ze het verhaal dusdanig spannend hebben weten te maken waardoor aandacht niet verslapt. Het boek voelt alsof je een avontuur beleeft, even ben je helemaal van de wereld, ondergedompeld in de donkere diepe zee. Geen moment saai, continu adembenemend!