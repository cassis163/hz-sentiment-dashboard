Titel: Huivering
Auteur: Bernard Minier
Publicatiedatum: September 2015
Blz: 600

Over de Auteur:
Bernard Minier (Béziers, Hérault, 1960) is een Franse auteur en groeide op in de heuvels van de Pyreneeën. Hij werkte jarenlang als douanebeambte, maar kon de droom van het schrijven niet loslaten.

Zijn debuutroman Een kille rilling (Glacé, 2011) werd zeer lovend ontvangen door de Franse pers en lezers. Het boek verscheen in een tiental talen en vooral in Europa sloeg het aan. Het werd overladen met prijzen, waaronder de prestigieuze Prix Polar 2011, die jaarlijks in Cognac wordt uitgereikt tijdens het festival Polar.
Miniers tweede boek Huivering (Le cercle, 2012) met eveneens politiecommandant Marin Servaz in de hoofdrol, werd ook een groot succes en onder meer bekroond met de Prix des bibliothèques et des médiathèques Cognac 2013.
Minier wordt geroemd om zijn ingenieuze en complexe personages en de letterlijk adembenemende beklemmende sfeer die hij weet neer te zetten.
Achterflap:
Marsac. Een klein universiteitsstadje in het zuidwesten van Frankrijk. Achtereenvolgend worden een dode professor, een verbrande Zweedse kunstenaar en een door honden aangevreten hondentrainer gevonden. Wie is het zieke brein achter deze moorden? Commandant Martin Servaz wordt op de zaak gezet. Een raadselachtig mailtje voert hem onverwachts in de richting van Julian Hirtmann, een van de gevaarlijkste seriemoordenaars van Europa. Heeft de TBS-patiënt, waarvan iedereen meent dat hij dood is, iets met de gruwelijke moorden te maken? Samen met zijn team probeert Servaz de duistere praktijken van de moordenaar te ontrafelen. Als zijn dochter Margot - die in Marsac studeert - plotseling ook onderdeel uitmaakt van het gruwelijke plan van de moordenaar, krijgt de zaak onverwacht een heel persoonlijke dimensie.

Cover:
Elke cover van Minier trekt aandacht door een foto van een dier waar het oog de blikvanger is, ze zijn stuk voor stuk prachtig, geen enkele thrillerlezer zal het kunnen laten de boeken op te pakken, de ogen staren je aan.

Mijn mening:
Huiveringwekkend spannend, de titel Huivering doet het boek eer aan. Een jaar na de bizarre paardenhoofdmoord wordt de studentenstad Marsac opgeschrikt door wederom een paar gruwelijke moorden. Vooral de boodschap achter de moorden zorgen ervoor dat je als lezer gelijk je voelsprieten op scherp zet. Van Martin Servaz wordt verwacht dat hij de zaak tot een goed eind brengt. Dit is makkelijker gezegd dan gedaan als blijkt dat zijn verleden hiermee opgerakeld wordt. Zijn jeugdliefde Marianne Bokhanowsky zoekt contact, ze heeft zijn hulp nodig, en dat zorgt voor een emotionele achtbaan waardoor hij werk en privé niet gescheiden kan houden. Wanneer blijkt dat Margot, de dochter van Martin zich erg dicht in het web van de spinnen bevind speelt de angst dat haar iets overkomt een grote rol.
De moorden staan bol van de losse draadjes en het is bijna een onmogelijke taak voor Martin en zijn team om dit te ontrafelen. Waar ik me na het lezen van Een kille rilling afvroeg of de TBS- patient Julian Hirtmann nog een rol zou krijgen in de volgende boeken van Minier is deze vraag inmiddels wat Huivering betreft beantwoord. Hirtmann is een gevaarlijke parasiet, een eng karakter met een dubbele persoonlijkheid die je tot in de dood zal blijven achtervolgen. Minier laat dus niet alleen het rechercheteam terugkomen maar maakt ook goed gebruik van meerdere bijzondere karakters uit het verleden om het verhaal tot een kloppend geheel te krijgen.
De schrijfstijl is prettig, nodigt uit tot doorlezen en de beschrijving van emoties zijn invoelbaar. Bepaalde scenes zie je voor je en zorgen ervoor dat je het idee hebt dat je toekijkt, gruwelijke taferelen verschijnen in flarden op je netvlies. De boeken van Minier zijn te herkennen aan de mooie passsages en de bijzondere rol van dieren, dit is weer eens wat anders dan schieten of vechten waar het in veel thrillers om draait. Helaas zijn er wel weer een paar aanwijzingen die iets te voorspelbaar bedacht zijn.
Naar de plot toe komen de losse draadjes samen tot een onverwachte ontknoping. Tegelijkertijd is het deels open einde er eentje die je doet snakken naar het volgende deel.

Originaliteit: 5
Leesplezier: 5
Schrijfstijl: 4
Psychologie: 5
Spanning: 5
Plot: 5

Huivering krijgt van mij ruim 4,5 ster.
Bianca