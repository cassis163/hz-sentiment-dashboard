Wie denkt dat de popmuziek in de jaren '50 is ontstaan heeft het goed mis. Het was niet Bill Haley’s Rock Around The Clock, maar de oude, zwarte Rhythm & Blues die fungeerde als blauwdruk voor dit nummer. Deze oude R&B muziek werd door de blanke artiesten aangepast aan de nieuwe tijd en aan de blanke markt. En daar hebben we meteen de rode draad van dit meesterlijke naslagwerk te pakken. Steeds weer wordt er gevarieerd op reeds bestaande stijlen, het krijgt een nieuwe naam en de geboorte van een genre vindt plaats.  

Gert Keunen is dé wandelende popencyclopedie van Vlaanderen. Naast zijn enorme kennis van muziek kan hij nog schrijven ook. De Belgen hebben Gert Keunen, de Hollanders Blokhuis én Keunen! Dit lijvige (zeg maar gerust corpulente!) boek weegt bijna 1,3 kg en ziet er kwalitatief hoogwaardig uit. En zo is ook de inhoud. Keunen laat werkelijk alle stijlen de revue passeren, toch gaat dit niet slechts over de verschillende muzieksoorten. Leuke wetenswaardigheden wisselen zich af met buitengewoon treurige details. Madonnafans weten vast dat zij in de backing vocals zong bij Patrick Hernandez’ Born To Be Alive. De echte bewonderaars van The Who weten wellicht dat Pete Townsend zijn gitaar de lucht in slingerde tijdens een concert en deze per ongeluk werd beschadigd door een wat laag hangend plafond. Vervolgens besloot hij het speeltuig verder stuk te maken en ... daar werd over geschreven. Het werd een succes en dus deden ze het steevast opnieuw. Een nieuwe rage was geboren! Daarnaast vind je in dit boek veel historische feiten terug aangezien cultuur(geschiedenis) terug te horen is in de muziekgeschiedenis. Zo was daar Frank Zappa. Het was aan hem om de leegheid van de hippiecultuur aan te zwengelen. In de geschiedvorsing ontstaat een bepaalde cultuur en bijbehorende mentaliteit en de muziek past zich daar op aan.  

Vanaf hoofdstuk 9, ongeveer de helft van het boek, wordt het soms wat lastig om alle stijlen en bijbehorende namen te blijven volgen. Ook daar is over nagedacht; er zit een overzichtskaart in het boek! Zo kun je in een oogopslag zien waar welke muziekstijl vanaf geleid is. Het zou een fenomenaal werk zijn als er ook nog een cd bij zou zitten met daarop geluidsfragmenten. Rock-’n-roll, hard rock, soul, disco, funk en hip-hop is ons bekend, maar wie heeft er ooit gehoord van wonky, trip-hop of nu-metal? Ook hier geldt weer dat wanneer een muziekgenre erg commercieel ofwel mainstream wordt, er als tegenreactie een terugkeren naar de oorsprong volgt. Neem wonky, het is een vervolg op de dubstep. Zegt het je niks? Schaf het boek Een eeuw popmuziek aan en je weet alles!  

John Lennon zei ooit: The Beatles zijn populairder dan Jezus Christus. Het zou bijna over Gert Keunen gezegd kunnen worden. Deze man voelt de popmuziek, sterker nog, hij ademt de popmuziek. Dit is een meer dan vijf sterren naslagwerk en voor iedere popmuziekliefhebber verplichte kost!