In het hoofdstukje 17:01 is Liza Wolf, journaliste van de rubriek Droom & Daad, bezig correspondentie te ordenen van haar vorige minnaars en tikt dan, wat ze nooit eerder deed, op Google de naam van haar man in. Luc, een zeer bekende en kundige handchirurg.

Vanaf dat moment staat haar wereldje waarin zij zelf leefde door het schrijven van interviews over heimelijke liefdes en ontrouw, volledig op haar kop. Luc heeft namelijk een hele mooie vrouw in Boston en heeft met haar een leuk gezinnetje met een levenslustige meisjestweeling van 15 jaar. Sprankelende filmpjes op Facebook tonen aan hoe gelukkig zij met elkaar zijn. Elke maand is Luc inderdaad een week in Boston voor het geven van colleges handchirurgie; elke zomer een langere cursus. Een overvol leven…

Hoe gaat Liza met dit schokkende nieuws om? Zij zoekt de koelte op van het negentiende-eeuwse aquarium om de hoek waar ze een abonnement heeft en suppoost Jesse haar goed kent. Een geschikte plaats om na te denken en te bedenken wat zij gaat doen. Immers, over twee uur, om 19.00 uur landt Luc op Schiphol. Gaat zij Luc confronteren? Waarom had hij een dubbelleven, was zij niet goed genoeg? Liza had al een dochter, maar samen hadden ze toch geen kinderen gewild? Ze begrijpt dat ze zoveel toch eigenlijk niet van hem weet.

Bijna van minuut tot minuut beschrijft Wanda Rieser de gedachten, vragen en herinneringen van Liza tijdens deze twee uur tijd. De hoofdstukjes zijn genummerd als een digitale klok die de minuten aftikt tot aan 19.00 uur. Gaat dan de bom barsten?

Mooi beschreven is het decor van het aquarium om haar heen en de zogenaamde interactie met de nieuwsgierige vissen die haar komen bekijken. “Een stel gele potbellyvissen hangt stil in het water aan de kopse kant van de aquariumzaal. Ze kijken allemaal in afwachting mijn kant uit”.

Een vluchtige ontmoeting met een andere bezoekster, Sabine, brengt haar op een geweldig idee om Luc te gaan confronteren met zijn ontrouw. Heel handig laat Rieser deze gedroomde zogenaamde wraakactie ongemerkt overgaan in de realiteit. “Droom & Daad” ! Een prachtige actie om te lezen…

Maar dan gaat het aquarium sluiten en moet Liza naar huis. De bezorgde suppoost vraagt of het wel goed met haar gaat. Het is 18:59 uur. Luc zal zo thuiskomen. 19:05 steekt ze de huissleutels in het slot. Gaat wat eten. Kijkt naar Wimbledon. “En dan die afwachtende stilte.”
(…)
Liza ziet al voor zich hoe haar/hun verhaal in feuilletonvorm in de krant zal verschijnen. Het wordt een bijzonder verhaal. De lezers zullen niet kunnen wachten tot de volgende aflevering.

Vlot geschreven, origineel verhaal, toch een verrassende, zij het wat teleurstellende afloop. Wat filosofietjes tussendoor, niet al te diepgaand. Gewoon een gezellig tussendoorboek om te lezen tussen 5 en 7. Veel meer tijd is er niet nodig. 173 bladzijden.
Drie sterren.