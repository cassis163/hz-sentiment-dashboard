Een Amerikaanse met een passie voor boerenkool, die in Parijs de band tussen consument en lokale producent probeert te stimuleren. Zo, dat is lef hebben: Amerikanen, Fransen en eten… hmmm. De titel van het boek Alles over Kool is oorspronkelijk Frans (Savez-vous manger les choux?) en komt voort uit het feit dat deze expat-dame, Kristen Beddard, nergens in Frankrijk haar geliefde boerenkool kon kopen. The Kale Project was geboren.    

Om alle kool nu gelijk als superfood nummer 1 te bestempelen is wat overdreven. Ja, in Amerika zijn ze over the moon van boerenkool. Inmiddels schijnt bloemkool kale daar trouwens van de eerste plek te verdrijven.  

Alles over kool biedt een combinatie van teelttips, een paar bladzijden met ongediertebestrijding en vijfentwintig recepten voorzien van paginagrote kleurrijke foto’s. En dat is ook enigszins het manco. Noch de sectie met adviezen over groenteteelt, noch het kookgedeelte is erg uitgebreid.  

De recepten zijn verrassend, hoewel niet ieders smaak. Boerenkoolpesto, spruitjessla en een koolrabi-smoothie zullen niet ieders hart sneller doen kloppen. Iets ‘gewonere’ recepten zoals broccoli met pasta of een radijssalsa staan er gelukkig ook in.  

Orzo en broccoli uit de oven
voor 3-4 personen, als hoofdgerecht
bereidingstijd 50 minuten  

In de oven bereide broccoli is op zich al heerlijk, maar de combinatie met orzo en paneermeel maakt dit gerecht pas echt bijzonder. Je kunt orzo ook door een andere pasta vervangen, al past het kleine formaat uitstekend bij de broccoli.  

1 flinke stronk broccoli
1 scheutje druivenpitolie
1 sjalotje
4-5 teentjes knoflook
50 g boter
100 g paneermeel
300 g orzo
1 el olijfolie
peper
1 el piment d’ Espelette
sap van ½ citroen
Parmezaanse kaas geraspt, naar smaak
zout (naar keuze)
citroenrasp (naar keuze)  

1.     Verwarm de oven voor op 175°C. Was de broccoli, maak de roosjes los en doe ze in een ovenschaal. Giet er een scheutje druivenpitolie over en zet de broccoli 30-40 minuten in de oven.

2.     Snijd het sjalotje en de knoflook fijn. Smelt de boter op matig vuur in een kleine steelpan. Fruit de knoflook en het sjalotje tot het laatste glazig is. Doe het paneermeel erbij en bak het 3-4 minuten mee, tot het goudbruin kleurt. Haal de pan van het vuur en zet opzij.

3.     Breng 10-15 minuten voor je de broccoli uit de oven haalt water aan de kook en kook daar de pasta in.

4.     Haal ondertussen de broccoli uit de oven. Giet de orzo af en doe hem terug in de pan. Doe de olijfolie, een beetje peper en de piment d’ Espelette erbij. Meng, voeg het paneermeelmengsel toe en roer opnieuw. Voeg de broccoli toe en meng. Voeg het citroensap toe en roer. Bestrooi met peper, Parmezaanse kaas en zo nodig zout. Voeg desgewenst wat citroenrasp toe. Serveer direct.  

Erg handig dat ieder recept niet alleen vermeldt voor hoeveel personen het bedoeld is, maar ook hoeveel bereidingstijd er voor nodig is. Dan kom je er niet halverwege achter dat de vegaburgers een uur in de koelkast moeten. De beschrijvingen zijn voldoende om de recepten goed uit te kunnen voeren. Het was wel prettig geweest om piment d’ Espelette bij alle recepten toe te lichten en niet alleen bij het recept van cavolo nero (in het boek aangeduid als cavolo negro). Piment d’ Espelette is trouwens Frans chilipoeder, licht pittig en te vergelijken met een jalepeño peper.  

Echt winter is het niet geweest dit jaar en de dagen worden al weer langer. Dus misschien staat je hoofd niet meer naar boerenkoolstamppot. Ook dan kun je met Alles over Kool uit de voeten. En zou het niet extra leuk zijn als die kool dan uit eigen moestuin komt? Broccoli in de mini-moestuin moet voor iedereen haalbaar zijn!