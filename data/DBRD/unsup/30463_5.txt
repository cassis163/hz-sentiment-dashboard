Anne is psychologe en heeft korte tijd geleden haar rijke leventje opgegeven om met haar grote liefde Guido te gaan samenwonen. Guido is het type ruwe bolster blanke pit en runt een survival organisatie. Ze wonen op een afgelegen plek in Frankrijk en op een avond ligt er een jong, bewusteloos meisje op de weg voor hun huis. Ze besluiten zich over haar te ontfermen, maar de volgende dag is de woonkamer overhoop gehaald en zijn Guido en het meisje verdwenen. Anne maakt zich erg ongerust en schakelt de politie in. Aangezien de politie niet direct actie onderneemt, gaat Anne zelf op onderzoek uit en komt zij tot de ontdekking dat zij eigenlijk maar heel weinig van het verleden van Guido weet. Als zij langzaam het verleden van Guido weet te ontrafelen, vallen alle puzzelstukjes op hun plaats.

Al meteen in het begin van het boek zit de vaart erin en weet de auteur je op het puntje van je stoel te houden. Het is prettig geschreven en het is niet moeilijk om je in te leven in de hoofdpersonen. Tot op het laatste moment blijft de spanning erin zitten. Het is een zinderende crime-thriller, maar tegelijk ook een meeslepende roman, die laat zien wat echte liefde is. Een boek dat zeker een verfilming waard is!