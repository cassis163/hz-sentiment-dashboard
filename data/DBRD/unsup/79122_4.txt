Er gaan veel spookverhalen rond over Lynns nieuwe woning en dat was nu juist de reden dat ze het gekocht had van het geld van de erfenis van haar oma. Ze wil een rustig plaatsje voor zichzelf om te schrijven en laat zich niet afschrikken door de spookverhalen over een dubbele moord die er gepleegd zou zijn.
Langzamerhand gebeuren er steeds vreemdere dingen in het huis en Lynn begint dan ook sterk te twijfelen. Zijn er dan toch nog geesten in het huis aanwezig, of wil iemand haar misschien dwarszitten en uiteindelijk verjagen?
Het praatje gaat rond dat haar knappe en innemende buurman Mark wat te maken heeft met de moorden, maar is dat wel zo? En is de aardige politieagent Bob wel wie hij zegt te zijn…of zit Lena achter al die vreemde angstaanjagende gebeurtenissen….?

De cover van ‘Knekelhuis’ is eenvoudig gehouden met een groot kruis erop en eronder een ribbenkast. ‘Knekelhuis’ heeft een titel waar je alle kanten mee op kunt.
Het boek heeft twee elkaar afwisselende verhaallijnen. De lijn van de moordenaar, geschreven in cursief gedrukte letters, en de lijn van het hoofdpersonage Lynn.
Dinie heeft een zeer vlotte schrijfstijl en het boek leest gemakkelijk weg.
Boven de hoofdstukken staan citaten van verschillende bekende mensen, die verwijzen naar de inhoud van de hoofdstukken.
Het boek begint ongelooflijk spannend en gruwelijk met het verhaal van de moordenaar. Het houd je meteen vast in zijn greep. ‘Knekelhuis’ is een kruising tussen een romantisch verhaal en horror.
De personages zijn mooi weergegeven. Lynn, het hoofdpersonage, is een stoere jonge vrouw waar ik me wel in kan vinden maar die soms toch wel te gemakkelijk is. Naar mijn mening is ze te nonchalant met het inschakelen van de politie. Hierdoor komen sommige gebeurtenissen toch wel wat ongeloofwaardig over.
De moordenaar komt heel gruwelijk over, die wil je echt niet tegenkomen.
Het boek gaat in een razendsnel tempo, heeft een mooi plot en een toch wel verrassende ontknoping. Tijdens het verhaal denk je te weten hoe alles in elkaar steekt, maar dit blijkt uiteindelijk toch niet zo te zijn.
Dinie Bell heeft een zeer geslaagde thriller geschreven. Dit nodigt mij meteen uit tot het lezen van haar eerdere twee thrillers ‘Achtervolgingsdrift’ (2013) en ‘Hysteria’ (2014). Die heb ik dan ook meteen aangeschaft.

Ik mocht dit boek lezen via Uitgeverij Palmslag die de blogtour van ‘Knekelhuis’, de derde thriller van Dinie Bell, organiseert. Dank hiervoor!