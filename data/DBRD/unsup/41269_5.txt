Originele review + foto's op mijn blog: hillybillybeauty.nl

Liggend in mijn bed, herstellende van de operatie van het verwijderen van het melanoom, heb ik veel kunnen lezen. Een boek wat ik die periode heb gelezen is dit boek met zomerse cover; Mijn zoete wraak van Jane Fallon. Een heerlijke roman die mij heel veel lach-momenten heeft gezorgd!
Achterflap
“Ik wil dat mijn man weer verliefd op me wordt, zodat het hem iets kan schelen als ik daarna zeg dat hij kan oprotten. Of het hem op zijn minst opvalt. Dat hij niet denkt: o, prima. Ik wil dat het pijn doet…
Paula heeft Robert al sinds de toneelschool altijd gesteund. Ze heeft haar eigen toekomstdromen aan de kant geschoven zodat hij de zijne kon waarmaken. Maar nu hij een rijk en beroemd acteur is, ziet hij haar niet meer staan. Andere vrouwen, daarentegen, ziet hij maar al te graag. Paula is het zat. Ze smeedt een plan: ze gaat ervoor zorgen dat Robert weer hopeloos verliefd op haar wordt, dat hij opnieuw beseft hoeveel hij aan haar te danken heeft en hoeveel er op het spel staat – en daarna zet ze hem aan de kant. Want wraak is zoet. Toch?’

Zo op het oog een niet al te diepgaand verhaal toch? Tóch heeft dit boek absoluut niet de inhoud van een flinterdun verhaaltje in een roman. Het verhaal heeft een flinke dosis humor, heerlijke herkenbare zelfreflectie momenten van Paula en zit gewoon heel goed in elkaar.
Het verhaal begint met de beginselen van het plan wat Paula wil gaan uitvoeren. Ze is erachter gekomen dat haar man Robert vreemd gaat met een vrouwelijke collega. In plaats van hem te confronteren met het smsje wat ze heeft gelezen doet ze alsof er niets aan de hand is. (respect! ;-)). Zoetjes aan begint ze met haar masterplan.
Het begint met kleine veranderingen. Ze geeft hem wat vaker complimenten, maakt zijn lievelingseten, nodigt zijn (zeer irritante) zusje uit om te komen eten en begint in het geheim met sporten. De zelfspot die Paula heeft weet auteur Jane Fallon geweldig neer te zetten, ik hou ervan!
Het feit dat Paula kennis heeft van de hele affaire maakt sommige situaties natuurlijk hilarisch. Als Robert klaagt over zijn collega Saskia (dé vrouw in kwestie), gaat Paula daar als een goede echtgenote betaamt, volledig in mee. Terwijl ze van binnen natuurlijk haar man flink uitlacht omdat ze allang weet hoe de vork in de steel zit!
Nóg spannender wordt het als Paula in contact komt met Saskia. Op deze manier kan ze ook haar bespelen en stukjes valse informatie droppen over haar huwelijk met Robert. Robert wordt lichtelijk nerveus van het feit dat zijn vrouw contact heeft met zijn minnares, wat Paula natuurlijk heerlijk vindt.
Stukje bij beetje begint Paula haar plan te werken en dit heeft nog hele leuke bijkomstigheden!
Het aantal personages is overzichtelijk en de personages worden heel goed uitgewerkt. Hierdoor krijg je echt een band met de personages en speelt een gunfactor voor Paula zeker mee. Het verhaal krijgt hierdoor flinke diepgang en neemt je helemaal mee. Top!
‘Mijn zoete wraak’ is gewoon een heerlijk boek wat je met een grote glimlach op je gezicht zal lezen!