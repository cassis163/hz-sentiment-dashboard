Een doordachte psychologische roman waarin normen en waarden ondergeschikt zijn aan eigen belang. ‘Iedereen heeft zijn geheimen. Ieder van ons heeft iets in zijn verleden waarvan we niet willen dat het bekend wordt. Daar vind je je verhaal.’

De roman die wat traag op gang komt, bestaat uit meerdere vertelperspectieven, drie delen en twee intermezzo’s. Het doet denken aan een drie-akten structuur met daartussen twee plotwendingen.
Een boek over en met schrijvers, met titels, van Wuthering Heights, Anna Karenina, Thomas Hardy tot Dickens. Een boek met op de achtergrond gebeurtenissen uit die tijd, met kunst en cultuur, enige algemene kennis is prettig.
Een boek waardoor je krabbels noteert als: profiteur, koekoeksjong, ambigue, manipulatief, Agrippina, mannenliefde, vos en streken, opportunist, fabel, klaar met seksscènes, boontje komt om zijn loontje, plagiaat, egoïst, Tantalus of toch Midas? Af en toe vind je passages of een persoon flink irritant, situaties te uitgebreid beschreven en mik je het opzij en toch lees je door omdat je weet dat het een Boyne is.

We leren de hoofdpersoon Maurice Swift kennen als hij als ober werkzaam is in het toenmalige West-Berlijn en kennismaakt met Erich Ackermann, een prijswinnend gerespecteerd oudere schrijver. Het boek ‘Twee Duitsers’ speelt een grote rol, ‘Het is toch allemaal louter een kwestie van de plek waar je wieg stond? Een hypothetische kwestie. Uiteindelijk zijn er mensen die alles en iedereen opofferen om vooruit te komen.’
Maurice heeft een doel: ‘Ik wil succes bereiken... Dat is het enige wat telt. Ik zal er alles aan doen om te slagen.’ En het enige dat hij zeker weet: ‘ik ooit vader wil worden.’
Erich is zeer gecharmeerd van de goed ogende, jonge en gewiekste Maurice. Hij vertelt in delen en vertrouwen zijn levensverhaal. Hij vraagt Maurice mee te gaan als zijn assistent op zijn lezingentournee in Europa.
Tijdens deze rondreis ontmoeten zij andere schrijvers waaronder Dash Hardy die ook belangstelling heeft voor ‘deze knappe jonge vriend’. Door deze ontmoeting woont Maurice een periode in New York, er is een logeerpartij in Italië – geweldig die Gore die de jonge blauwogige ‘Narcissus’ doorziet - en in Norwich met zijn succesvolle auteursvrouw Edith voel je de onderhuidse spanning oplopen. Daarna verhuist Maurice weer naar New York en is directeur van het bedrijf Stori, ‘verhalen van anderen’. En dan loop je samen met Swift rondom Hyde Park en omgeving. Het keerpunt door ontmoetingen met een jongeman, Daniël?, en waarbij de slimme afgetakelde ouwe ‘vos’ die over lijken gaat de valkuil niet ziet. Het venijn of juist de grap zit in de staart?

De naam van de hoofdpersoon…..ook niet echt toevallig gekozen, deze kopieerder van andermans kwaliteiten. Stories, losse verhalen. De titel ‘Een ladder naar de hemel’, verwijzing naar de Jacobsladder, daar waar het altijd zonnig is, klinkt zelfs vriendelijk als je het boek ‘Profiteur’ dichtslaat. Zoveel aspecten zo vernuftig verwerkt in dit boek, maniertjes waar ik een enorme hekel aan heb, maakt dat ik dit boek zal onthouden, misschien zelfs herlezen. Niet als de mooiste wel één van de meest intrigerende en knappe Boyne die je met een glimlach dichtslaat. Een roman voor een vakantie!