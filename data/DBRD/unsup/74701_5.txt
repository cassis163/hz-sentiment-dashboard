Mijn collega's zijn ontzettend lieve mensen. Zij hebben namelijk vandaag geen woord gezegd over de wallen die vandaag tot aan mijn kin hingen.
Hoe ik aan die wallen kom?
Ik las van de week 'De kinderen die het bos in gingen' en besloot daarop meteen deel 1 over Charlie Lager aan te schaffen. Die kwam gisteren binnen en gisteravond begon ik met lezen.
Het boek ging uit. Het móest uit!
Want vond ik deel 2 goed (4,5 duim), het eerste deel is nóg beter.
Ondanks dat ik al een en ander kon invullen doordat ik deel 2 al gelezen had.

In dit eerste deel maken we kennis met Charlie, een rechercheur die een iets te innige band met alcohol heeft. Zij wordt op de zaak gezet van de verdwijning van een meisje, Annabelle Roos.
Annabelle woont in het dorp waar Charlie is opgegroeid. Charlie gaat met lood in haar schoenen 'terug naar huis'.

Er liggen de nodige herinneringen in het dorp, en Charlie heeft weinig zin in die confrontatie.
Maar eenmaal daar beseft ze dat het plaatselijke politiekorps niet ver komt, en dat het aan haar en haar collega Anders is, de zaak op te lossen.

Ook buiten de zoektocht naar Annabelle om krijgt Charlie genoeg voor haar kiezen. In het dorp blijken meer geheimen verborgen te liggen.  Geheimen die Charlie niet kan negeren.

Al een tijdje zit ik te wachten op de nieuwe Karen Slaughter. Nog maar heeeeel even wachten...
Maar tot die tijd, is dit een méér dan prima alternatief.
Spanning, geheimen, een tof hoofdpersonage, een dorp met al zijn (eigenaardige) inwoners, met genoeg mogelijke daders... en een ontzettend fijne schrijfstijl.

Het verhaal wordt goed opgebouwd,  pas op de állerlaatste bladzijde weet je hoe alles zit.
Bijna dan.. één ding weet ik zelfs na deel 2 nog niet. Wellicht komt dit in deel 3 boven water, wellicht is het totaal onbelangrijk....

Wat zeker is, is dat deze Lina Bengtsdotter een briljant debuut heeft geschreven waar, als het aan mij ligt, nog een paar steengoede vervolgen op komen.
Ik hoop dat ze dit niveau volhoudt en dat we nog veel meer over  Charlie kunnen gaan lezen.

Zoals ik ook bij deel 2 schreef, hangt het meer tussen roman en thriller in dat dat het een echte thriller is.
Maar wat mij betreft hangt het daar prima!

5 duimpjes!