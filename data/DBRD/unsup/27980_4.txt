Emiel en Roos leven samen met hun dochtertje Tirza een ogenschijnlijk gelukkig leven. Omdat ze allebei druk zijn met hun werk is de au pair Adinda hun rots in de branding. Emiel is app-ontwikkelaar en de app die hij ontwikkeld heeft blijkt een groot succes te zijn en zijn carrière neemt een grote vlucht. Roos is onderwijzeres en legt hier haar hele ziel in. Maar de druk is voor beiden groot en dit levert spanningen op. Daarnaast heeft Roos moeite met hoe Emiel omgaat met de au pair, hij gaat wel erg vrij met haar om en Roos vertrouwt het niet helemaal. Als Tirza wordt ontvoerd neemt de dader alleen contact op met Roos. Alleen Roos kan ervoor zorgen dat Tirza terugkomt maar dan moet Roos wel afrekenen met het verleden.

Het verhaal speelt zich afwisselend af in het heden en het verleden. Er wordt gestart met een fragment uit het verleden, 2015. Een mannelijk persoon is aan het verdrinken maar wie het is, is onduidelijk. Het heden verhaalt vanuit het perspectief van Roos, in de derde persoon. Door haar verhaal is er al snel duidelijkheid over de persoon uit het verleden. Na de ontvoering en tijdens de zoektocht van Tirza wordt er nog meer duidelijk en het verhaal lijkt zo wel erg voorspelbaar te worden. Maar niets is minder waar.

Over en uit is een thriller die eerst de lezer niet lijkt te kunnen verrassen, al geeft de ontvoering van Tirza voldoende spanning mee. En de relatie tussen Emiel en Adinda zorgt ook voor genoeg vragen. Genoeg ontwikkelingen om de lezer vast te houden alleen de vermoedelijke voorspelbaarheid kan wat roet in het eten gooien. Maar Van de Coolwijk weet zo’n draai aan het verhaal te geven dat er onverwachte situaties ontstaan die alle verwachtingen te niet doen. Dus mocht je een moment hebben dat je denkt alles te kunnen voorzien, lees vooral door en laat je verrassen. Ook aan het einde lijkt de afloop ietwat voorspelbaar maar met nog een onverwachte twist zorgt Van de Coolwijk voor de laatste uitsmijter die doet denken aan het spreekwoord Boontje komt om zijn loontje. Over en uit is de derde thriller voor volwassenen van Marion van de Coolwijk en inmiddels is ze niet meer weg te denken uit dit genre want dat ze dit prima kan blijkt wel weer. Een thriller die juist door de vermoedelijke voorspelbaarheid de lezer voortdurend op het verkeerde been weet te zetten.