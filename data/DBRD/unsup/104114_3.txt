Toni Coppers is werkzaam bij de VRT, de Vlaamse Radio en Televisie, waar hij actief is bij de afdeling die verantwoordelijk is voor het onderdeel televisie.
Na Dixit is Heilige nachten het tweede boek van zijn hand waarin hoofdpersonage David Cleeffs de lezer meeneemt voor een originele en ongemeen grappige kijk op de wereld; en dus ook op onszelf.
De hoogtijdagen van het communicatiebedrijfje van David Cleeffs lijken achter de rug en hij ziet zichzelf dan ook gedwongen om elke gelegenheid met beide handen aan te grijpen. Hierdoor zit hij in een situatie dat hij moet werken met en voor mensen waarvoor hij geen greintje respect heeft: de uitbater van een dierentuin die meer bezoekers over de vloer wil krijgen, maar geen barst van dieren afweet; gevangenen die geen enkele interesse tonen in zijn pogingen hun voor te bereiden op het leven buiten de cel. Gelukkig zijn er nog de culturele cruises waarbij hij als reisleider fungeert en zijn vrienden om het leven toch wat aangenaam te houden. Maar als op een dag de gevangenen ontsnappen en de bemanning en gasten op het cruiseschip gijzelen, lijkt de wereld in te storten voor David.
Het is onverklaarbaar waarom zowel Dixit als Heilige nachten gepromoot worden als thrillers, want het zijn onvervalste humoristische pareltjes die uitblinken in satire en soms zelfs neigen naar slapstick, maar die slechts een klein zijdelings raakpuntje hebben met het gerne van het spannende boek.
De opbouw van het verhaal neemt veel tijd in beslag, want Toni Coppers opteert ervoor om een aantal los van elkaar staande verhaallijnen op de lezer los te laten. Maar net als het langdradig dreigt te worden en de lezer begint de vermoeden dat het verhaal nergens meer toe zal leiden, laat de auteur alles perfect samenkomen tot een ontknoping die zo aan het brein van Blake Edwards zou kunnen ontsproten zijn.
Heilige nachten is een staaltje humoristische lectuur dat bevstigt dat Toni Coppers in dit genre zijn gelijke niet kent in Vlaanderen. Een aanrader voor iedereen - thrillerliefhebber of niet.