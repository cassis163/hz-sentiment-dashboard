Hoe verschrikkelijk blij was ik toen ik de mail zag dat ik ook deel twee van de Cazalets mocht meelezen met de Hebban leesclub in feuilletonvorm! Het eerste deel was super, heb dus heel erg uitgekeken naar ‘Aftellen’. Na het lezen van de stamboom met de verschillende personages - zodat dit er weer vers in zat - ben ik begonnen met lezen. Ik zat meteen weer in het verhaal.



Dit boek gaat vooral over de kinderen die we ontmoet hebben in het eerste boek. Heel leuk om mee te mogen maken hoe ze volwassen worden. Toch zijn ze nog heel naïef voor hun leeftijd, zeker tegenover de jongvolwassenen van nu. Ze gaan elk hun eigen karakter en rugzak meekrijgen. Eentje krijgt het heel moeilijk omdat zijn vader is verdwenen en hij er niets meer van hoort, terwijl zijn zus wel een kaartje krijgt. Een ander wil van de ene op de andere dag volwassen zijn en verlaat het huis. Weer een ander krijgt het enorm lastig door het pestgedrag van zijn vader. In dit deel wordt ook weer veel gezegd maar weinig echt gepraat met elkaar. Ook dit boek staat weer vol met leuke citaten.



De manier waarop het boek in de ik-vorm is ingedeeld, maar toch steeds een andere persoon de hoofdrol speelt, is duidelijk aangeduid bovenaan de bladzijde, waarin een ander personage aan het woord komt.

Er wordt in dit boek ook verwezen naar andere boeken, klassiekers zoals bijvoorbeeld Anna Karenina - de tweede grote roman van Tolstoj - of Madame Bovary, een roman van Gustave Flaubert. Heel wat nieuwe dingen bijgeleerd; nieuwe woorden en weer wat over de oorlog geleerd. Is toch een voordeel van een feuilleton; je gaat vlugger dingen die je niet kent, of dingen waarvan je je afvraagt of het toen al bestond, opzoeken. Hoe leuk was het om te vernemen dat er lezers waren die dingen die voor mij normaal waren, zoals gehakt maken van een mug of de stoof openzetten, niet echt begrepen. Anderzijds vroeg ik me ook van bepaalde dingen af: wat is dit nu weer?



Wat ik ook met deze feuilleton leesclub heb ervaren: waar ik anders 100 tot 200 blz. lees op een dag, doe ik er nu twee dagen over. Je leest veel meer geconcentreerd, je wilt echt niets missen om over mee te kunnen praten. Deze boeken zijn dan ook zo goed dat je alles wilt weten. Ik hoop vurig dat ik deel drie van de Cazalets ook mag lezen én deel vier, want die zou ook in aantocht zijn!