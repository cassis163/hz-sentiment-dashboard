Toen Georgina Verbaan bij het uitkomen van haar debuut in een interview met een Pippi Langkous citaat haar nieuwe boek presenteerde, was mijn interesse gewekt. Die eigenwijsheid en dat zelfvertrouwen beloofde wat goeds.
“Ik heb het nog nooit gedaan, dus ik denk dat ik het wel kan.” – Pippi Langkous
En terecht, want het boek is een aanrader!

Gauw het boek gekocht dus. Een kop thee gezet en begonnen met lezen. Niet dat ik het uit had onder het genot van een kop thee hoor. Maar het las wel lekker door. In deze boekrecensie lees je mijn verdere bevindingen.

Het boek bestaat uit eerder voor het NRC Handelsblad geschreven columns. Daarin weet Georgina je met haar open, eigenzinnige en scherpzinnige kijk op het leven telkens weer te verrassen. Met veel humor en zelfspot tekent ze de dingen in haar dagelijkse, en vaak ook niet zo alledaagse, leven kleurrijk op.

Door haar fantasierijke en beeldende manier van vertellen is het net of ze de dingen voor je onder een vergrootglas legt. Naast een goede schrijfster is ze ook een goede observeerster. Zo plaatst ze details, die je anders ongetwijfeld ontgaan, in een helder licht.

Het enige minpuntje vond ik het laatste deel van het boek, het verhaal Nel. Wat in tegenstelling tot de rest van de stukken in het boek, geen column was maar een kort verhaal. Omdat columns van eigen ervaring, observaties en een mening uitgaan en in ik-vorm geschreven zijn, stak het verhaal, in derde-persoon geschreven en van een totaal andere toon, grauw af. Het voelde misplaatst, alsof het boek te kort was en opgevuld moest worden met dit verhaal. Jammer. Ze had het wellicht beter kunnen bewaren voor een toekomstige verhalenbundel.

Maar verder zou ik zeggen, het boek is: leuk, grappig, verrassend, open en scherpzinnig!