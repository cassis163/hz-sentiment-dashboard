Deze review staat volledig op mijn blog hillybillybeauty.nl met foto's

“Ik huiverde. Het was koud en schemerig in de kamer en hij zou niet meer terugkomen, nooit meer. Ik wreef over mijn gezicht. Hij was weg. En weer was ik moederziel alleen.”
‘De nachtlantaarn’ is een boek wat mij nog lang zal bijblijven. Een boek over vriendschappen, angst, eenzaamheid, hoop en liefde. Wat heb ik genoten van dit prachtige boek!

De nachtlantaarn is een prachtig vormgegeven boek. Hardcover met een pakkende cover. De binnenkant van het boek is ook geïllustreerd in de sfeer die bij het verhaal past. Een donkere binnenkant met lichtjes. Ook is er bij elk hoofdstuk een kleine illustratie bovenaan de pagina. Een boek waar veel aandacht en liefde aan is besteed, dat kan je duidelijk zien!

Een kinderboek welke vanaf ongeveer groep 6/7 goed te lezen is. Maar ook voor volwassenen een prachtig verhaal om te lezen.
Achterflap
“In het holst van de nacht vluchten Nathan en zijn moeder het huis uit. Ze nemen hun intrek in een klein en verlaten huisje midden in een bos. Wanneer zijn moeder boodschappen gaat doen en niet terugkomt, blijft Nathan achter. Bang en alleen vraagt hij zich af wat er aan de hand is. Waar blijft zijn moeder? Zal Gary, de man voor wie ze zijn gevlucht, haar hebben gevonden?
Troost komt uit een onverwachte hoek – een mysterieus meisje dat raadsels uit het verleden wil oplossen en een oude, verloren gewaande vriend houden Nathan gezelschap. Samen met hen gaat hij op onderzoek uit. Zal hij met hun hulp zijn moeder terugvinden en zijn grootste angst onder ogen durven zien?
Een verhaal over het belang van vrienden en het vinden van lichtpuntjes in de duisternis.”

Het verhaal begint met de vlucht van Nathan en zijn moeder naar het bouwvallige huisje in het bos. Een huisje waar Nathan vroeger als klein jongetje ook weleens met zijn ouders is geweest. Het huisje staat al geruime tijd leeg, maar biedt Nathan en zijn moeder voorlopig even een schuilplaats.
Ze vluchten van de ex vriend van Nathan zijn moeder. Gary is namelijk een hele nare narcistische man die het leven van Nathan en zijn moeder flink heeft verpest. Terugblikken van Nathan op die periode laten de lezer ook zien hoe heftig het leven van Nathan in die periode moet zijn geweest. Heftig en vooral ook eenzaam….
Als de moeder van Nathan na het boodschappen doen niet meer terugkomt naar het huisje begint een spannend en angstig avontuur voor Nathan. Helemaal alleen in een huisje in de middle of nowhere is natuurlijk erg beangstigend. Daarbij komt dat Nathan bang is voor het donker, hoe moet het nou verder?
De periode dat Nathan alleen is komt hij voor uitdagingen te staan. Samen met Kitty, het ietwat aparte meisje wat hij in het bos tegenkomt, en Sam, zijn denkbeeldige vriendje van vroeger, probeert hij oplossingen te bedenken. Overwint hij de angst voor het donker?
Verschillende verhaallijnen lopen mooi door elkaar heen en geven het boek extra dimensie. Je blijft van begin tot het einde geboeid hierdoor. Wordt het contact met zijn vader nog beter? Het contact tussen Nathan zijn moeder en zijn oma, komt dat nog goed? Vinden Nathan en Kitty de schat van de speurtocht? Het grote landhuis, waar Kitty zou wonen maar hier heel geheimzinnig over doet, wat is daar nou mee aan de hand? En zo kan ik nog wel even doorgaan……Er komt zoveel aan bod in dit boek!
“De nachtlantaarn” is een boek vol levenslessen voor zowel kinderen als volwassenen. “Hou altijd hoop en zoek de lichtpuntjes in het leven, deze zullen je leven een stuk mooier, rijker en makkelijker maken…”