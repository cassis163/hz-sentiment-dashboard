Het boek begint met een proloog getiteld "Scheveningen, Nederland - 16 december". Het verhaal is vanaf de proloog al direct spannend en nodigt uit tot verder lezen. Het verhaal is daarna dermate spannend en goed geschreven dat je je als lezer betrokken voelt bij de avonturen van de personages. Om een voorbeeld te noemen:

"Een claustrofobisch gevoel maakte zich van Erik meester. Stel dat de boel instortte en hij straks levend begraven onder het zand lag?"

Het boek is voor kinderen vanaf twaalf jaar, maar het is zeker ook geschikt voor oudere kinderen. De hoofdpersonages in het verhaal zijn iets ouder dan twaalf. Zelf heb ik als volwassene ook genoten van het boek.

Er worden in het verhaal enkele Duitse woorden gebruikt, zoals "StÃ¼tzpunkt". Aangezien het boek voor twaalf jaar en ouder is en nog niet iedereen het Duits (goed) beheerst, zou een voetnoot met de vertaling erbij prettig zijn geweest. Gelukkig volgen later in het verhaal bij de meeste Duitse woorden en zinnen een vertaling die verwerkt is in het verhaal zelf, bijvoorbeeld door middel van een dialoog erover tussen personages, maar helaas gebeurt dit niet bij elk woord.

Naast de spannende plot gaat het boek ook over de gewone zaken waar een tiener mee te maken krijgt: de relatie met strenge ouders of juist ouders die hun kinderen wat meer ruimte geven, het ontdekken van zichzelf en de wereld om zich heen, verliefdheden, het populair zijn op school.

Het verhaal bevat interessante historische feiten over de Tweede Wereldoorlog, maar ook over Germaanse mythologie. Deze onderwerpen spelen een belangrijke rol in het verhaal. Het boek is ongelooflijk spannend geschreven, vooral vanaf het moment dat de groep vrienden een maagdelijke bunker (een nog niet eerder ontdekte bunker) vinden, loopt de spanning al snel op. Vanaf het moment dat de kinderen in het gangenstelsel vast komen te zitten en de onverklaarbare zaken plaatsvinden, is het verhaal adembenemend spannend. De schrijvers hebben de angst van de kinderen zeer goed weten te beschrijven. De personages zelf zijn ook goed weergegeven, je hebt een duidelijk beeld van hoe ze er uit zien. Helaas blijven hun karakters vrij vlak en is er weinig verdieping wat dat betreft.

Wat ik een mooi detail vond in het verhaal: de tekst uit het dagboek heeft een ander lettertype en het taalgebruik doet ouderwets aan.

Wat ik jammer vond, is dat het verhaal vrij abrupt eindigt. Het verhaal is boordevol spanning en avontuur en als je er dan als lezer uiteindelijk achter komt hoe de plot in elkaar steekt, is het verhaal ineens afgelopen. Het verhaal heeft een duidelijk en goed verklarend einde wat betreft alle geheimen en mysteries, maar naar mijn mening was het beter uit de verf gekomen als het wat uitgebreider beschreven was, met name vanuit het perspectief van de hoofdpersonages.