Dit boek is het vervolg van de serie over de Duitse detective Bernie Gunther, met als eerdere episodes de geweldige boeken ‘Berlijnse Trilogie’ en ‘De een van de ander’. En ja: het is wederom genieten.
In deze episode lezen we over hoe Gunther met gebruikmaking van het Odessa-programma net als veel andere ex-SS’ers in Argentinië terechtkomt. Waarna hij al snel in wederom een omvangrijke intrige raakt verwikkeld. Net als in de vorige delen is die hele intrige bepaald niet eenvoudig en in een paar woorden te vatten, maar boeiend is die zeker. Ten eerste omdat tal van bekende figuren, zoals Mengele, Eichmann en de beide Peróns een prominente rol spelen. En ten tweede omdat wordt gerefereerd aan tal van historische feiten of vermoedens, zoals het doorsluizen van miljarden van Duitse oorlogsbuit aan het Perón-regime en (nog schokkender) het bestaan van een eigen vernietigings-programma voor joden in Argentinië.
Kerr brengt alles samen in een meeslepend verhaal, dat wederom wordt getrokken door de heerlijk dwarse en cynische rauwdouwer die Gunther is. Gespaard wordt hij niet, want hij moet onder meer een martelsessie ondergaan en wordt bijna in een doodsvlucht boven de Rio de la Plata een vliegtuig uitgegooid. En ten slotte moet hij ook nog eens afscheid nemen van de (Joodse) vrouw, waar hij verliefd op wordt.
Conclusie: Kerr weet het hoge niveau van de serie zonder meer vast te houden.