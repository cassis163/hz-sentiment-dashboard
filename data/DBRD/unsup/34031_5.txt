Winter in Gloster Huis, het nieuwste boek van Vonne van der Meer draait om de broers Arthur en Richard Hofstede. Wanneer hun vader overlijd krijgen de broers een grote erfenis en daarnaast de opdracht om ‘iets goeds’ te doen met het geld. Richard is het meest commercieel van de twee broers en heeft als eerst een doel voor zijn geld gevonden. Hij bouwt een hotel waar mensen in alle rust hun leven kunnen laten beëindigen, het Vaarwelhotel. Arthur, psycholoog van beroep, denkt er anders over en wordt tijdens een toneelstuk geïnspireerd door Gloster uit het verhaal King Lear van William Shakespeare. Hij gaat een huis bouwen waar mensen die dood willen, maar toch twijfelen terecht kunnen, hij noemt zijn huis het Gloster Huis.

Het verhaal wordt grotendeels verteld vanuit Arthur en beschrijft de periode van de dood van de vader van Arthur en Richard tot de onthulling van het grote geheim van het Gloster Huis. Enkele delen van het boek worden beschreven vanuit het perspectief van Noor, een verwarde vrouw die denkt dat ze dood is, maar wakker is geworden in het Gloster Huis. Deze vermoeide oude vrouw verandert door haar verblijf door de aandacht en liefde die ze ontvangt. De schrijfster weet door de karakters Arthur en Noor te tonen wat de meerwaarde van het leven is, zeker de hoofdstukken geschreven vanuit Noor laten dit heel ontroerend zien. Vonne van der Meer heeft met dit boek weer een mooie roman geschreven, die in stijl past bij haar andere boeken. Het boek speelt in de toekomst waarin de wet “Klaar met leven” erdoor is. In het Vaarwelhotel en Gloster Huis wordt verschillend omgegaan met deze bestaande wet. Het actuele onderwerp van euthanasie wordt op een mooie manier onder de aandacht gebracht en laat je ook nadenken over het omzien naar elkaar, uit het verhaal van Noor blijkt hoe belangrijk het is om naar elkaar om te zien en respectvol met elkaar om te gaan.

Lezers die meer boeken hebben gelezen van Vonne van der Meer, zullen personen die in het boek voorbij komen herkennen uit haar eerdere boeken, zoals Leo uit het boek De avondboot, die zijn leven ook wilde beëindigen. De locaties die in het boek zijn gekozen, passen perfect bij het thema. Het meer en de boot waarin de mensen tussen de twee locaties worden vervoerd en het voormalig defensieterrein met de barakken waarop het Gloster Huis typeren de tegenstelling tussen leven en dood.

Kortom, een mooi geschreven en ontroerende roman dat je aan het denken zet over de waarde van het leven.