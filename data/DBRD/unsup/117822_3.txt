Er zijn schrijvers waar je als lezer jaren op moet wachten; Martin Cruz Smith is daar een goed voorbeeld van. In 2007 werden we blij verrast met De Geest van Stalin, een thriller gesitueerd in het nieuwe, huidige Rusland. Nu, vijf jaar later dus, komt de auteur met De Gouden Mijl, een boek dat de schaduwkanten van Moskou blootlegt. Inspecteur Arkadi Renko overweegt, gefrustreerd door het corrupte justitiële systeem, zijn ontslag in te dienen. Privé gaat het niet veel beter, inmiddels is hij het zicht op zijn geadopteerde zoon Zjenja kwijt geraakt. De op straat zwervende puber heeft zich ontwikkeld tot een schaakwonder, een talent waarmee hij toeristen kan beduvelen om aan geld te komen. Juist deze Zjenja komt een jonge vrouw tegen, wiens baby is gestolen. Zijn stiefvader benaderen om het verdwenen kindje terug te vinden ligt aanvankelijk niet voor de hand. Dus richt Arkadi Renko zijn pijlen op een mysterieuze moordzaak. Een vrouw blijkt op een geraffineerde manier om het leven te zijn gebracht. En passant wordt de politieman geconfronteerd met een roofoverval, waarbij een crimineel omkomt.
De Gouden Mijl is wederom een prachtig inkijkje in het moderne Rusland. Ook gaat dit nieuwe, spannende boek verder met ontwikkelingen in het persoonlijke leven van Arkadi Renko. Voor de liefhebbers zijn dat leuke bijkomstigheden. Een minpuntje is de dikte van deze thriller, 244 paginas heeft een geoefende lezer in een zucht uitgelezen. Vijf jaar wachten op 244 paginas is lang heel lang.