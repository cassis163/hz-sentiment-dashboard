Het tweede deel van Made in Sweden begint met de vrijlating van Leo, de oudste van de drie broers DÃ»vnjac en het brein achter de bankovervallen. In tegenstelling tot het eerste deel, beslaat dit boek slechts een tijdspanne van enkele dagen. Korte hoofdstukken met het relaas van de drie broers in hun jonge jaren zijn nu ook aanwezig en duiden de acties in het heden.
Toch is het enigszins een ander boek geworden dan Made in Sweden. In dit tweede deel ligt de nadruk nog veel meer op de gezinssituatie van de overvallers en hun onderlinge relaties. Er wordt weer een en ander duidelijk met het relaas over de gebeurtenissen in het verleden. Maar nadat de overvallers veroordeeld werden en hun tijd uitzaten in de gevangenis zijn er ook dingen veranderd. Ze kijken geen van allen meer hetzelfde naar het leven en de familiebanden.
Ook inspecteur Broncks worstelt nog met zijn verleden en dan vooral ook met zijn relatie met zijn broer. Hier treffen de inspecteur en Leo elkaar. Hoe dit allemaal uitgedokterd en beschreven is, is een feest om te lezen.
Een vrij psychologisch gekleurd boek dus. Daarnaast wordt er natuurlijk ook nog het verhaal van een nieuwe overval verteld. Ook al mooi om te lezen. Verrassend. Sommige mensen zijn toch uitermate creatief en inventief, karaktertrekken om jaloers op te zijn.
Bloedbroers is een goed boek, een mooi vervolg op Made in Sweden en absoluut het lezen waard. Inhoudelijk komen de twee boeken redelijk overeen, met als gevolg dat er toch wat herhaling in zit, ook binnen het boek zelf. Maar er zijn nog genoeg nieuwe dingen te lezen. Drie sterren dus.