Tot het voorbij is’ is het tiende boek dat verschenen is van Nicci French, het pseudoniem van het Britse echtpaar Nicci Gerrard en Sean French. In 1997 werd hun debuutroman ‘het geheugenspel’ gepubliceerd. Het hoofdpersonage in dit boek was een vrouw, daarom koos het duo ook voor een vrouwelijke auteursnaam. Bovendien wilden ze slechts één naam op de omslag van het boek zien staan. Na de uitgave van hun tweede boek is pas bekendgemaakt dat het om twee personen ging die samen boeken schreven. Het schrijversduo schrijft literaire thrillers die al zeer vaak de bestsellerslijst hebben gehaald. Ze hebben ook al enkele korte verhalen gepubliceerd. Nicci Gerrard en Sean French hebben ook elk afzonderlijk al een aantal boeken geschreven.
Astrid Bell is het hoofdpersonage in ‘tot het voorbij is’. Zij is een jonge fietskoerierster in Londen. Ze woont samen met zes vrienden in een groot huis. De zeven huisgenoten vormen ondanks hun uiteenlopende karakters in het begin toch een zeer hechte groep. Je hebt bijvoorbeeld Pippa, de flirterige advocate en de klungelige Dario die vaak drugs gebruikt. Je hebt ook de iets oudere Mick die erg nors kan zijn en de excentrieke fotograaf Owen. Dan is er nog de vriendelijke Davy die altijd klaar staat om iedereen te helpen. Miles is de eigenaar van het huis, hij wordt gemanipuleerd door zijn vriendin Leah. Zij kan niet zo goed opschieten met de rest van de huurders en wil hen uit het huis zetten. Dit zorgt natuurlijk voor enkele spanningen in het huis. Naar mate het verhaal vordert groeien de huisgenoten steeds verder uiteen. Wanneer er enkele vrouwen worden vermoord, vormt Astrid de enige link tussen deze moorden. Het wordt geleidelijk aan duidelijk dat de moordenaar één van de personen is die in het huis woont. In het midden van het boek wordt er een verdachte gearresteerd, maar is deze persoon ook werkelijk schuldig. Het verhaal wordt nog eens verteld maar dan vanuit het standpunt van de dader.
De ruimte speelt een grote rol in dit boek, aangezien het grootste deel van het verhaal zich in het huis afspeelt. Heel het verhaal draait eigenlijk om dit huis en de bewoners ervan. De interactie tussen de verschillende personages is zeer uitgewerkt. De vriendschap, de liefde en later ook de irritaties en het wantrouwen tussen de huisgenoten worden zeer uitgebreid beschreven.
‘Tot het voorbij is vertoont’ veel gelijkenis met de andere boeken van Nicci French. Zo is het hoofdpersonage een sterke vrouw die te maken krijgt met een misdaad en daardoor een moeilijke tijd doormaakt. Er wordt echter wel een bijzonder element aan toegevoegd. ‘In tot het voorbij’ is wordt eigenlijk twee keer hetzelfde verhaal verteld, maar dan vanuit een ander standpunt. Het eerste deel wordt verteld vanuit het standpunt van Astrid, een slachtoffer, terwijl het tweede deel wordt verteld vanuit het standpunt van de dader. Het is een hele prestatie om het boek zo te schrijven dat het toch geen saaie herhaling is geworden. De emoties en de psychologie van zowel de dader als het slachtoffer zijn zeer goed uitgewerkt. De spanning blijft in het boek tot op het einde, ook al kom je in de helft van het boek al te weten wie de moordenaar is. Het is ook uitzonderlijk voor de boeken van Nicci French dat het ik-personage in het tweede deel van het boek mannelijk is.
Ik heb er erg van genoten om dit boek te lezen. Het is schitterend geschreven. In het midden van het boek kom je al te weten wie de dader is, toch blijft het boek nog vrij spannend, hoewel het verhaal soms neigt om een beetje voorspelbaar te worden. Ik kan dan ook begrijpen dat sommige lezers hun interesse bij het lezen van het tweede deel verliezen omdat het een herhaling is. Persoonlijk vond ik het juist zeer interessant om eens een thriller van Nicci French te lezen die niet volledig traditiegetrouw is. In dit boek wordt dus geëxperimenteerd met het vertelperspectief wat voor een verassende wending zorgt die ik wel weet te waarderen.
Al bij al vind ik het boek wel geslaagd, het was een plezier om dit boek te lezen. Ik zou echter niet beweren dat dit het beste boek is dat het schrijversduo al geschreven heeft.