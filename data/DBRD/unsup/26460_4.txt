Patrick de Bruyn (1955) is een schrijver die al vijf misdaadromans op zijn naam heeft staan. Hoog gewaardeerde romans waarvan een aantal voor de allerbelangrijkste awards werd genomineerd. De Bruyn past als verhalenverteller pur sang niet zozeer in de Vlaamse traditie.
Boeken als Vermist, Verminkt en Verdoemd hebben onmiskenbaar internationale allure. Zijn nieuwste thriller Verliefd is daarop geen uitzondering.

In Verliefd wordt advocaat en afgeserveerd politicus Rick Bogaert verliefd op Ingrid Lund, een getrouwde vrouw die op de beeldarchiefdienst van de openbare radio- en televisieomroep werkt. Aanvankelijk blijft hun contact beperkt tot een onhandig flirtend e-mail verkeer en een enkel drankje op een terras. Maar de verliefde Rick wil meer. Het treft niet dat een aanvankelijk onbekende man, die zich later bekend zal maken als Bruno Carels, Ingrid begint te stalken en haar interieuropnames van haar eigen huis toestuurt. Ook dringt Bruno meedogenloos het leven van Rick binnen. Hij geeft hem opdrachten en manipuleert Ricks vrouw en zijn collegas. Rick en Ingrid dienen Bruno te gehoorzamen, anders maakt hij hun verhouding bekend. Rick en Ingrid worden meegezogen in een neerwaartse spiraal waarbij hun privé-levens steeds meer in de knel komen te zitten en chantage en geweld een steeds grotere rol gaan spelen.

Verliefd is, geheel in de stijl van Patrick de Bruyn, een verhaal waarin een kleine gebeurtenis als een verliefdheid uitgroeit tot een onstuitbare stroom van rampzalige gebeurtenissen die de levens van de personages blijvend zal doen veranderen. Het verhaal is rechttoe-rechtaan verteld waarbij het naargeestige gevoel van onmacht ten opzichte van het dreigende onheil steeds beklemmender wordt. De invloed van de mysterieuze Bruno Carels wordt steeds groter en indringender. Rick ziet zich genoodzaakt zijn carrière steeds meer te laten versloffen, Ingrid wordt steeds wanhopiger. En nog steeds blijft het hen, en de lezer, onduidelijk met welk doel de wrede Bruno Carels alles en iedereen manipuleert.

Verliefd is zinderend vat vol suspense. Behendig gebruik makend van de monologue interieur stuurt Patrick de Bruyn de lezer mee met de verwarde en hopeloos verliefde Rick. Alle twijfels en emoties zien en voelen we via deze wat kleurloze protagonist. Onze echte emotie wordt echter gestuurd door de onwetendheid waarin de schrijver ons laat verkeren. Terwijl de verdorven schurk zich brutaal manifesteert, tasten wij constant in het duister over diens motieven. En, zoals elke psycholoog weet te vertellen, onwetendheid maakt onzeker en onzekerheid maakt de mens labiel. En zo voelen wij ons lezers ook, labiel, constant op het verkeerde been gezet, constant in verwarring, constant bedacht op onheil en geweld. Het is razend knap wat Patrick de Bruyn met zijn speciale manier van vertellen weet te bereiken.

Het verhaal van Verliefd is spannend van het begin tot het einde en maakt duidelijk dat de mens in wezen een speelbal is van het lot. Hoe hard wij ook ons best doen om dingen te bereiken, er zijn hogere machten die over ons lot beslissen. Het is de centrale boodschap van Patrick de Bruyn. Een betere boodschapper dan hij is er niet. Verliefd is een bloedstollend spannende thriller, op een Hitchcockiaanse manier vorm gegeven. Alledaagse angsten van en voor iedereen, op een spiegelblad geserveerd. De Bruyn is de duister glimlachende kelner die ons onze eigen uitvergrote angsten koeltjes opdient. Hij is de absolute grootmeester van de Vlaamse suspense. Chapeau!