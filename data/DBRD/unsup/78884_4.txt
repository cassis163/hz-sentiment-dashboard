Het tweede deel van de serie De Cazalets laat het vervolg lezen van de perikelen binnen de uitgebreide familie Cazalet en een aantal vrienden. De Tweede Wereldoorlog is aanstaande en brengt veel onzekerheden met zich mee. De voedselvoorraden worden duidelijk minder. De kinderen zijn wat ouder geworden en ontwikkelen zich ieder op hun eigen manier. Niet iedereen heeft het even gemakkelijk. Zo zien we dat de Christopher gebukt gaat onder zijn psychische gesteldheid. De meisjes tuttelen gezellig met elkaar kiezen hun opleiding, delen hun geheimpjes, vechten hun onhebbelijkheden met elkaar uit en ook de kalverliefde komt om de hoek kijken. De mannen worden opgeroepen om in dienst te gaan, wat voor de vrouwen veel onzekerheden met zich meebrengt.
De manier van schrijven van de auteur is heel beschrijvend met een uitstekend oog voor allerlei details. Dit resulteert echter wel in een vrij kabbelend verhaal. Wanneer je je instelt op het lezen van een heerlijke familie-epos is dit boek zeker een aanrader om in de winter heerlijk te 'cocoonen'.