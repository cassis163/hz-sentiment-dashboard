In het derde deel volgen we opnieuw Juliette. In de tussentijd zijn er twaalf jaar verstreken sinds ze haar man verliet en in de boerderij van haar oma ging wonen. Haar dochter Virginie is inmiddels twaalf jaar oud. De twaalf jaar zijn zeker niet onopgemerkt voorbij gegaan en Juliette heeft haar draai inmiddels gevonden op het Franse platteland.

Juliette probeert haar dochter zo goed als het kan buiten de belangrijke zaken te houden. Virginie heeft echter haar eigen manieren op aan informatie te komen en bekijkt de zaken zoals alleen een kind dat kan; met haar eigen kinderlijke logica. Tegelijkertijd voelt ze soms veel ouder aan dan haar twaalf jaar.

Net als in de voorgaande delen krijgen we het verhaal vanuit verschillende perspectieven te zien. Ook Virginie is veelvuldig aan het woord en in tegenstelling tot de rest doet zij dit vanuit het ik-perspectief. In dit laatste deel van de Bonave trilogie staat Virginie centraal. Zij laat zich meeslepen door het verhaal van drie zusjes die in de tijd van Marguerite leefden en gaat hierin erg ver. Weet zij het verleden nog van het heden te scheiden?

Daarnaast is er in dit laatste deel extra aandacht voor het verhaal van Fanny, Juliettes moeder. Na aan dramatische gebeurtenis vlak na de tweede wereldoorlog verliet zij haar geboorteland en belande zij in Nederland. Beetje bij beetje wordt er meer bekend over die periode.
En dan blijkt dat Tineke Aarts niet voor een gat te vangen is en de verhaallijnen in de Bonave trilogie echt goed heeft uitgedacht. De verhaallijnen zitten uitstekend in elkaar en houden niet op zodra een van de delen is afgerond. Want hoewel de delen afzonderlijk van elkaar te lezen zijn en vaak ook andere personages volgen, wordt het groter geheel doorgetrokken in de gehele trilogie.

In de Bonave trilogie wordt het leven van zeven generaties Bonave beschreven. Hierbij focust Aarts zich voornamelijk op de vrouwelijke leden in de familie. Het moge duidelijk zijn dat Aarts weet hoe ze sterke en inspirerende vrouwen neer moet zetten. Stuk voor stuk weten zij hun mannetje te staan en laten zij zich niet tegenhouden door tegengeluiden uit hun omgeving. In veel gevallen houdt dit in dat zij hun tijd ver vooruit waren.

Met Geboren uit een Roos sluit Aarts een spannende en meeslepende trilogie af over meerdere generaties vrouwen op het Franse platteland. Aarts laat hiermee zien heel wat in haar mars te hebben. Het is dan ook te hopen dat zij het niet bij deze trilogie laat.