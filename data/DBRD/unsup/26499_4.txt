Sommige recensieboeken blijven gewoon iets langer dan bedoeld liggen omdat ze zo’n lelijk omslag hebben… Het oog wil ook wat tenslotte. Zo ook deze Blind spot van Terri Persons. Na 2 maanden op de plank te hebben gestaan mocht het boek eindelijk toch maar mee (ik sleep mijn boeken van hot naar her) en beste lezer… ik werd absoluut niet teleurgesteld.

In Blind spot, het debuut van Terri Persons, maken wij kennis met Bernadette Saint Claire. Ze is FBI-agent. Een paar jaar geleden is ze weduwe geworden en daar heeft ze nog steeds veel moeite mee. Nog meer moeite heeft ze met het feit dat zij over een bijzondere gave beschikt. Een gave waardoor ze sneller dan andere FBI-agenten op het spoor kan komen van de gezochte misdadiger. Wat dat is? Daarvoor moeten jullie het boek maar lezen. Blind Spot begint als Bernadette overgeplaatst wordt naar een uitermate treurig kantoortje, ergens in de kelders van de FBI-vestiging in St. Paul. Haar nieuwe baas Tony Garcia lijkt echter een uitzondering op de regel dat ze eigenaardig aangekeken wordt als men merkt dat ze over ‘iets extra’s’ beschikt. Er wordt een lijk gevonden zonder linkerhand. En nog eentje. Al snel wordt duidelijk dat het hier om een wraakactie gaat. Maar wie neemt er wraak en waarom?

Terri Persons hanteert de spreekwoordelijke uiterst vlotte pen. Vanaf het eerste hoofdstuk zet ze haar hoofdpersoon Bernadette haarscherp neer, met al haar goede en minder goede eigenschappen. Hoewel Bernadette dus over een bijzondere eigenschap beschikt, doet dat niets af aan het feit dat ze daarnaast gewoon een toegewijde en uitstekend opgeleide FBI-agente is. Er komt nog het nodige ouderwetse speurwerk aan te pas om de wraakzuchtige moordenaar te vinden. Persons geeft de lezer steeds precies zoveel aanwijzingen dat het moeilijk wordt het boek neer te leggen. Natuurlijk zijn er ook de broodnodige verrassingen die er voor zorgen dat het geheel niet al te simpel wordt. En hoewel de nadruk dus vaak ligt op Bernadette’s bijzondere eigenschap, is het niet zo dat je na afloop denkt dat de moordenaar zonder dat niet gevonden had kunnen worden.

Blind Spot was een prettige verrassing, en het tweede deel met Bernadette in de hoofdrol zit er gelukkig ook al aan te komen. Een zeer aanbevelenswaardig debuut. (Door: Jannelies Smit)