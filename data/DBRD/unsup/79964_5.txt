De vergeten Deverill beschouw ik als een toegift van Santa Montefiore aan alle lezers van haar trilogie over de vrouwen van kasteel Deverill en verdient daarom van mij een staande ovatie in de vorm van vijf sterren. Natuurlijk kan je dit boek los van de trilogie lezen. Of de trilogie los van het laatste deel, maar voor mij bleek dit boek essentieel te zijn voor de ontknoping van het gehele verhaal. Ben je nog onbekend met de familie Deverill dan zou ik met klem aanraden om de boeken in de juiste volgorde te lezen om er het meest van te genieten. De trilogie is door de uitgever in één boek gebundeld sinds 2018 en heet De familie Deverill. Deze verhalenbundel speelt zich af rondom de Anglo-Ierse aristocratische Deverill’s en de inwoners van Ballinakelly in het turbulente Ierland van begin 20e eeuw.

Dit afrondende en omarmende deel, De vergeten Deverill, bestrijkt twee tijdsperioden. Die, voorafgaande aan de trilogie eind 1800 en daarna vanaf 1961.
Het verhaal start in 1961. Arethusa Clayton, de moeder van zoon Logan en dochter Faye is overleden. Het testament wordt geopend en hun moeder blijkt vreemde, geheimzinnige laatste wensen te hebben. Faye Clayton is een dame op middelbare leeftijd, getrouwd met een egoïstische en veeleisende man en haar drie kinderen hebben hun eigen leven opgebouwd. Ze is verrast dat ze haar ontoegankelijke ongemakkelijke moeder kennelijk niet echt gezien heeft voor wie ze in wezen was.

Om te ontsnappen aan de verstikkende wurggreep van haar echtgenoot besluit ze alleen op vakantie te gaan. Ze wil alsnog proberen te achterhalen waarom haar moeder het nooit over haar achtergrond gehad heeft. Dankzij haar ontmoetingen tijdens haar vakantie in Ballinakelly en het dagboek van haar moeder uit 1892 opent Faye gaandeweg haar moeders doofpot. Wat Arethusa Deverill op zeventienjarige leeftijd heeft meegemaakt heeft vergaande gevolgen gehad voor het geluk van de familie Deverill en haar eigen kinderen. Dankzij de inspanningen van Faye wordt alles wat Arethusa uitgehaald had uiteindelijk vergeven en de vergeten Arethusa wordt in haar eer hersteld. Maar daarmee is Faye zelf nog niet bevrijd van haar belaste verleden. Ze zal daartoe moeten kiezen voor de liefde en het geluk.