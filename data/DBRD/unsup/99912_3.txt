Begrafenisondernemen Paddy Buckley maakt de grootste fout van zijn leven. 's Nachts rijdt hij de broer van Vincent Cullen, de beruchtste maffiabaas van Dublin dood. Cullen is niet alleen bedroefd, maar ook witheet van woede. Het laatste uur van de dader heeft wat hem betreft geslagen. 
Een zwartkomisch verhaal voor de fans van de Sopranos belooft het boek. De flaptekst deed mij onmiddellijk in het verhaal duiken, jammer genoeg sloeg ik minder enthousiast de laatste pagina om. Het is zeker geen slecht boek, maar wat mij betreft maakt dit verhaal zijn beloftes niet helemaal waar.
Ik had gehoopt op een grappig verhaal, maar het grootste stuk van het boek wist ik niet of ik Paddy een aai over zijn bol moest geven of een stamp onder zijn broek. Eigenlijk werkte hij het grootste stuk van het verhaal op mijn zenuwen. Een bleke antiheld zonder grote ambities of interesses. Hij dwaalt naar mijn gevoel wat door het verhaal en struikelt over het ene incident na het andere.
De flaptekst geeft ook een te groot stuk van het verhaal prijs. Ik had al meer dan 80 pagina's gelezen voor Paddy de broer van de maffiabaas met zijn auto wegmaait. Bijna een vierde van het verhaal.
De laatste vier dagen van Paddy Buckley is met momenten echt grappig, maar te vaak wat voorspelbaar.