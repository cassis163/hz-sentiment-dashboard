Elin gaat werken in een tbs kliniek. Dat is volgens mij iets wat we in België niet hebben. Tbs staat voor ter beschikking stelling en betekent meestal dat je na een gevangenisstraf nog niet terug in de maatschappij mag, maar dat je in een soort van kliniek komt waar je intensieve en denk ik verplichte therapie moet volgen om je voor te bereiden op een terugkeer in de maatschappij. Deze terugkeer is ook niet ineens, daar gaan verschillende proefverloven aan vooraf. Het percentage dat na gevangenisstraf en tbs terug een normaal leven kan aanvangen in de maatschappij is klein. Het principe van tbs staat dan ook geregeld ter discussie wanneer zo iemand na vrijlating terug een fatale misdaad pleegt.

Elin gaat met voorbedachte rade aan de slag in zo'n kliniek. Ze is namelijk op zoek naar antwoorden over haar herkomst. Antwoorden die ze niet krijgt van haar koele moeder en ontwijkende vader.
De geschiedenis herhaalt zich.

Het idee van deze psychologische thriller is niet verkeerd, maar de uitwerking vond ik niet zo denderend. Was het spannend? Ja, er is zeker spanning aanwezig, onderhuids. Ik heb me vooral geërgerd aan de toch wel erg korte hoofdstukken en dat ik soms niet goed wist in wiens hoofd ik nu eigenlijk zat, de spreker was me niet altijd duidelijk.
Verder vond ik de manier waarop Elin met haar klanten omgaat niet realistisch, ik kan me niet voorstellen dat een therapeute zo'n domme dingen zou doen, zich zo voor de kar van daders zou laten spannen en nog ergere dingen zou doen die volgens mij grensoverschrijdend gedrag zijn.

Ik heb dit boek gewonnen via hebban.nl, in ruil heb ik wat rondgebuzzed over dit boek en een eerlijke review geschreven. #hebbanbuzz