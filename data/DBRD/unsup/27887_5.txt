"Luke loog, jij loog, kom naar de begrafenis". Dat staat er op het briefje dat Aaron Falk ontvangt. De afzender is Gerry Hadler, vader van Luke Hadler, voormalig jeugdvriend van Aaron Falk. Aaron is werkzaam als Federaal rechercheur bij de financiële inlichtingendienst in Melbourne en reist na twintig jaar af naar zijn geboorteplaats Kiewarra, om de begrafenis van Luke, zijn vrouw Karen en hun zoontje Billy bij te wonen. Het lijkt erop dat Luke zijn vrouw en zoontje heeft vermoord en daarna zelfmoord heeft gepleegd. Kan het zo zijn dat de extreme droogte, die Kiewarra al twee jaar in zijn greep houdt, waardoor alle boeren het financieel moeilijk hebben, Luke tot zijn daad heeft gedreven?
Aaron heeft zich voorgenomen om Kiewarra zo snel mogelijk na de begrafenis weer te verlaten. Het loopt echter anders dan gepland. Tegen zijn wil in wordt hij betrokken bij het onofficiële onderzoek naar de ware toedracht rondom de dood van de Hadlers. Tijdens het onderzoek wordt Aaron geconfronteerd met het verleden. De inwoners zijn niet vergeten wat er twintig jaar geleden is gebeurd, noch wie Aaron Falk is. Ze schuwen dan ook geen middelen om duidelijk te maken dat Aaron niet gewenst is in Kiewarra. Door middel van flashbacks door het hele boek wordt duidelijk wat er twintig jaar geleden gebeurd is en wat de reden is waar Aaron Falk en zijn vader destijds zijn vertrokken.
Komt nu eindelijk uit wat er in het verleden gebeurd is en houdt de moord op de Hadlers verband met het verleden?
De Droogte is een boek waar de spanning al in het prille begin aanwezig is, waardoor je niet anders kunt en wilt dan blijven lezen. Een goed opgebouwde thriller waarin de personages zodanig zijn beschreven dat ze in je fantasie tot leven komen.
Jane Harper is geboren in Manchester (Engeland) . Op 8-jarige leeftijd verhuist ze met haar familie naar Australië. In haar tienerjaren keert ze met haar familie terug naar Engeland, waar ze Engels en Geschiedenis studeert aan de Universiteit van Kent. Ze werkt een aantal jaren als Senior News Journalist voor de "Hull Daily Mail" voordat ze weer naar Australië verhuist. Ook hier gaat ze werken als Journalist. De Droogte is haar debuut, de rechten zijn inmiddels verkocht aan tweeëntwintig landen en de filmrechten zijn verkocht aan Reese Witherspoon en Pacific Standard.