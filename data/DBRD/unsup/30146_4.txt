De Spaanse schrijfster Julia Navarro heeft verteltalent en dat doet ze hier 830 bladzijden lang. Een dikke pil die wel nooit verveelt. Navarro vertelt de levensgeschiedenis van Amelia Garayoa, opgetekend door haar achterkleinzoon Guillermo, een journalist die de opdracht aanvankelijk krijgt van zijn tante. We volgen Amelia als jong meisje uit een Spaans bourgeoisgezin die zich door het communisme aangesproken voelt en dan haar kersverse echtgenoot en zoon in de steek laat om er met een communistenleider vandoor te gaan. Het uitbreken van de Spaanse burgeroorlog die de 'linksen' en royalisten verliezen en Franco aan de macht brengen, doet haar met haar vriend vluchten naar de veelbelovende Sovjet-Unie onder Stalin. Daar gaan de ogen van Amelia open en de misbruiken van het stalinisme brengen haar geloof in het communisme sterk aan het wankelen. Het lot brengt haar nog naar Buenos Aires (Argentinië), het Italië van Mussolini,naar Duitsland (Berlijn) waar Hitler alle macht naar zich toetrekt en waar ze een Duitse aristocratische legerarts leert kennen. Die laatste zal uiteindelijk haar ultieme liefde worden.
Het boek zit vol actie en het is een voortdenderend verhaal dat de lezer benieuwd maakt naar de volgende fase in het leven van Amelia. Verwacht geen hoogdravende literatuur maar een page-turner die je niet loslaat. Het is ook zeer duidelijk dat Navarro een Spaanse schrijfster is die goed op de hoogte is van de burgeroorlog in haar land. Daar gaat ze soms te veel in detail wat betreft de politieke toestand toen in Spanje; ze doet dit veel minder als ze het over Italië, Duitsland of de Sovjet-Unie heeft.
Samengevat : een sterk verhaal waarbij de karakters van de hoofdfiguren goed omschreven worden en systematisch terugkeren. Een aanrader voor tijdens een strandvakantie in een ligzetel en onder een parasol.