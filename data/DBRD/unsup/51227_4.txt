Zelden heb ik een voor mij zo misleidende kaft van een boek gezien. En wat blij ben ik nu dat ik Booktubers volg.
De kaft doet me denken aan een liefdesverhaal. Een beetje chicklit-achtig. De tijd dat ik die boeken las, is een beetje voorbij. Daarmee vond ik de kaft van dit boek wel mooi, maar pakte ik hem nooit op in de boekwinkel. Niet mijn genre, dacht ik.
Via booktubers kwam ik erachter waar het boek eigenlijk over gaat. En wat ben ik daar blij mee! Dit boek is een mooi boek, ontroerend, luchtig, grappig, pakkend, meeslepend, niet saai.....
Het verhaal wordt verteld vanuit verschillende perspectieven: Hugh (een man waarbij pas vrij laat bekend wordt gemaakt hoe hij in het verhaal past), Stella (verpleegster in een hospice) en Holy (meisje van 21 met taaislijmziekte die verblijft in de hospice waar Stella werkt). De losse verhalen die toch goed in elkaar verweven zijn, geeft het boek diepte. Het lijkt wel of je drie boeken in één leest.
Het boek is niet super verrassend, maar in dit geval stoort me dat helemaal niet. Ik denk niet dat het boek bedoeld is om verrassend te zijn. Het boek is voor mijn gevoel eerder bedoeld om lezers aan het denken te zetten over het leven, de dood en welke keuzes je maakt in je leven in de omgang met anderen. Het boek is niet filosofisch, maar juist down-to-earth. Voor mijn gevoel zijn de verhalen realistisch en niet heel erg ver gezocht. Identificatie met hoofdpersonages vond ik niet moeilijk. Meeleven met hen ook niet.

Kortom: een mooi boek met een voor mij misleidende kaft.