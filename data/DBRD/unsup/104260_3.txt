Nora Grey is verstandig, slim en loopt nooit in zeven sloten tegelijk. Haar eerste fout was om verliefd te worden op Patch. Patch maakt de ene fout na de andere en heeft een verleden dat verre van brandschoon is. Verliefd worden op Nora is het beste dat hem ooit is overkomen. Maar kunnen Nora en Patch een brug slaan tussen hun twee verschillende werelden als dat betekent dat hun hart op een hartverscheurende manier op de proef wordt gesteld?

Nora is eigenlijk net zo een suf meisje als haar naam is. Ze is heel netjes, heeft altijd goede punten, maakt nooit ruzie met haar moeder en haar duistere kant is haar beste vriendin Vee. Maar ook Nora heeft een zwak voor knappe, mysterieuze jongens die haar wereld op zijn kop zetten. En dat is precies wat Patch doet.

Ik ben gek op engelen boeken. Ik heb de Fallen serie en Halo trilogie verslonden. Toen ik deze boeken vond, waren ze alleen in het Engels te krijgen, of in de oude druk die moeilijk te vinden was. Ik was dan ook zo blij toen ik hoorde dat deze boeken opnieuw werden uitgegeven! Het duurde alleen even voor ik in het verhaal zat.
Zoals ik al zei, ik vind Nora een beetje suf. Te braaf. En de combinatie met een beste vriendin die overal lak aan heeft vond ik het al voorspelbaar beginnen, want ik wist dat deze brave meid een gevaarlijke jongen zou leren kennen.

Ik vond het dan ook erg raar dat een voorzichtig meisje als Nora meteen als een blok viel voor Patch en iedere keer het gevaar weer opzocht voor hem. Ik vond het dan ook erg irritant dat Patch zo stoer en ‘hard to get maar niet zo hard to get’ ging spelen. Het miste een beetje diepgang.

Nora stort zich steeds weer in de problemen alleen maar om bij Patch in de buurt te kunnen zijn, Nora liegt tegen haar moeder, gaat naar louche clubs en café’s, alleen omdat Patch daar is. En waarom? Dat weet ze zelf eigenlijk ook niet. En Patch ook niet volgens mij, want hij duwt haar weg en trekt haar naar zich toe als een jojo.
Wat wel een groot voordeel is aan dit boek, is dat deze wereld en de wereld van de engelen totaal anders wordt beschreven dan bijvoorbeeld in Fallen of Halo. Becca heeft iets wat eigenlijk niet meer zo origineel is, toch origineel weten te maken. Hierdoor was ik ook steeds oprecht benieuwd welke geheimen er nu weer waren en ontdekte ik de wereld van Nora en Patch ook echt als een wereld die nieuw voor me was. Dit maakt het verhaal interessant en zorgt ervoor dat je het boek niet echt weg kan leggen. Je wilt toch steeds weer weten hoe het nu zit met Patch. En tussen Nora en Patch.

(En eerlijk is eerlijk, als ik Nora was geweest, was ik ook domme dingen gaan doen voor een hottie als Patch!).

Maar hoe beter Nora Patch leerde kennen, hoe beter je ook Nora leerde kennen. Ik begon haar steeds beter te begrijpen en Nora begon ook steeds meer karakter te krijgen. De oppervlakkigheid en voorspelbaarheid verdween en ik kon niet ophouden met lezen. Inmiddels heb ik ook al boek twee en drie gelezen. Becca Fitzpatrick is namelijk zo slim geweest om steeds aan het einde van het boek een hoofdstuk te schrijven wat de toon zet voor het boek daarna zonder iets te spoileren. Je wilt dus na zo een grote cliffhanger gewoon weten hoe het verder gaat!

Ik zat bij dit boek te twijfelen tussen 3 of 4 sterren, maar omdat Nora en Patch in boek twee en drie een grote groei doormaken krijgt dit boek een 3,5. Het duurde me iets te lang voordat Nora en Patch een beetje diepgang en karakter kregen, terwijl dat in de boeken erna juist heel sterk ontwikkeld is! Ik ben nu het laatste deel aan het lezen, ik vind de serie zeker wel het lezen waard.