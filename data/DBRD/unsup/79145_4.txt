Gerard Spong speelde zich al in the picture met zijn bestseller De Breuk. Ook zijn nieuwe boek De Uitvaartverzorger is inmiddels al veelbesproken. Wat kunnen we deze keer verwachten van de bekende strafadvocaat?

Uitvaartverzorger Ralph komt in een ongelukkige positie terecht wanneer hij op een avond zijn auto parkeert aan de kade van Maassluis. De auto rolt van de kade af en belandt in het water. Zijn echtgenote bevindt zich nog in het voertuig en overlijdt niet veel later. Ralph wordt direct meegenomen voor verhoor. Alle bewijzen lijken tegen hem te zijn, maar is dat ook wat er feitelijk op die ongelukkige avond in Maassluis aan de hand was? Advocaat Charles Fitzroy Spinning verdiept zich in de zaak, nadat hij bij de Hoge Raad één bewijsstuk ongeldig heeft laten verklaren. Maar dat is pas het begin, en de advocaat heeft nog een lange weg te gaan om zijn cliënt te helpen.

De Uitvaartverzorger is een legal thriller waarvan de lezer niet hoeft te verwachten dat het stukje recht slechts af en toe aan bod komt. Dit is een boek voor de echte geïnteresseerden van het Nederlandse rechtssysteem en hoe dit systeem grove fouten kan maken tijdens een moordzaak. In De Uitvaartverzorger wordt met name het nalatige werk van Nederlandse ambtenaren in twijfel getrokken. Met als gevolg een boek waarin veel achtergrondinformatie wordt gegeven over het Nederlandse recht, en een - naar eigen zeggen - onschuldige man, die hier de dupe van is.

De lezer wordt meegenomen in een rechtsproces dat in totaal vier jaar in beslag neemt. Advocaat Charles Fitzroy Spinning is een man van weinig woorden die erg systematisch en doortastend werkt. Van echte emoties is er in De Uitvaartverzorger geen sprake. Het boek behandelt feiten, bekijkt de zaak van alle mogelijke kanten, en daarop volgt een conclusie. Het is echter soms lastig de aandacht erbij te houden, omdat het boek vaak in herhaling valt. De Uitvaartverzorger leest als een verslag en daar moet je net het type voor zijn.

Hier en daar komen wel dialogen aan bod, maar deze zijn erg slap. De Uitvaartverzorger is een droog boek dat nu en dan wat achtergrondinformatie geeft, maar niet te ver uitwijkt. Er is immers een zaak die opgelost moet worden en aan al die literaire omwegen en schrijftechnische poespas, heeft Spong overduidelijk geen boodschap.

Is het boek dan wel de moeite waard om te lezen? Dat kun je je als lezer afvragen, maar de eerlijkheid gebiedt te zeggen dat dit wel degelijk het geval is. Er is immers geen sprake van (onnodige) intermezzo's en daardoor blijft De Uitvaartverzorger spannend en interessant. Goed, er staan pagina's met uitleg over rechten in, maar daar lees je ook een boek van Spong voor. Het is een auteur die overduidelijk weet waar hij mee bezig is, en hoe de vork in de steel zit. Dat is, juist als leek op het gebied van recht, best eens interessant om je in te verdiepen.

De Uitvaartverzorger is in de boekenkast van een thrillerliefhebber een mooie afwisseling. Laat je verrassen door de creatieve inzichten van de strafadvocaat, en vergeet er geen stevige bak koffie bij te drinken. Dit is er een waar je je hoofd bij moet houden, maar dat is het meer dan waard.