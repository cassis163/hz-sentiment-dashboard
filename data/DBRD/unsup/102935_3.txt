‘Koeiengek’ is deel 1 van de Jules Reynders-reeks en in 2013 uitgegeven in eigen beheer. Heel aardig verhaal, dat zich afspeelt op het Groningse platteland (Zuidhorn) en dat met de nodige humor verteld wordt. Die humor werkt echter in de hand dat hoofdpersoon Jules Reynders niet werkelijk geraakt lijkt door de gebeurtenissen die zich rond hem en zijn bedrijf afspelen. Een moord, een aanslag, sabotage op werkgebied, dat mag best serieus genomen worden (en zo voelt het niet).
Het perspectief van de ‘onbekende’, cursief gedrukt, behoedt ‘Koeiengek’ voor oppervlakkigheid. Jules is de ik-figuur, maar in enkele fragmenten maakt auteur Klaas Schuurman het zichzelf en de lezer onnodig lastig door opeens Jules’ vriendin Heleen of rechercheur Gerard ook eventjes tot ‘ik’ te bombarderen. De personages zijn goed gekozen: Jules, Heleen en haar zoon Mark zijn doodgewone mensen met alledaagse bezigheden en beslommeringen. De vriendschap tussen Jules en rechercheur Gerard komt ietwat onrealistisch snel tot stand. Dat de rechercheur de familie Reynders van meet af aan bij het onderzoek betrekt en Jules laat meehelpen, is ook een beetje raar, maar het zij de auteur vergeven. Je moet ergens beginnen als het een reeks moet worden.

Jammer van de legio taal-/spelfouten en spatie-/interpunctieslordigheden; op zeker moment gaat dat ten koste van het leesplezier. ‘Zich irriteren’, ‘de media schrijft’, ‘een Hendrik de tuinman gebeuren’, ‘de verwachtte aanvraag’, ‘hij heeft ze verhuist’, om er een aantal te noemen, mag echt niet voorkomen in een boek.
Twijfelpunten en onnauwkeurigheden daargelaten heeft Klaas Schuurman een debuut neergezet waar hij mee verder kan. Jules Reynders en de zijnen hebben inmiddels hun opwachting gemaakt in deel 2, getiteld ‘Dwaalgif’. Het stadium ‘eigen beheer’ heeft Schuurman al achter zich gelaten, ‘Dwaalgif’ is verschenen bij een uitgever.

Ter info: ‘Koeiengek’ is niet te koop bij de bekende onlineboekwinkels, maar je kunt het wel bestellen bij de reguliere boekhandel.

[plot 3, spanning 2, leesplezier 3, schrijfstijl 3, originaliteit 2, psychologie 3]