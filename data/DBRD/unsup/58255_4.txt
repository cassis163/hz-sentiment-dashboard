In 2009 verscheen haar debuutroman In retraite en vrij gauw daarna verscheen ook haar thrillerdebuut Serpent, dat in 2010 op de shortlist voor de Gouden Strop stond. Carla de Jong is here to stay in thrillerland aldus collega-thrillerschrijfster (en Gouden Strop-winnares 2009) Marion Pauw. En dat is De Jong zeker, want inmiddels is haar derde boek, de psychologische thriller Outcast verschenen.
De eigenzinnige rechercheur Brigitta Reve, die we kennen van Serpent, mag weer terugkomen na haar schorsing. Maar dan wel achter het bureau. Zelfs als soapster Stef Jarden op agressieve wijze vermoord wordt, mag ze niet helpen bij het onderzoek. Ze vreet zich van binnen op, maar laat dat natuurlijk niet merken aan haar collegas. Stiekem vist ze naar informatie bij oude bekenden in het politievak en daarbuiten. Zo komt ze erachter dat Stef Jarden de hoofdrol in de nieuwe film van regisseur Koen Welkamp zou gaan spelen, maar dat die rol eigenlijk eerst voor iemand anders was weggelegd. Wanneer er nog iemand binnen de filmcrew vermoord wordt, mag Brigitta eindelijk inspringen. Al raakt ze daardoor wel weer in een lastige positie die haar carrière bij de politie voorgoed zou kunnen breken
Outcast begint gelijk spannend. De Jong zuigt de lezer meteen het verhaal in door te beginnen met de moord op Stef Jarden. Vervolgens laat ze om de beurt Brigitta, rechercheur Peter en regisseur Koen Welkamp aan het woord. Een aangename perspectiefwisseling die het verhaal nog spannender maakt. Want net als iemand iets lijkt te weten, wordt er naar een andere persoon geschakeld waardoor de lezer ook begint mee te puzzelen naar de mogelijke dader.
Een van de sterkste punten aan deze, niet voor niets psychologische, thriller zijn de ijzersterke karakters die De Jong neerzet. Vooral de pittige inspecteur Brigitta Reve lijkt zo de kamer binnen te kunnen komen wandelen, ze is écht en kan ook nog eens grappig uit de hoek komen.
Minder is toch de plot, deze is niet echt verrassend, de doorgewinterde thrillerlezer voelt het al aankomen. Maar het komt misschien doordat de plot van Serpent zo sterk en onverwacht was, dat deze een beetje tegenvalt.
Kortom: Outcast is een intelligente whodunit vol gevatte dialogen en ijzersterke personages die bovendien levensecht zijn. Vooral de pittige inspecteur Birgitta Reve laat je niet meer los. De Jong zet de lezer aan het denken, laat hem gruwelen, puzzelen en glimlachen in één boek.