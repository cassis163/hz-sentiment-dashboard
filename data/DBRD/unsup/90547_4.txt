Enders is het vervolg op Starters, een boek van Lissa Price. Ook nu worden we meegenomen in een wereld waar quasi enkel nog jongeren (Starters) en ouderen (Enders) leven.

Korte inhoud
Het is Callie in het vorige boek gelukt om de bodybank te sluiten. Nu leeft ze in een mooie villa, samen met haar jongere broertje Tyler. Maar mooie liedjes duren niet lang, want de Ouweheer, of Brockman, blijft nog steeds rondspoken in haar hoofd, letterlijk dan. Hij is erin geslaagd om haar lichaam over te nemen op momenten dat hij zelf wil en hierbij gaat het niet enkel meer om een stem in haar hoofd, maar hij krijgt meer en meer macht over het lichaam van Callie. Hij kan ook andere lichamen van Starters die vroeger tot de bodybank behoorden, met de bijnaam Metals, overnemen. Om dit te bewijzen laat hij een onschuldig meisje ontploffen in een winkelcentrum. Met het dreigement dat hij elke Metal kan opblazen, lokt hij Callie naar hem toe. Tijdens haar rit naar de Ouweheer, wordt ze uit haar wagen ontvoert door Hyden, de zoon van Brockman.

Starters, Enders, Middles en Metals
Typisch aan de schrijfstijl van Lissa Price in deze boeken is dat ze telkens een algemeen woord heeft voor groepen van mensen. Zo worden jongeren Starters genoemd en de hele oude bewoners Enders. De groep die ertussen valt zijn Middles, maar deze zijn quasi uitgestorven door de sporenaanval. Als laatste heb je dan nog de Metals, jongeren die vroeger bezit waren van de bodybank. Ze worden zo genoemd omdat ze een plaatje in hun hoofd hebben waar de chip zit.

Nog steeds vlot om te lezen
Net als bij het vorige deel is de schrijfstijl ook nu enorm vlot, je vliegt haast door het boek. Korte zinnen, duidelijke beschrijvingen en geen onnodig moeilijk gemaakt woorden. Je leeft je ook gemakkelijk in, in Callie als hoofdpersonage. De strijd die ze voert om koste wat kost de laatste wens van Helena te vervullen, is haar op het lijf geschreven.

Oog voor detail
Net als bij het vorige deel is ook hier weer veel aandacht besteed aan het uitzicht van het boek. Deze keer hebben ze wel het omgekeerde gedaan als bij het vorige deel. Nu staat het gezicht op het kalkpapier en de tekst op het boek zelf, terwijl dit de vorige keer precies het omgekeerde was. Wat ervoor zorgde dat de tekst de vorige keer wel wat duidelijker te lezen was, maar het blijft even mooi om te zien.

Algemeen oordeel
Enders, het vervolg van Starters is zeker de moeite waard om te lezen. Ideaal voor lezers die niet van moeilijke verhaallijnen en dergelijke houden, maar gewoon rustig willen lezen en aan niets anders hoeven te denken. Ook hier is de schrijfstijl enorm vlot en ziet het boek er weer prachtig uit.

Positief:
- Uitzicht boek
- Vlotte schrijfstijl

Negatief:
- Niets