De cover van het boek is prachtig geworden. De uitgever had een paar weken geleden een ontwerpwedstrijd ingericht op brandsupply. Er waren maar liefst 76 inzendingen. Uiteindelijk werden er zes geselecteerd en kwam daar de winnaar uit. Een hele originele manier van de uitgever om een topcover te bekomen die de geest van het boek heel mooi weergeeft. In het volgende filmpje kan je het bekijken.

Het boek is geschreven door een jong meisje en dat voel je aan de schrijfstijl. Heel luchtige, eenvoudige en ongegeneerde taal. Ze windt er geen doekjes om maar laat van binnenuit de modellenwereld zien. Helemaal geen rozengeur en maneschijn maar big business, een keiharde wereld.

Als lezer voel je dat Cheryl het niet gemakkelijk heeft maar ze is een enorm sterke persoonlijkheid die zich er doorheen worstelt. Voor een zestienjarige is ze enorm zelfstandig en mondig. Ze durft risico’s te nemen die andere meisjes op die leeftijd niet zouden durven nemen. Ze beschrijft het met veel humor.
In de modellenwereld kom je natuurlijk de jaloezie tegen van de andere modellen die ook een opdracht willen. Die jaloezie en minachting voel je duidelijk in het verhaal. Maar Cheryl bijt van zich af. Volgens mij zou ze zo ver niet staan als ze die grote mond niet had. Ze wordt snel volwassen in deze wereld.

Op een bepaald moment heeft ze het over het gegeven dat ondanks het feit dat modellen zo belangrijk zijn ze, vroeger vaak gepest werden. Dit staat in fel contrast met de aandacht die ze nu krijgen.

De strijd van modellen met hun lichaamsgewicht komt ook aan bod. Ook de verslaving aan drugs van sommige modellen.
Alhoewel het verhaal geschreven is door een jong meisje vond ik in het boek toch enkele rake quotes terug die getuigen van levenswijsheid.

Ik heb het boek in één ruk uitgelezen. De schrijftaal is vlot en het verhaal zelf is boeiend genoeg.
Ik ben blij om kennis gemaakt te hebben met de modellenwereld van binnenuit. Niets is wat het lijkt, achter de schermen van de glamour en glitter is het bloed zweet en tranen. Ik vind het soms hallucinant als ik besef dat dit een waargebeurd verhaal is.
Lees het, u zult verbaasd zijn.