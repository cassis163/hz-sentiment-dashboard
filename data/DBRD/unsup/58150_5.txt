Wat eerst een enigszins zoete liefdesroman lijkt, groeit uit tot een heel spannend verhaal! De psyche van de mens wordt onder de loep genomen in dit boek. Het is een groot onderdeel van het verhaal, waardoor de personages echt gaan leven. Je leert ze kennen.

Deze auteur schrijft heel beeldend, waardoor je als lezer mee kunt kijken naar de levens van de personages en de omgeving waarin ze leven:
Grijze gebouwen lichten op door de sneeuw. De zalmkleurige lucht schijnt door de met rijp bedekte bomen. De grauwheid van het dagelijks bestaan is bedekt onder een tapijt van sneeuw. Slechts één sierappel, klein en donkerrood, verbreekt het decor.
En wanneer Victoria haar zuster na vele jaren weer ontmoet:
Het was onnozel, beseft ze, om te denken dat je na zoveel jaren van verwijdering denkt de draad van vroeger weer op te kunnen pakken.

Naarmate het verhaal vordert leer je behalve Victoria en Richard meer personages kennen. Ze komen als vanzelfsprekend in het verhaal naar voren en vertellen ieder hun verhaal binnen het verhaal van de hoofdpersonen.
De niet uitgesproken verwachtingen van elk van de personages leiden tot opgetrokken muren en het blijkt een hele strijd om deze af te breken.
Eenzaam; twee lettergrepen, slechts één woord, ooit door iemand bedacht.

Hoe macht misbruikt kan worden, ook binnen een familie, is ook een onderwerp. Dat brengt veel problemen met zich mee.
Alleen degenen die het regime hebben meegemaakt, kunnen de pijn voelen van hen die het ontvlucht zijn.
Het verhaal neemt je gedurende een belangrijke tijd van het het leven van Victoria en Richard de hele wereld mee over, van Berlijn en Londen naar Canada en Bogota .
De datum 8 december is een mooi detail in het verhaal, helemaal op zijn plaats hier.
Ik vind het iets om over na te denken. Een mooi extraatje als het ware.
In verschillende regio’s wordt de Onbevlekte Ontvangenis van Maria gevierd op 8 december, dit is daar een nationale feestdag. Dit is een Rooms-katholiek feest en op deze dag zijn de winkels, kantoren en overheidsgebouwen gesloten.

Als lezer blijf je door het verhaal geboeid en wil je weten hoe het afloopt. Een voor mij onverwacht, maar zeker een goed passend einde. Tot op een bepaald moment had het nog een heel andere richting in kunnen gaan. Ik heb van dit einde zeker kunnen genieten.

Ik heb dit boek graag gelezen en waardeer het met 4,5/5 sterren.
Een aanrader!