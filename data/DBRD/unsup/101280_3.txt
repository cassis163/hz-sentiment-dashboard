Dit boek zag ik overal op social media langskomen. Het werd de hemel in geprezen en zelfs de nieuwe J.K. Rowling genoemd. Nu vind ik persoonlijk dat je geen enkel boek met Harry Potter mag vergelijken, maar ik was toch wel heel benieuwd naar dit boek!
Qua uiterlijk is het boek echt prachtig. Een mooie hardcover met een mooie illustratie van de hoofdpersoon. En de letters glinsteren mooi rood in het licht.
Binnenin is een kaart van het land waarin het verhaal zich afspeelt, Orisha.Heel handig als je tijdens het lezen even wilt weten waar de personages precies zijn.

Het boek gaat over Zelie. Ze woont in een (afrikaans achtig) land waar de magie is uitgebannen door de koning. En alle mensen die vroeger magie hadden, de maji, worden onderdrukt. Ze zijn ook makkelijk te herkennen aan hun donkere huid met spierwitte haren. Zelie's moeder is vermoord omdat ze maji was, waardoor Zelie de koning haat.
Op een dag komt Zelie de dochter van de koning tegen, die op de vlucht is met een object dat de magie terug zou kunnen brengen in Orisha. Zelie, haar broer Zain en de prinses gaan samen op zoek naar de plek waar de magie terug gebracht kan worden. Ondertussen worden ze achtervolgd door kroonprins Inan, die dat koste wat kost wil voorkomen.

Het verhaal klinkt zo heel spannend en leuk en dat was het aan de ene kant ook wel. Maar aan de andere kant ging alles zo snel dat de gebeurtenissen al voorbij waren voordat je het spannend kon vinden. Er gebeurt zoveel en belangrijke gebeurtenissen gaan soms in een paar bladzijden voorbij, zo jammer! Bovendien krijg je amper de kans om de personages te leren kennen.
Als het hele boek wat uitgebreider beschreven was en bijvoorbeeld in 3 boeken verdeeld was, was het heel anders geweest. Nu heb je het gevoel dat alles afgeraffeld wordt, terwijl het verhaal zo leuk is!
Ik vind het echt een gemiste kans, want het boek heeft zoveel potentie.