De vijfde golf is het eerste deel van Rick Yancey's De vijfde golf-reeks, waarvan nu net ook het tweede deel is vertaald: De oneindige zee. Het derde deel The Last Star is in het Engels nog niet uit. Momenteel is een verfilming van de serie in voorbereiding met ChloÃ« Grace Moretz (o.a. Mindy uit Kick-ass) in de rol van Cassie. Rick Yancey schreef meerdere reeksen, voor zowel kinderen als volwassenen. De vijfde golf is uitgebracht als een 15+ titel, maar De oneindige zee is omhoog geschaald naar dat van 'thriller'. Geen slecht idee, want de boeken staan boordevol ellende, dood en persoonlijk leed.

Cassie is een zestienjarig meisje dat haar volledige familie is verloren in de vier golven van een buitenaardse aanval. In eerste instantie leek het enorme moederschip dat de Aarde benaderde geen akelige bedoelingen te hebben, al bleven ze, ondanks diverse communicatiepogingen van de mensheid, erg stil. Na de eerste golf begrijpt vrijwel iedereen wel dat deze aliens het niet goed voor hebben met de mensheid. In de eerste golf schakelen ze alle electriciteit en electrische apparaten en toestellen met een gigantisch krachtig EMP-signaal (elektromagnetische puls) uit. Alle lichten gaan uit, auto's doen het niet meer, vliegtuigen vallen uit de lucht en communicatie via moderne middelen is niet meer mogelijk. De golven daarna bestonden uit een tsunami, een besmettelijke ziekte die door vogels werd verspreid en op mensen lijkende sluipmoordenaars. Cassie heeft de eerste drie golven overleefd, en is in haar eentje onderweg. Ze is vastbesloten haar kleine broertje Sam terug te vinden als ze in haar been wordt geschoten. Wordt zij een slachtoffer van de vierde golf of is haar tijd nog niet gekomen?

Wat een beregaaf verhaal! Geen officiele en correcte term misschien, maar wel terecht. Cassie vertelt in terugblikken, gedoopt in het sarcasme van een boze puber, de recente gebeurtenissen en springt telkens weer terug naar haar huidige problemen. Yancey heeft van haar een koppige, ontevreden puber gemaakt die zich aanpast aan haar omstandigheden en zo een enorme moed toont. De uitzichtloze situatie vreet energie, omdat een persoon in deze omstandigheden constant heen en weer gegooid wordt tussen wanhoop en hoop. De sluipmoordenaars van de vierde golf lijken op mensen en zorgen er zo voor dat geen van de overlevers nog een ander mens vertrouwt. Dat betekent dat samenwerken en krachten bundelen niet mogelijk is en gewapende overlevers andere overlevers neerschieten. Yancey zet een prachtig staaltje mensengedrag neer. Intrigerend en meeslepend. De auteur laat sterk zien wat een dergelijke ramp met mensen doet. Dat het je volledig kan strippen van menselijkheid en normaal gedrag.

Yancey's De vijfde golf is prima geschikt voor 15+'ers, maar niet voor lezers die veel jonger zijn dan dat. Het is een intens verhaal, gevuld met expliciet beschreven moord en doodslag. De meerdere perspectieven in het boek en de tijdsprongen maken het niet het meest eenvoudige verhaal om te volgen, en ook daarom is het voor te jonge lezers nog iets te vroeg. Volwassen lezers van alle genres kunnen het boek gerust oppakken. Het is spannend, verdrietig, emotioneel, indrukwekkend, bijzonder en origineel.

De verfilming wordt in januari 2016 in de bioscopen verwacht.