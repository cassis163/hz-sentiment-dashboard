Nadat het manuscript in 2003 al was afgerond, verscheen in 2005 het debuut van Mel Wallis de Vries; Uitgespeeld.
Ik had het geluk een omnibus te winnen met daarin de boeken Uitgespeeld, Verblind, Buiten zinnen en Waanzin.

Het boek Uitgespeeld begint met een klein kijkje in de gedachten van een nog onbekende persoon.
Meteen daarna maken we kennis met Anna die naar huis fietst en bijna tegen de politieauto aanbotst die daar voor de deur staat. Haar beste vriendin Tessa is vermist en blijkt dood te zijn gevonden.

Dit is de proloog van het boek.
We maken een sprong terug in de tijd. Zeven maanden geleden verhuisde de familie van Anna naar een andere woonplaats. Vader had werk gevonden in Amsterdam, dus het gezin moest verhuizen.
Anna moest naar een nieuwe school en liet haar oude vrienden achter.

In haar nieuwe klas vindt ze moeilijk aansluiting, tot ze kennis maakt met Tessa. Een meisje uit een vriendengroepje, vier jongeren die zich niet zo veel aantrekken van wat moet en hoort.
Anna wordt opgenomen in het groepje en gedurende het eerste deel van het boek maken we kennis met de verschillende jongeren in dat groepje en beleven we de gebeurtenissen in aanloop naar de vermissing van Tessa.
Dit eerste deel is niet heel spannend. Er wordt vooral veel aandacht besteed aan het neerzetten van de karakters en hun bijbehorende eigenaardigheden.
Omdat daar wat veel de nadruk op gelegd wordt, komt het tempo er nog niet goed in.
Ook worden bepaalde gebeurtenissen wel erg specifiek beschreven, wat er voor zorgt dat het boek wat voorspelbaar wordt.

In het tweede deel bouwt de spanning meer op, om in het derde deel tot een climax te komen.
Ondanks dat het plot redelijk voorspelbaar was, deed dit zeker in het derde deel geen afbreuk aan de spanning. Het maakte het zelfs interessant om te lezen hoe iedereen er achter zou komen wie er achter de diverse gebeurtenissen zat.

Ik heb maar heel weinig losse eindjes kunnen ontdekken in het boek.

Mijn beoordeling van dit Uitgespeeld levert 3,5 ster op. Omdat ik 4 te veel vind, rond ik die helaas naar beneden af.
Dit debuut belooft in elk geval genoeg goeds om snel de andere drie boeken in de omnibus te willen gaan lezen!