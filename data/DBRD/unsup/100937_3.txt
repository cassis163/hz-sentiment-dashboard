Stel je een perfecte wereld voor.  Een wereld waar alleen perfecte mensen mogen wonen. Er worden zelfs mensen genetisch gemanipuleerd om maar een zo perfect mogelijke samenleving op te bouwen. Alles wat niet perfect is, is uitschot. Die wereld is werkelijkheid in het spannende Onzuiver van Sarah Dalton.

Onzuiver speelt zich af in het toekomstige Groot-Brittannië. Men is inmiddels in staat om de perfecte mens te creëren. Rijke ouders kunnen op verzoek door het Ministerie voor Genetische Perfectionering (G.E.P.) perfecte kinderen maken. Iedereen die geen schoon DNA heeft is Onzuiver en wordt als slaaf gebruikt. Het ministerie heeft zelfs een operatie die voorkomt dat onzuiveren nog kinderen krijgen verplicht gesteld.

De vijftienjarige Mina Hart is de hoofdpersoon in dit boek. Ze heeft een geheim. Samen met haar vader verhuist ze naar Regio 14 voor een nieuwe start. Ze ontmoet Angela en haar broer Daniel, die ook een geheim blijkt te hebben. Wanneer een Onzuivere klasgenoot gearresteerd wordt, weet Mina het zeker. Ze is vastbesloten om haar leven niet te laten bepalen door de overheid, waarna ze besluit zich aan te sluiten bij het verzet. Als ze betrapt wordt met Sebastiaan, een G.E.P.- jongen, slaat ze op de vlucht. Elk contact tussen Onzuiveren en een G.E.P. is namelijk strafbaar.

Onzuiver is vlot geschreven en spannend. Vanaf de eerste bladzijde zit je in het verhaal. Het is in een bepaald opzicht ook realistisch. Tegenwoordig wordt er heel erg de nadruk gelegd op dat iedereen perfect moet zijn. Dat komt in dit boek heel sterk naar voren. Dit is nu nog slechts een verhaal, maar dit zou zomaar daadwerkelijk in de verre toekomst kunnen plaatsvinden.

Het is niet een heel dik boek, maar het had van mij best wat dikker mogen zijn. De plottwists volgen elkaar in rap tempo op en de personages leer je steeds beter kennen. Wat mij betreft had het wat uitgebreider mogen zijn. Maar het boek zoals het nu is, maakt het ideaal voor degene die juist niet van te dikke boeken houdt en toch een spannend verhaal wil lezen. Onzuiver zit vol spanning, liefde en verraad. Het is een boek in de trant van Divergent.

Onzuiver is een boek voor de liefhebber van Divergent en andere soortgelijke boeken in het YA-genre. Het is spannend en Dalton heeft een interessante wereld geschapen. Het is het eerste deel van een trilogie en dit boek heeft me nieuwsgierig genoeg gemaakt naar het volgende deel.