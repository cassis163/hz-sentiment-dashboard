Hansjörg Schneider groeide op in Zofingen en studeerde aan de universiteit van Basel Duitse literatuur, geschiedenis en psychologie. Hij behaalde zijn doctoraat in 1966 en was aanvankelijk werkzaam als leraar, journalist, en als assistent directeur van het theater Basel. Schneider woont in Basel en behoort tot een van de grootste Duitstalige schrijvers. De laatste jaren is hij bij een breder publiek bekend geworden met zijn Hunkeler thrillers. In Nederland moeten we hem nog leren kennen, maar dat zal zeker gebeuren.
In Basel-Stadt in Zwitserland wordt op de Burgfelderplatz voor de Kantonalbank het levenloze lichaam gevonden van Bernhard Shirmer, alias Hardy. Het gewurgde lichaam wordt gevonden door inspecteur Peter Hunkeler. Terwijl Hunkeler nog op zoek is naar de dader van een eerdere moordzaak, ontdekt hij dat bij het lichaam van Hardy het oorlelletje is verwijderd. De markante speurneus kan het niet opbrengen om het onderzoek naar de moord op Hardy van zich af te zetten, zelfs niet als Hunkelers baas hem verbiedt zich met de zaak te bemoeien. Hunkelers onderzoek wijst uit dat Hardy een vrachtwagenchauffeur was die op zijn olijfolietransporten naar de Balkan regelmatig een ander vrachtje met zijn wagen vervoerde. Uit dezelfde streek kwamen ook de Roma zigeuners naar Zwitserland waar ze deel uitmaakten van de 47% allochtonen die de wijk St. Johann bevolkten. Peter Hunkeler stuit tijdens zijn onderzoek op een historische gebeurtenis uit het begin van de 20e eeuw die grote gevolgen had voor de zigeuners en die wel eens in verband kan staan met de moorden. Dit verband wordt kristalhelder als geprobeerd wordt het 17-jarige Roma-meisje Eva te wurgen. Ook haar oorlelletje blijkt te zijn verdwenen
Peter Hunkeler is een inspecteur die het niet zo nauw neemt met de regels van de wet. Zo wordt hij aangesproken op urineren op de openbare weg, een overtreding waar de Zwitserse wetgever heel duidelijk in is. Verder rookt en drinkt hij en spuugt op straat. Voorwaar geen voorbeeld voor de eerzame Zwitserse burger. Zijn vriendin Hermine is met sabatical en verblijft in Parijs, voor Peter een reden om zelfs de hoertjes niet links te laten liggen.
Maar alles compenseert hij met zijn uitzonderlijke en bijzondere opsporingskwaliteiten.
Hansjörg Schneider snijdt in dit verhaal een historisch probleem aan waar de hedendaagse Zwitserse burger niet zo graag mee wordt geconfronteerd. Het in 1926 opgerichte Hilfswerk für die Kinder der Landstrasse was niet bedoeld om woonwagenbewoners daadwerkelijk uit te roeien maar wel om hun cultuur en levenswijze te stoppen. Zigeunerkinderen werden bij hun moeders weggehaald en in gecultiveerde Zwitserse gezinnen geplaatst om zo de eigen Roma-cultuur te breken. Een zeer omstreden praktijk dat een smet is op het reine Zwitserse blazoen.
Hansjörg Schneider blinkt in dit verhaal uit door zijn uitzonderlijke vertelkunst. Of het de gedetailleerde karakterbeschrijving van Peter Hunkler betreft of dat het om de leefwijze van zijn mededorpelingen gaat, de lezer waant zich als mededorpeling zelf ter plaatse aanwezig. Naarmate de waarheid duidelijker wordt en de werkelijkheid niet al te fraai blijkt te zijn, verandert het verhaal van spannend in aangrijpend. Het wordt zelfs uitzonderlijk emotioneel. En het is met name door die verandering, die ommezwaai in het karakter van het verhaal dat Schneider scoort. Vier sterren.