In het Marvel universum lopen de superhelden in hun eigen films elkaar wel eens tegen het lijf (Iron Man, The Avengers ...). Het zou dan ook fijn zijn als Carl Mørk & Assad (Serie Q van Jussi Adler-Olsen) om de één of andere reden met speurder Thomas Berg (Jo Claes) mochten samenwerken aan een internationale zaak, want volgens mij speuren ze (bijna) in hetzelfde universum. Dat is uiteraard als compliment bedoeld! Het enige wat (voor mij persoonlijk) bij Jo Claes een beetje ontbreekt is een (noodzakelijk) snuifje humor, wat meer geknetter tussen de (hoofd)personages en iets meer actie.

De Mythe van Methusalem is opgedeeld in drie bedrijven. In het verhaal wordt er op de oude manier gespeurd (met heel veel vragen) en in het tweede bedrijf dreigt dit even te vervelen (veel herhaling van wat je al weet). Maar Claes weet met een fijn wetenschappelijk onderwerp zoals stamcelonderzoek en een ijzersterk begin de lezer toch te boeien en, wanneer nodig, weer bij de les te houden. Bovendien merk je als lezer dat Claes een specialist is op het vak van mythologie, iconografie en de Bijbel.
Het was mijn eerste boek van Claes en het was best een aangename ervaring.
Tot binnenkort, Thomas Berg.