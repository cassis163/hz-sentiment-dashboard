Ik ben niet de grootste Gorki-fan, ik ken de grootste hits van de groep, maar heb nooit een CD gekocht. Ik ben niet de grootste fan van Luc De Vos, ik was wel gecharmeerd van de manier waarop hij overkwam, van zijn Gents accent om maar iets te noemen. Ik wist niet dat hij zoveel columns en romans geschreven heeft. In die hoedanigheid ben ik aan het boek begonnen: objectief en in de verwachting veel dingen te lezen die compleet nieuw voor me waren.

En zo was het ook. De Vos blijkt een man van tegenstellingen geweest te zijn, op velerlei vlakken. Wie slechts een oppervlakkig beeld heeft van de man, zal vaak grote ogen opzetten bij het lezen van dit boek. Ik geef opzettelijk geen opsomming van alle aspecten van zijn karakter, daarvoor dient het boek.

We leren niet alleen de man achter de man kennen, er is vanzelfsprekend bijzonder veel aandacht voor het ontstaan van de band Gorky, later Gorki. Daarbij passeren heel wat bekende namen uit de Vlaamse muziekwereld de revue. Naast liedjesteksten wordt er ook veel geciteerd uit het schrijverswerk van De Vos, een man met diepe gronden, zoveel is duidelijk.

Ik las nooit eerder een biografie, dus ik weet niet hoe dat soort boeken er over het algemeen uitziet. Geen idee of VOS een typische biografie is. Ik weet wel dat ik het boek met bijzonder veel plezier gelezen heb. Geen opsomming van een hoop feiten, maar alle informatie verwerkt tot een prettig leesbaar verhaal. Goed werk van Leon Verdonschot. De allereerste biografie die ik las, een geslaagd experiment!

Blogje over dit boek: https://www.hebban.nl/spot/met-mijn-neus-in-de-boeken/nieuws/vos-het-leven-van-luc-de-vos-boekbloggersklusje-nr-6