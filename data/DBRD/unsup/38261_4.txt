(Deze recensie verscheen in januari 2017 al op CLEEFT.nl) Yewande Omotoso is een naam die in Zuid-Afrika niet meer weg te denken is.
Zij won met haar debuutroman ‘Bom Boy’ (2011) de ‘South African Literary Awards for First-Time published Author’. ‘Die van hiernaast’ is Omotoso’s eerste naar het Nederlands vertaalde roman. Hopelijk volgen er meer. De roman bespreekt op humoristische wijze een historisch thema dat nog steeds een rol speelt in de huidige maatschappij: de apartheid.

De titel zegt het al. ‘Die van hiernaast’ gaat over de buren. In dit geval over twee dames van boven de tachtig: ‘In de loop der jaren hadden de twee vrouwen over allerlei dingen ruzie gemaakt, en elke nieuwe confrontatie was weer vol haat. Feit was dat een grotere tegenstelling niet mogelijk was. Hortensia zwart en tenger, Marion blank en fors. Marions man dood, die van Hortensia nog niet. Marion en haar vierkoppige kroost, Hortensia kinderloos.’ Ze wonen naast elkaar in de chique villawijk Katterijn in Kaapstad om van een rustige oude dag te genieten. Totdat er iets gebeurt waardoor Marion bij Hortensia in huis trekt.

HUMOR
Omotoso schrijft vlot en je leert de karakters en hun geschiedenis als vanzelf kennen. De kibbelende dialogen tussen de bejaarde dames zijn erg innemend en vaak zelfs om te gniffelen. Roddels, nieuwsgierigheid en vooroordelen voeren de boventoon, vooral tijdens het buurtcomité waar beiden aan deelnemen.

APARTHEID
De wisselwerking tussen Hortensia en Marion is komisch, maar daar stopt het verhaal niet. Er ligt een diepere laag ten grondslag aan het vijandige gekibbel van de dames: de (nasleep van de) apartheid. Zo behandelt Marion haar donkere bediende nog steeds als een slavin, en voert Hortensia nog dagelijks strijd: ‘De verpleegkundige had de vergissing begaan om een kletspraatje te willen beginnen, zich te willen ontdoen van zijn blankheid door te suggereren hoe onracistisch hij was en hoeveel zwarte vrienden hij had en hoe geweldig Nelson Mandela was. Zodra hij haar huis had betreden, leek het wel of hij was bevangen door een soort politiek correcte diarree.’ In ‘Die van hiernaast’ brengt Omotoso een groots verhaal geloofwaardig over via de ogen van de dames en dat is reden genoeg om deze roman te lezen.