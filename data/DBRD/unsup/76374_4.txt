Daniëlle Hermans heeft met Het tulpenvirus een thrillerdebuut geschreven met kennis van zaken. Door haar uitstekende research heeft ze een historisch verhaal een nieuw, fris jasje gegeven. De twee verhaallijnen, die zich in verschillende tijden afspelen, weven zich op een lucratieve manier in elkaar.
Het verhaal begint in Alkmaar in het jaar 1636. Herbergier en tulpenhandelaar Wouter Winckel wordt dood gevonden in de gelagkamer van zijn herberg. Duidelijk vermoord. Maar heeft zijn dood iets te maken met de pamfletten over het niet-bestaan van God die hij verspreid zou hebben? Of is het toch de tulpenhandel, die heel het land in de 17e eeuw in zijn macht houdt? Na zijn dood gaan de zeven kinderen van Winckel naar het weeshuis. Dat weeshuis organiseert een veiling van de kostbare bollen die in Winckels bezit waren en strijkt daarmee zelf een percentage van de gigantisch hoge winst op. Een dag later stort de hele tulpenmarkt in.
De tweede verhaallijn in Het tulpenvirus speelt in Londen, in het jaar 2007. Alec is zeven als zijn ouders door een vliegtuigongeluk omkomen. Zijn oom Frank Schoeller haalt hem uit Nederland naar Londen en voedt hem op. Als hij ouder is, krijgt Alec s nachts een telefoontje van zijn oom, hij moet meteen komen. Hij treft zijn oom meer dood dan levend aan, met een boek in zijn handen geklemd spreekt hij nog de laatste woorden: geen politie.
Alec gaat samen met zijn vrienden Damian en Emma op onderzoek uit. Zij ontdekken een spoor dat terugleidt naar de 17de-eeuwse tulpenhandel en de moord op Winckel, maar ook naar een groep rijke investeerders waarvan Frank deel uitmaakte. Alec ontdekt dat het boek dat zijn oom in zijn armen geklemd had, een 17e eeuwse catalogus is die een kapitaal waard is. De boeken uit die tijd waren bestemd voor de opbloeiende tulpenhandel, om de verkoop van tulpenbollen te stimuleren. Eén bol speelt een speciale rol in het boek: de beroemde tulp Semper Augustus. En met iets waardevols en unieks, ontkom je bijna niet aan macht en hebzucht. Hebzucht is dan ook de rode draad in dit boek.
Alec, Damian en Emma komen niet alleen een hoop te weten over de tulpenhandel uit die tijd, maar ook over Frank. En wat hem eigenlijk echt bezig hield. Religie en wetenschap zijn belangrijke factoren in het verhaal. Zowel in de 17e eeuw als in het heden. Hoe dichter ze bij de waarheid komen hoe meer mensen hun leven niet meer zeker zijn.
Met dit verhaal heeft Daniëlle Hermans een prachtig boek geschreven. Een debuut dat sterk is opgebouwd, veel literaire kwaliteiten heeft en ontzettend lekker wegleest. Daniëlle Hermans heeft bij haar uitgeverij een contract voor twee thrillers over het Nederlandse culturele erfgoed getekend. Het tulpenvirus is hiervan de eerste. Volgend jaar volgt haar tweede thriller. Ik kan niet wachten tot het uitkomt.