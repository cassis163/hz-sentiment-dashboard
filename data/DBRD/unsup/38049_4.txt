'Het zevende kind' is een prachtig meeslepend boek van ca. 750 pagina's dat ik met veel plezier gelezen heb. Geen moment had ik het gevoel dat het ook korter had gekund/gemoeten. Alles draait rond zeven kinderen die samen een tijdje in een kindertehuis in Kopenhagen doorgebracht hebben. De auteur vertelt in een mooie taal alles over hun verleden en hun huidige levens. Het verhaal komt wat traag op gang met een aantal anonieme brieven, en het duurt even voor je met alle personnages hebt kennisgemaakt, maar daarna grijpt het boek je bij de lurven. De gebeurtenissen beslaan een tijdsspanne van meer dan 60 jaar, waarbij niet alles chronologisch verteld wordt. Het boek is moeilijk in een bepaald genre onder te brengen, het is soms beschrijvend, dan weer spannend. Een grote rol is weggelegd voor een aantal politici en de media, en dan vooral de invloed die ze kunnen uitoefenen. Dit debuut van Erik Valeur werd in Denemarken en bij uitbreiding ScandinaviÃ« overladen met prijzen, en ik kan me daar in vinden. Dit boek is een absolute aanrader wat mij betreft, maar wie op zoek is naar een 'makkelijk' boek (zo eentje waar je doorheen vliegt), die laat 'Het zevende kind' beter aan zich voorbijgaan.