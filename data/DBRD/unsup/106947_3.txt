Chantal van Duizen is haar ouderlijk huis in het mooie Brabant ontvlucht nadat zij en haar vriendinnen een auto-ongeluk hebben gehad. Het was niet zomaar een ongeluk, toen Chantal bijkwam, bleek haar vriendin Perla te zijn verdwenen. Ze werd in een nabijgelegen bos vermoord teruggevonden. De dader is nooit gepakt. Chantal heeft er een trauma aan overgehouden. Nu, 3 jaar later, woont Chantal met haar vriend Bor in Engeland, waar ze samen in een heavy metal band zitten. Ze staan op het punt om door te breken als er lugubere gebeurtenissen plaatsvinden, waardoor het verleden wel erg dichtbij komt…
Ze vliegt heen en weer naar haar ouderlijk huis waar ze steeds weer geconfronteerd wordt met de dood van Perla. Het vreet aan haar. Haar ouders en zus nemen haar niet serieus. Als ze Davide, de broer van Perla, haar om een gunst vraagt, kan ze maar een ding bedenken…
Het verhaal begint met het ongeluk en daarna speelt het zich af in het heden. Het verhaal leest vlot. De karakters van Chantal en de overige personages komen goed uit de verf. Je kan je inleven in Chantal (Chantelle) als ze staat te rocken of juist als ze weer bij haar ouders is. Je wilt haar graag advies geven, je beleeft haar leed. Sommige personages bijvoorbeeld haar moeder, zou je wel wat willen doen. Wat een mens.
Wat ik minder vind is dat er in het verhaal veelvuldig coke gesnoven wordt, dit is echter te verklaren. Het gaat immers om een rockband en het daarbij behorende wereldje van seks, drugs en rock ‘n’roll .Ik kan me voorstellen dat dat gebruikelijk is in die harde wereld van presteren.
Het duurt even voor het echt spannend is, pas tegen het eind van het verhaal. Het plot is redelijk voorspelbaar maar toch had ik dit eind niet bedacht. Het is een leuk boek voor tussendoor te lezen en zeker als je fan bent van een bepaalde (rock) band. Dan zal je veel herkennen.