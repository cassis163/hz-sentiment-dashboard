Bob Mendes is voor mij één van de meest onderschatte auteurs in ons taalgebied. Hij zal op eenzelfde hoogte staan als Geeraerts en stijgt ver boven sommige andere, populaire schrijvers uit. Net als Jef Geeraerts doet Mendes veel research voor hij aan een boek begint. Mendes wordt niet voor niks de meester van de factionthriller genoemd. Waargebeurde feiten en gebeurtenissen worden deskundig verweven in een fictief verhaal. Overspel is wat dat betreft een beetje een uitzondering, daar het een klassieke thriller is. Hoofdpersoon Harry Leerdam is een man die zijn portie tegenslag al gehad heeft en wanneer hij denkt dat hij een groot lot gewonnen heeft, krijgt hij te maken met de uiterst machtige geneesmiddelenindustrie. Het verhaal is spannend en leest vlot weg, ook al komt de plot een beetje ongeloofwaardig over. Wanneer je uiteindelijk het nawoord leest en even op internet "googlet", besef je dat Bob Mendes ook voor dit boek de nodige research heeft gedaan en dat de plot dichter tegen de mogelijke realiteit aanzit dan je op het eerste gezicht zou verwachten! Weer een zeer goed boek van een zeer goede auteur!