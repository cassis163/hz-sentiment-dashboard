Na Intrige in Parijs  dat als eerste deel in de ‘Wijde wereld trilogie’ is verschenen, presenteert Robert Goddard nu Tegen wil en dank  als tweede deel. En zoals het bij een trilogie te doen gebruikelijk is, sluit dit verhaal naadloos aan op het einde van deel 1 en pakt daar de draad weer op.

Voormalig piloot James Maxted heeft nog steeds grote twijfels bij de doodsoorzaak van zijn vader. Hij is dan ook vastbesloten om met de verkregen informatie meer onderzoek te gaan doen. Het onderzoeksveld verplaatst zich naar het netwerk van de Duitse meesterspion Fritz Lemmer. Het lukt hem daar te infiltreren en krijgt de opdracht het ‘grijze dossier’ uit een oorlogsschip te stelen. Dat schip is onderdeel van de Duitse oorlogsvloot en ligt in een Engelse haven. Maxted wil het bezit van dit geheime dossier gebruiken om meer informatie los te krijgen over zijn vaders dood, wie daar achter kan hebben gezeten en wat de motieven zijn dat zijn vader moest sterven. Het bezit van het dossier wordt echter door diverse internationale diensten nauwlettend in de gaten gehouden...

De historicus Robert Goddard heeft WO-I als decor genomen om zijn ‘Wijde wereld trilogie’ tegen af te spelen. Spionage, intriges en bedrog zijn de sleutelwoorden in het verhaal. Voornamelijk deze drie onderdelen zijn ook bepalend voor de sfeer en kleur van het verhaal. Dat maakt het enerzijds interessant en anderzijds ook erg diffuus. Het woord spionage impliceert sowieso al een grote mate van geheimzinnigheid dus is Tegen wil en dank  uitermate geschikt voor alerte lezers.

Goddard geeft gedurende de onderzoeken van Maxted weinig weg en veel van de beleving hangt af van het voorstellingsvermogen van de lezers. Spanning is niet overdadig aanwezig en blijft beperkt tot wat voorbijschuivend gevaar. Het accent wordt door de auteur voor een belangrijk deel op de dialogen gelegd en de sfeerbeschrijvingen uit de jaren rond 1919, de periode direct na de oorlog.

Aan echte oplossingen wil Goddard zich ook in dit tweede deel nog niet echt wijden. Een bijkomende zaak wordt wel afgewerkt maar waar het om draait, de doodsoorzaak van Maxted’s vader, komt een klein stukje dichter bij een oplossing. Maar op het moment suprême draait Goddard het ‘licht uit’ bij Maxted en wordt het wachten op het derde deel waarin alles boven tafel zal moeten komen. 

Het geduld wordt danig op de proef gesteld!