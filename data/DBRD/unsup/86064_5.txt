Jeppe woont op een eiland, helemaal alleen. Hij zorgt zelf voor zijn eten en kan zich goed vermaken. Maar alleen is ook maar alleen, Jeppe zou heel graag een vriend willen hebben. Dan zit er op een dag zomaar een vogel op het eiland en Jeppe is dolblij. De twee dieren worden best vrienden en hebben de grootste lol samen. Maar dan doet Jeppe iets waardoor alles anders wordt…

Wat als eerste opvalt aan “Jeppe krijgt een vriend” zijn de schitterende Illustraties. Mooie grote en kleurrijke illustraties vol met details, maar niet zo dat het enorm druk overkomt. De kracht van dit prentenboek is juist dat het rust uitstraalt. Een heel fijn boek om voor te lezen voor het slapen gaan. Er gebeurd genoeg in het verhaal, maar het is allemaal niet te overdreven. Het is een heel realistische en stap voor stap geschreven verhaal, daardoor is het voor kinderen heel goed te begrijpen. De illustraties vullen de tekst mooi aan, waardoor kinderen zich erg goed kunnen inleven.

Het hoofdthema in “Jeppe krijgt een vriend” is vriendschap, hoe het ontstaat en hoe het groeit. Alles is heel mooi en rustig opgebouwd. In een vriendschap komen natuurlijk niet alleen maar de positieve punten voorbij. Soms worden dingen te vanzelfsprekend in een vriendschap en gaat het mis. Een prachtige onderliggende boodschap dus in dit verhaal. Erg mooi om kinderen daar op deze manier bewust van te maken. Vriendschap moet tenslotte van twee kanten komen.

Dit boek is een mooie start en manier om eens met kinderen te praten over vriendschap en het hebben van vrienden. Hebben kinderen vriendjes/vriendinnetjes? Wat is een vriend nu precies en wat verwachten kinderen van een vriendschap? Prachtig om te gebruiken bij kringgesprekken bij de kleuters van groep 1-2. Maar ook thuis is dit natuurlijk erg leuk om eens samen te lezen en te bespreken. Kleine tip: Een ontzettend leuk boek om cadeau te geven aan het einde van het schooljaar aan de juffen of meesters van de kleuterklas.