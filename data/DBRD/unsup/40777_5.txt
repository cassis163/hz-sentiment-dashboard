Het huwelijk tussen Grace en Jack begint als een sprookje, maar dreigt stilaan uit te draaien op een ware nachtmerrie voor Grace. Jack heeft de regie van hun leven duidelijk in handen, en Grace kan niet anders dan gehoorzamen omwille van haar kleine zusje Millie. Millie heeft het down-syndroom en komt bij Jack en Grace wonen éénmaal ze 18 is. Millie is echter slim en voelt aan dat er iets niet in orde is tussen Grace en Jack. Zij reikt Grace misschien wel de oplossing aan om haar leven terug in eigen handen te nemen ....

Eénmaal begonnen in het boek, wil je niet meer stoppen. De hoofdstukken zijn ingedeeld in 'heden' en 'verleden'. In het begin een aanpassing, omdat je na een hoofdstuk 'heden' gelezen te hebben, terug in 'verleden' begint te lezen. Maar wat gebeurde er ook al weer daarvoor in 'verleden'? Na een tijd wordt het makkelijker omdat heden en verleden naar elkaar toekomen.
Hoewel het hierdoor een beetje voorspellend wordt (soms lees je de uitkomst al in 'heden', en lees je pas daarna in 'verleden' hoe men hier geraakt is), leest het boek toch vlot en wil je absoluut te weten komen of Grace erin slaagt om aan Jack te ontsnappen.