Wat bezielt vrouwen om in het huis van architect Edward te gaan wonen en er nog te blijven ook, na de vaststelling dat alles wat je doet wordt (aan)gestuurd en/of in de gaten gehouden? 'De beheerder' bepaalt zelfs de zoekresultaten die je te zien krijgt op je laptop. Domotica kent vele nuttige toepassingen, bijvoorbeeld voor mensen met lichamelijke beperkingen (deuren openen, tv aanzetten, enz.), maar in 'Het vorige meisje' is het vooral een luxe-instrument waarbij je het alziend oog van de dubieuze figuur Edward op de koop toe krijgt.

J.P. Delaney laat elk sprankeltje spanning onmiddellijk weer vervliegen. De personages worden haast karikaturen van zichzelf, zijn zo koeltjes beschreven dat je er niets bij voelt.
Leuk om te lezen, vanwege de originele insteek en de om-en-om-opbouw (Emma en Jane), nieuwsgierigmakend naar de afloop (licht verrassend), maar geen hoogvlieger.

[spanning 2, plot 3, schrijfstijl 3, leesplezier 3, originaliteit 4, psychologie 2]