Aristotle and Dante Discover the Secrets of the Universe is geschreven door Benjamin Alire Sáenz en heeft aardig wat prijzen in de wacht gesleept. Onder andere de School Library Journal “best book of the year”, Michael Printz award voor “Excellence in Young Adult Literature” en een Stonewall book award.

"Aristotle and Dante” zijn de namen van een aantal beroemde filosofen. Dit kan best verwarrend zijn en klinken als een filosofie boek maar het is echter een prachtig Young Adult boek!

Het verhaal gaat over twee jongens, Aristotle (Ari) en Dante. Ze zijn Mexicaans. Het is geschreven vanuit het perspectief van Ari. Ari is nogal een eenzame jongen en past nergens echt bij. Dat wil hij ook niet. Tot hij Dante ontmoet. Dante laat hem een ander perspectief op de wereld zien en samen proberen ze de geheimen van het universum te ontrafelen, wat niet zonder slag of stoot gaat. Onderweg ontstaat er een prachtige vriendschap waarvan je kippenvel krijgt.

Ik heb genoten van het lezen van dit boek. Het is inspirerend en op momenten toch ook filosofisch (zou het door de titel komen?). Het was fijn dat het vanuit één perspectief (Ari’s) is geschreven. De hoofdstukken waren echt kort en daardoor leest het boek lekker weg. De mooie en inspirerende quotes vlogen om de oren, een favoriete is toch wel: “The problem with my life was that it was someone else’s idea”, maar de “This quote” stickers zijn meerdere malen opgezocht. Het is een heel inspirerend verhaal dat ook goed aansluit bij het thema diversiteit.

Ik kon me goed in Ari vinden. Hij vindt “voelen” en “praten” maar moeilijk en kropt daardoor dingen op. De muur die hij heeft gebouwd om zijn hart heeft denk ik bij iedereen wel raakvlakken. Door Dante beginnen die muren omlaag te komen en je ziet hem groeien en veranderen van een jongen naar een jongvolwassene!

Het was een super mooi en inspirerend boek en heeft het mij meerdere keren “the feels” bezorgd. Als je bezig bent met diversiteit, als je een mooi verhaal over een ontluikende vriendschap wil lezen of als je gewoon wat inspiratie zoekt raad ik dit boek zeker aan!