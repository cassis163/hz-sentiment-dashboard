Suzan Hilhorst is verslaggever en programmamaker bij BNN-VARA. Ze woont met haar gezin in Hilversum. Haar persoonlijke verhaal bracht haar terug naar een oude liefde, namelijk het schrijven. Sara en Liv is het autobiografisch verhaal over haar twee dochtertjes die kort na hun geboorte overleden zijn. Tevens is dit haar debuut. Inmiddels werkt Suzan aan een tweede roman.

‘Sara en Liv’ is het indringende portret van de korte levens van twee zusjes en de impact die hun dood heeft gehad op het gezin. Op de vraag hoeveel kinderen ze heeft, zou Suzan zonder twijfel nog steeds ‘drie’ antwoorden. Maar de realiteit is hard: haar twee dochters overleden slechts weken na hun geboorte. Een hartverscheurend verhaal over hoop en wanhoop, ongrijpbare angst en genadeloze onmacht. Het is een meer dan indrukwekkend debuut over verlies, rouw, hoop en geluk en bovenal een ode aan het leven.

‘Sara en Liv’ is geschreven vanuit een wisselend perspectief namelijk die van moeder én kind. Suzan Hilhorst gebruikt prachtige woorden en zinnen om dit verhaal vorm te geven.

‘In al die drukte was ik al lang teruggekeerd naar de voor mij zo vertrouwde sprookjeswereld. Ik zwom tussen gekleurde vissen en vogels met grote kuiven. Vlinders in wolken van goudstof, en regenbogen in stralend blauwe hemels. De hectiek van de andere wereld ging aan mij voorbij als een koele rivier op een hete zomerdag. Ik droomde niet eens, zweefde gewoon mee met de bladeren in de lucht, stak zo nu en dan mijn hand uit naar een elfje of een bloem. Ik voelde het reanimeren niet. De druk op mijn borst, de naalden in mijn lijf. Ik voelde niet de angst die in de ruimte hing als een ondraaglijk, zware deken. Een ander zou het overleven noemen, mijn moeder noemde het hoop.’

‘Sara en Liv’ is een ontroerend eerbetoon aan haar twee dochtertjes Sara en Liv die kort na hun geboorte zijn overleden. Suzan Hilhorst vertelde in een interview dat ze verdrietig was over alle herinneringen die ze nooit zullen hebben. ‘Ik ben altijd de moeder met twee onzichtbare dochters. De meisjes zullen er altijd zijn en meegroeien met dit prachtige gezin.’ Met dit verhaal houdt ze haar dochters voor altijd in leven. Tijdens het lezen moest ik een traantje wegpinken, zo schrijnend maar ook zo herkenbaar is dit verhaal geschreven. Een heftig boek dat je niet zo maar los laat. Het raakt de lezer diep! Knap en moedig om dit verhaal met anderen te delen.

‘Sara en Liv’ is een roman met een droevig thema, loslaten, maar adembenemend mooi geschreven! Een verhaal waarin je meegezogen wordt en dat je in één adem uitleest.