Een boek waarin liefde en geheimen centraal staan. Friends with Benefits, een niet zo’n dagelijks onderwerp in een boek, iets wat mij nieuwsgierig maakt. Wat gaat dit ons brengen en hoe weet Julia dit onderwerp onder de loep te nemen….?

Een sprookjesachtige schrijfstijl neemt je mee in een ietwat chaotisch begin. Maar al snel zal je onder de indruk zijn van de mooi beschreven zinnen, elk hoofdstuk start met een poëzie quote wat de sfeer in het boek goed weer geeft.  De Engelse omgeving wordt heel beeldend en sereen beschreven. Het chaotische karakter komt waarschijnlijk door de drukke Ella, welke je mee zal nemen in haar Engelse avontuur. De verhaallijn is in de ik-vertel stijl geschreven, hierdoor krijg je een heel duidelijk beeld van het karakter Ella, je kunt je helemaal inleven in haar. Het is even wennen, maar juist dit uitbundige personage geeft het verhaal een eigenzinnig karakter, het maakt het verhaal levend. Een groot compliment aan de schrijfster voor de manier waarop ze de karakters tot leven laat komen.

“Tranen rollen weer over mijn wangen. Mijn hand gaat naar mijn ogen, naar mijn mond en dan naar mijn borst, in een poging, vermoed ik, al mijn gevoelens binnen te houden goed wetend waar ze naar toe zouden kunnen ontsnappen.”

Wanneer je eenmaal gewend bent aan de stijl, merk je dat het boek je mee trekt, in een unieke setting, met veel poëzie en ontluikende romantiek. Door de levendige schrijfstijl ben je al snel één met de karakters en zie je het verhaal als een film aan je voorbijgaan

Whelan brengt je niet alleen in vervoering maar, weet je op een heel gedegen manier een kijkje te geven in de wereld van de poëzie en het Engelse collegeleven. De manier waarop het verhaal zich uitweidt aan dit onderwerp geeft het verhaal een extra dimensie. Ook het beeldend neergezette landschap speelt hierop in. De poëtisch lopende zinnen maken het geheel compleet, dit boek lees je niet even zomaar tussen door, dit neem je in je op en het sleept je mee… Het gaat onder je huid zitten.

De Amerikaanse actrice welke literatuur studeerde in Vermont, zet met "Een jaar met jou"  werkelijk een prachtig debuut neer, de manier waarop de zinnen op de bladzijdes zingen, zullen je bij tijd en wijle ontroeren, het verhaal is indrukwekkend en de karakters springen van de pagina`s. Ik sluit het boek diep onder de indruk met een lach en een traan. De manier waarop Whelan het hele boek neerzet, kun je alleen maar belonen met de titel MUSTREAD…

“Het is voorbij. Ik zou verbijsterd moeten zijn, en dat ben ik ook. Ik zou geschokt moeten zijn, en dat ben ik ook. Ik zou kwaad moeten zijn, dat ben ik ook. Ik zou bang moeten zijn en voor wat nu komt; dat ook…..”

Vergeet het boek niet helemaal uit te lezen, neem ook het dankwoord mee want zelfs hierin word je nog verrast. Heel veel leesplezier met dit boek, geniet van de eerste tot laatste bladzijde. Zuig de woorden in je op en laat je mee voeren door de sfeer.

Lieve Leesgroet Moon Kager