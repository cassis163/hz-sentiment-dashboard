Dodelijk bericht is een YA thriller met als thema cyberpesten. Je volgt in dit boek Quirine, een meisje dat in de tweede klas zit en onderwerp wordt van een schooldrama. Rob, een jongen uit Quirine's klas, had een seksueel getint smsje rondgestuurd met haar in de hoofdrol. Quirine snapt er alleen niks van, want ze gaat nooit om met Rob.
Als dan de politie voor de deur staat om vragen te stellen en Quirine er achter komt dat Rob zelfmoord heeft gepleegd, vermoed Quirine dat er iets niet klopt. Jonathan, de beste vriend van Rob, duikt ook ineens overal op waar zij is. Toch wordt Jonathan een soort van handlanger van Quirine, want ook Jonathan geloofd niet dat Rob diegene is die dit berichtje heeft gestuurd. Terwijl Quirine en Jonathan gaan speuren, gebeuren er vreemde dingen en krijgt vooral Quirine het zwaar te verduren. Wat wordt er verzwegen...?
Dit boek is geschreven voor de wat jongere YA lezers. De hoofdpersoon, Quirine, zit in de tweede klas en is dus zo een jaar of 14. Het boek is vlot en spannend geschreven. Quirine is een nieuwsgierig meisje, dat erg past bij de leeftijd, en komt door haar nieuwsgierigheid ook terecht in een aantal gevaarlijke situaties. Zo is er een jongen op school die haar erg ziet zitten, en haar seksueel belaagd. Ook de gevolgen van (cyber)pesten komen aan bod. Dit zijn erg belangrijke thema's voor jongeren van deze leeftijd, en Dodelijk bericht maakt dit bespreekbaar. De combinatie van deze thema's met het thriller gehalte maken dit boek erg interessant en aantrekkelijk.
Er komt ook een stukje verliefd zijn vs. vriendschap in voor. Quirine is net nieuw op school en heeft nog niet echt vrienden. Door de gebeurtenissen krijgt Quirine ineens ontzettend veel aandacht van zowel jongens als meisjes. Hierdoor is Quirine ook erg bezig met de vraag wat vriendschap is, wanneer iemand het beste met je voor heeft, hoe je je grenzen aangeeft als je verliefd bent maar ook wat verliefd zijn nu is. Ook dit zijn interessante thema's voor (beginnende) pubers.
Al met al vind ik dit een goed geschreven en spannend YA boek. Soms vond ik het verhaal n√©t iets te ver gezocht, maar dat is mijn mening. Het blijft tenslotte een thriller.