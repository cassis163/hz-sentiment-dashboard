Opeens ben je ouder, papa of mama, maar wat staat je daarbij allemaal te wachten en hoe voed je een kind op? Het boek Baby & dreumes van Hedvig Montgomery biedt uitkomst en kan je helpen met informatie over de ontwikkeling van jonge kinderen en geeft praktische tips. Baby & dreumes is een opvoedboek uit de serie: De zeven stappen naar succesvol ouderschap. Baby & dreumes is het tweede deel van deze serie en geeft opvoedtips voor kinderen van 0-2 jaar.

Het boek is geschreven door Hedvig Montgomery, een Noorse opvoedexpert. Montgomery is psycholoog en familietherapeut. Inmiddels heeft ze tientallen jaren onderzoek gedaan en praktijkervaring kunnen opdoen. Dit heeft geresulteerd in de boekenserie: De zeven stappen naar succesvol ouderschap. Baby & dreumes, het tweede deel uit deze serie staat boordevol waardevolle informatie en praktische tips voor kinderen van 0-2 jaar. Het geeft ouders wereldwijd handvatten om vol vertrouwen het ouderschap tegemoet te gaan.

Baby & dreumes is een mooi vormgegeven boek. Het heeft een harde kaft, wat perfect is voor een handboek dat je regelmatig even wilt pakken en lezen. De inhoud van het boek heeft een wisselende lay-out, zo worden lettergrootte, lettertype, indeling en kleuren gevarieerd, wat een mooi effect geeft. Naast witte pagina’s met zwarte letters bevat het boek ook veel geel en lichtroze, passende kleuren voor een handboek over baby’s en dreumesen. Een aantal pagina’s of tekstvakken heeft ook een lichtroze kleur en witte letters, het nadeel hiervan is dat de teksten niet altijd goed leesbaar zijn.

In het eerste deel van dit opvoedboek legt de schrijfster uit hoe je in de eerste twee jaar het beste met je kind kunt omgaan. In de beginfase is het eerst wennen aan de nieuwe gezinssituatie en kijken waar je kind behoefte aan heeft. Hedvig Montgomery vertelt in dit deel over de ontwikkeling van jonge kinderen, dit is handige informatie die je kan helpen je kind goed te begrijpen. In het tweede deel van het boek probeert de auteur antwoord te geven op vragen, waar veel ouders mee worstelen, zoals wat moet je weten over slaappatronen, hoe werkt het eetgedrag van een kind en hoe gaat het met taalontwikkeling van je dreumes.

Het boek staat boordevol informatie die uitlegt hoe de ontwikkeling van kinderen verloopt en hoe je hierop kunt reageren. Elke periode is weer anders en vraagt om een andere aanpak van jou als ouder en jullie als gezin. Hedvig Montgomery geeft veel praktische tips, die je kunnen helpen om je kind te helpen bij het slapengaan of te stimuleren bij het zindelijk worden. Ook geeft de schrijfster bemoedigingen en helpt je om je niet te druk te maken, want uiteindelijk gaat elk kind goed slapen, maar bij de een duurt het alleen wat langer dan bij de ander.

De auteur geeft veel informatie en tips die je kunt toepassen. Het zal echt niet altijd lukken, want soms heb jij je dag niet en soms heeft je kind dat niet. Baby & dreumes is een heel praktisch en realistisch boek. Je merkt dat de auteur veel ervaring heeft en ook weet dat het niet altijd volgens de boekjes gaat. Door deze benadering komt het boek prettig over en niet betweterig, wat bij opvoedboeken een gevaar kan zijn. Ik geef het boek daarom 4 sterren. Een mooie boodschap van de auteur aan het eind van het boek: het is het belangrijkste dat je er bent voor je kind en het aandacht geeft. Geniet van elkaar en bedenk: “Jouw kind. Jouw wonder”.

@In de boekenkast