De schrijfstijl van Pierre Lemaitre is onvolprezen. Hij houdt zich in zijn werk verre van clichés en trivialiteiten, zijn verhalen zijn origineel. 'Rosy' is in deze opzichten een echte Lemaitre. Het verhaal is echter zo klein en kort gehouden, dat het niet helemaal bevredigt. Mooi, knap gedaan, interessant, het is echter te weinig. Een spannend fragment uit de carrière van de kleine commandant Camille Verhoeven, niet meer dan dat.
Zeker het lezen waard, in de trant van Lemaitres in 2010 verschenen thriller 'Bruidsjurk', maar geen veelsterrenboek.

De titel 'Rosy' wekt de verwachting dat dit boek past in de lijn van 'Irene', 'Alex' en 'Camille'. Dat is geenszins het geval. Het enige raakvlak is Camille Verhoeven, er zijn geen verwijzingen naar de trilogie. Mij is dan ook niet duidelijk waarom er voor een titel in deze lijn gekozen is, dat schept slechts verwarring. (De oorspronkelijke titel is 'Rosy & John', wat niet veel beter is.) Beetje vreemd ook, dat in het Nederlands gekozen is voor 'Rosy', terwijl de dame in het verhaal Rosie heet.