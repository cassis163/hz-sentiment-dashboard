Sylvie D’Hoore is een freelance journaliste en deelt de passie voor Vietnam met de Vietnamese Truong Thi Quyên. Sylvie D’Hoore gaf vorm aan de verhalen van Truong Thi Quyên die je allemaal in het boek Uit liefde voor Vietnam terug zult vinden. Het boek is dan ook veel meer dan alleen een zeer nuttige kookboek geworden. Het is tevens een fascinerende verhalenbundel en een informatiebron over het indrukwekkende Vietnam en zijn sympathieke inwoners.

Volgens Truong Thi Quyên is eten voor de Vietnamezen vooral een belangrijk moment van samenzijn, het moment waarop je alle belevenissen van die dag met elkaar bespreekt. Voor haar is eten zelfs de rode draad in haar leven geworden. Ze is overtuigd van de wijsheid van de Boeddhistische zenmeester Thich Nhat Hanh die ooit de verstandige woorden sprak: ‘Niets overleeft zonder de juiste voeding’. Daarom is ook zijzelf voortdurend op zoek naar pure en gezonde ingrediënten.

Wanneer je het boek openslaat kom je als eerste terecht bij het deel dat gaat over de Vietnamese keuken in het algemeen. Daarin wordt onder meer verteld over het product dat de grote trots is van Vietnam: rijst. Maar ook lees je hier over alle verse kruiden en specerijen, over Nuocmam de pure en gezonde vissaus waar menig gerecht mee verrijkt wordt en meer leuke wetenswaardigheden over de Vietnamese keuken. Zoals het belang van evenwicht in de Vietnamese gerechten. Yin en Yang, voor elke smaak of structuur is er een tegenhanger (denk bijvoorbeeld aan: krokant/zacht, warm/koud).

Al lezende kom je erachter dat er eigenlijk niet zoiets bestaat als de traditionele Vietnamese keuken. De culinaire verschillen tussen de diverse gebieden is daarvoor te groot. In Uit liefde voor Vietnam worden al deze unieke gebieden besproken en deze worden begeleid met de mooiste foto’s van de lokale natuurpracht en van de mensen die er wonen. Zo komen al deze gebieden uitvoerig aanbod, inclusief de lekkerste streekgerechten uit dat betreffende gebied. De gerechten dragen stuk voor stuk de mooiste namen; Chim Cut Nuong (een ovengerecht met kwartels). Ca Tim Xao Hanh (gestoofde aubergines), Pho Bo (Noedelsoep met rundvlees) zijn hier een paar leuke voorbeelden van. Dit is slechts een korte opsomming van de vele lekkere recepten die je in het boek, die nog het meeste weg heeft van een culinaire reis door Vietnam, tegen zult komen. De recepten bevatten allemaal ingrediënten die stuk voor stuk in Nederland en België verkrijgbaar zijn en zijn voor iedere thuis-kok met een beetje ervaring goed te volgen.

Achterin het boek vind je nog een leuk hoofdstuk over Streetfood en de invloed van de Fransen op de Vietnamese keuken. Daarna zal je ter afsluiting nog een beschrijving vinden van handige basisrecepten voor onder andere een lekkere sojasaus, pindasaus en een lente-ui olie. Plus ook een uitgebreide beschrijving van de meest gebruikte kruiden en specerijen, groenten, fruit, rijst en meer. Dit alles wordt netjes afgesloten met een nuttige index, zodat het vlot terugvinden van je favoriete recepten geen probleem zal opleveren.