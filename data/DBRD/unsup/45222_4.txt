In 2014 werd mijn nieuwsgierigheid gewekt door een bijlage bij het AD waarin het volledige boek ‘Galgenveld’ – het eerste deel van de Noordzeemoorden – van Isa Maron was opgenomen. Vanaf het eerste moment werd ik gegrepen door het verhaal: spannend, eigentijds en met gruwelijke misdaden waarvan je niet wilt weten dat het ook in het echt gebeurt. Nu is daar eindelijk het slot: Eindspel.

De rode draad in alle boeken is de zoektocht naar Sarina, de vermiste zus van Kyra Slagter, en je kunt dit boek dan ook niet los zien van de voorgaande delen. Een zoektocht die in dit boek tot een zinderende climax komt. Kyra is – zoals gewoonlijk – erg eigenwijs, slaat alle adviezen in de wind en vergeet soms ook haar gezonde verstand te gebruiken. Maar ze is doortastend en bijt zich als enige vast in de zaak. Meerdere verhalen die in de vorige delen zijn opgezet komen in dit deel geraffineerd samen en als dan ook Maud nog persoonlijk betrokken raakt bij de zaak wil je nog maar één ding doen: doorlezen!

Het is jammer dat het verhaal van de moord op de twee bejaarden wat wordt afgeraffeld. Het lijkt geen plaats te hebben tussen het geweld van alle andere gebeurtenissen rondom Kyra, Sarina en Sarah.

Een ware pageturner waar ik nog iedere dag aan denk als ik mijn schoenen uittrek….