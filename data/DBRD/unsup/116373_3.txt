Georgina Powers is een dotcom-journaliste, een van de oudgedienden in haar steeds vooruitsnellende branche. Nadat ze op straat werd aangereden (een moordaanslag?), sluit ze zich thuis op, zeker wanneer ook nog Gecko Samuels, de baas van een computerspelletjesfirma, die ooit een one-night-stand had met Georgina, wordt opgeblazen in zijn huis. Helemaal beangstigend wordt het wanneer een lijstje opduikt met 13 namen, waaronder die van Georgina en die van de vrouw van Gecko. Is een of andere gek een moordlijstje aan het afwerken?

Danks verweeft in Moordlijst ethische kwesties met het jachtige bestaan van de internetjournalist, voor wie een primeur al na luttele minuten geen nieuws meer is. Die gejaagdheid vind je ook in zekere zin terug in DanksÂ’ stijl: te snel om in te gaan op de morele kant. En dat is jammer, want het zou Georgina wat meer mens maken.

Verschillende prijzen heeft Denise Danks al bijeengeschreven: een Sherlock Holmes Award, een Raymond Chandler Fulbright Award en een nominatie voor een CWA Gold Dagger Award. Afgaande op dit werk kan ik niet echt zeggen hoe dat zou komen. Moordlijst is helemaal niet slecht, maar toch niet meeslepend genoeg om er, in mijn ogen, een prijswinnaar van te maken.