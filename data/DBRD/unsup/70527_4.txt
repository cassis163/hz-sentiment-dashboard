‘Dossier Feuerhand’ speelt zich af in het Berlijn van 1921. Berlijn; een stad van extremen. Politiek geweld teistert overdag de straten, ’s nachts waart er een seriemoordenaar rond die in de media ‘De Viller’ wordt genoemd. Men vermoedt dat de dader een dolgedraaide veteraan is uit de Eerste Wereldoorlog. Hij blijft echter onvindbaar.

In deze complete chaos staat de relatie tussen Paul Van Ostaijen en Emma Clément onder druk. Net als honderdduizenden anderen in Berlijn leven zij in armoede en zijn ze verslaafd aan cocaïne en andere drugs.

“Schoten echoën door de straat. De staatspolitie is teruggekomen en ditmaal gebruikt ze vuurwapens. Paniek verspreidt zich door de menigte. De straat stroomt leeg zoals water dat uit een badkuip gorgelt.”

Paul van Ostaijen is een bekende van Chaim Orlowsow, terwijl de twee ogenschijnlijk volledig tegengesteld zijn. De inspecteur en de excentrieke dichter Van Ostaijen hebben echter heel wat uren samen aan de toog doorgebracht. Beide personages worden door Van Laarhoven uitstekend belicht. Van Laarhoven ziet echter kans ook zijn andere karakters in ‘Dossier Feuerhand’ beeldend te brengen. Ze zijn stuk voor stuk geloofwaardig en interessant.

Van Laarhoven heeft een fraaie schrijfstijl. Zijn grootste kracht is waarschijnlijk zijn talent om met de spanningsboog in zijn verhaal te ‘spelen’. Zelfs wanneer de spanning even wat afneemt, houdt Van Laarhoven de aandacht vast. Als lezer verslap je geen moment.

“Het is Orlosow die beweging bemerkt ter hoogte van de drogisterij. Voor hij iets kan zeggen, staan ze er, mannen met sjaals om hun hoofd of diep over de ogen getrokken petten. Knuppels en messen in hun handen. Ze rennen zwijgend op hen af.”

Met de diefstal van het dossier ‘Feuerhands obsessie’ uit de woning van spionne Elise Kraiser, brengt de dichter een ware rollercoaster op gang. Het dossier biedt namelijk een verbijsterende inkijk op een reizende ster in de politieke arena; Adolf Hitler. Hitler is overigens niet het enige historische personage dat Van Laarhoven laat acteren in ‘Dossier Feuerhand’. Ook Albert Einstein, Rudolf Hess, Joseph Roth en diverse andere bekende en beruchte figuren passeren de revue in zijn boek en het wonderlijke is … Van Laarhoven komt er nog mee weg ook, hetgeen knap is aangezien menig ander auteur de grens van het ongeloofwaardige daarmee zomaar had kunnen overschrijden.

“Een nachtelijke auto komt de bocht om en verlicht zijn raam. Hij ziet zijn spiegelbeeld. Zijn ogen zijn donkere vlekken. Hij beseft dat hij zich de gezichten van Isaiah en Mara niet eens duidelijk voor de geest kan halen. Hij weet dat de moordenaar van hun vader nooit serieus zal worden opgespoord.”

Conclusie: Met ‘Dossier Feuerhand’ bewijst Van Laarhoven opnieuw dat hij zich kan meten met de grote schrijvers.

Over de auteur
Bob van Laerhoven werd op 8 augustus 1953 geboren in de Antwerpse Kempen. Hij begon reeds op jeugdige leeftijd verhalen te schrijven. Van Laarhoven kan zich inmiddels buigen over een rijk oeuvre. Een oeuvre dat Van Laerhoven profileert als veelzijdig auteur van romans, reisverhalen, jeugdboeken, theaterstukken, biografieën, poëzie, non-fictie, columns en artikelen.

In 2007 won hij met ‘De Wraak van Baudelaire’ de Hercule Poirotprijs voor de beste thriller van het jaar. In 2013 verscheen de Franse vertaling La Vengeance de Baudelaire’ in Frankrijk en in Canada. In 2014 volgde de Engelse vertaling ‘Baudelaire’s Revenge’ in de Verenigde Staten. Ook in 2014 verscheen ‘Le Mensonge d'Alejandro’, de Franse vertaling van "Alejandro's leugen" in Frankrijk en in Canada.

Uitvoering
Uitgeverij Houtekiet
ISBN 9789089245175
Paperback, 384 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/