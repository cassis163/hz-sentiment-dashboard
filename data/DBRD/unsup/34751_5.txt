Hoewel ik wist dat het hier een fictief verhaal betrof, had ik tijdens het lezen steeds het gevoel in een waargebeurde geschiedenis te zijn beland. Nee, het is geen thriller hoewel ik de aanloop naar de uiteindelijke afloop heel spannend vond. Ik kon het boek echt niet wegleggen.

Het boek gaat over veel zaken: de beroerde, ongelijke omstandigheden voor pachters in Schotland in de 19e eeuw, over het volwassen worden van een jongeman in die omstandigheden, over pesterijen en machtsmisbruik en over de uiteindelijke gevolgen daarvan.

Het boek is een verslag van de gebeurtenissen, opgetekend door de hoofdrolspeler maar o.m. ook uittreksels uit rechtbankverslagen, autopsieverslagen en kranteknipsels. Nergens wordt een oordeel uitgesproken, de lezer moet dit voor zichzelf uitmaken. Door tegenstrijdigheden in het verhaal van Roderick en de officiÃ«le verslagen, bleef een belangrijke vraag uiteindelijk onbeantwoord. Dat zou in het echt vermoedelijk ook het geval zijn geweest. Het zorgt er mede voor dat het boek voorlopig nog even blijft nawerken in mijn geheugen.