Op de dag dat zijn moeder door een ongeval om het leven komt, verdwijnt de vader van Work Pickens spoorloos. Zijn vader is de gerespecteerde jurist Ezra Pickens. Een zeer dominante self-made man. Anderhalf jaar na deze gebeurtenis krijgt Work het bericht dat het stoffelijk overschot van zijn vader is aangetroffen. Hij blijkt te zijn omgebracht door twee kogels, kort nadat hij spoorloos verdween.De gevoelens van Work zijn dubbel. Ezra was geen prettige man en Work werd stelselmatig vernederd en gekleineerd. Toch gaat Work op zoek naar de waarheid, maar ook de politie gaat met hernieuwde interesse op zoek naar de omstandigheden waaronder Ezra stierf. Work krijgt te maken met diverse ontwikkelingen waarin zijn getraumatiseerde en zwaar beschadigde zus Jean, haar vriendin ALex, zijn humeurige en ijskoude vrouw Barbara en zijn jeugdliefde Vanessa een prominente rol spelen. Ondertussen sluit het net van de politie zich steeds verder rond Work.

2 x een Edgar Allen Poe Award, maar ook een Barry Award, een SIBA Book Award en een Ian Fleming Steel Dagger. De Amerikaanse Auteur John Hart (1965, Durham, VS) is geen veelschrijver en heeft na dit werk uit 2006 nog maar 4 werken afgeleverd en daarmee bovenstaand indrukwekkend palmares verdiend. Overigens voor dit werk kreeg hij de Gumshoe Award (Debuut). Ondanks deze prijzen is Hart niet een super naam onder de vele auteurs die over ons worden uitgestort.

De wet en de leugen is niet een doorsnee thriller, die recht op het doel af gaat naar een spetterende climax. Veel meer is het boek een literaire roman met een tikkeltje spanning waar de vertelkunst en de ruimte voor beschrijving van karakters en gedachten zeker zo belangrijk zijn. Aan de hand van het karakter Work wordt het plot vakkundig opgebouwd en toegewerkt naar de iets verrassende climax. Het eerste gedeelte is traag en er wordt uitgebreid de tijd genomen om de gevoelswereld te beschrijven, pas de laatste ca 100 pagina's wordt er op geschakeld en gaat het tempo omhoog. Zinnen en woordkeus is vaak prachtig en zoals gezegd niet doorsnee. Op zich prachtig en door de kenners hoog gewaardeerd, maar voor de gemiddelde thrillerlezer misschien niet helemaal in balans.

3,5 ster.