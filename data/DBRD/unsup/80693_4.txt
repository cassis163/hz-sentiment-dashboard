Meedoen aan een win-actie omdat de flaptekst me aanspreekt. Een boek over Indiase immigranten in Engeland, een onderwerp waar we veel meer over moeten lezen om de nieuwkomers enigszins te kunnen begrijpen. Het is al jaren geen-ver-van-mijn-bed-verhaal meer. In heel Europa staan er mensen aan de grens te wachten, hun huis en familie achterlatend om hier een bestaan op te bouwen, een ieder met een andere reden.
Het gesigneerde boek winnen, er iets over vertellen als het boek uit is, is dan het minste wat je kunt doen.
Het was even lastig om in het boek te komen door de Indiase namen en begrippen. Toch verder lezen, willen weten hoe de levens van ‘De gelukszoekers’ in Engeland eruit gaan zien. Worden meegesleurd met de hoofdpersonages, de pijn voelen en de onzekerheid. Vanuit verschillende plekken in India naar verschillende plekken in Engeland een aangrijpend verhaal beleven van een paar mensen die proberen iets van hun leven te maken. Wanneer doen ze het goed en voor wie? Doorzetters!