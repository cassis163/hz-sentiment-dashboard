Paradijsvogels is het derde boek van de Nederlandse auteur Nathalie Pagie. Eerder verschenen al De toneelclub en De campus.

Deze cover is heerlijk zomers en valt meteen op. Toen ik het voor de eerste keer zag, was ik meteen geïntrigeerd om het boek te lezen.

Deze keer zoeken we warmere oorden op: we trekken naar Aruba.
Journaliste Tara Linders mag eindelijk op buitenlandse reportage. Niet het soort reportage dat ze graag doet, maar het moet nu eenmaal om de krant uit de financiële slop te trekken. Een voordeel aan deze reis is dat ze haar vriendin Marieke nog eens ziet. Haar collega Diego moet in Nederland blijven.
Aangekomen in Aruba gaat Tara achter verhalen aan. Alleen stoot ze niet op het soort verhaal dat oorspronkelijk de bedoeling was. Het verhaal dat ze ontdekt is veel interessanter voor de krant, maar ook veel gevaarlijker voor haar eigen leven...

Het boek heeft heel korte hoofdstukken. Gemiddeld zo'n drie pagina's, af en toe iets langer, af en toe iets korter.

De schrijfstijl is beter geworden. De spanningsopbouw is opmerkelijk beter dan in de voorgaande boeken, mede door wisselingen van het perspectief.

In het begin kon ik moeilijk in het verhaal komen. Pas vanaf het moment dat het spannend werd, had Nathalie Pagie me in haar greep.

Paradijsvogels is zeker beter dan De toneelclub en De campus, ook al vond ik deze boeken ook goed. Nathalie Pagie groeit in haar schrijfstijl en dat kan ons alleen doen verlangen naar meer schrijfsels van haar hand...