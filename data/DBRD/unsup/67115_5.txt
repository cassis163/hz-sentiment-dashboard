Murat Isik schetst in deze lijvige autobiografische roman zijn worsteling met een dominante, egocentrische en luie vader, die overtuigd communist is en zijn vrouw alles laat doen in het huishouden. Daarbij komen ook nog zijn woedeaanvallen en losse handjes. Het gezin is Turkije ontvlucht en reist via Duitsland naar Nederland. Ze komen te wonen in de Flat Fleerde in de Amsterdamse Bijlmer. De schrijver brengt een ode aan deze innovatieve veelkleurige woonwijk, die aan het eind van de 20 ste eeuw haar tijd ver vooruit was, maar bijna ten onder dreigde te gaan aan verloedering en bezuinigingsdrift.
De jonge Metin ondergaat alles enigszins lijdzaam, hij blijft zoveel mogelijk onzichtbaar, wordt gepest op school, maar houdt zich toch staande.
Moeder doet er alles aan om het gezin bij elkaar te houden. Uiteindelijk loopt het huwelijk stuk en vertrekt vader naar daar waar hij vandaan komt: Izmir, Turkije. Moeder weet zich, in tegenstelling tot haar man, wel op te werken. Murat en zijn zus Nevra maken haar blij, ze gaan studeren.
Wij mogen trots zijn op deze schrijver van formaat. Hij gaat veel betekenen voor de Nederlandse literatuur. Murat Isik heeft de Libris Literatuurprijs 2018 zeker verdiend.
Met zijn tweede boek bewijst hij nu al een icoon in de moderne Nederlandse literatuur te zijn. Dit boek zet aan tot nadenken, er zit zoveel diepgang in. Het forse formaat is geen enkele belemmering, je leest het zo uit. Als een dichter rijgt de schrijver prachtige volzinnen aan elkaar. Mooie zinnen als :
” Als een trieste herfst zonder einde had de grauwe bruine tint mijn kinder- en tienerjaren gekleurd”. geven het verhaal kleur. Daarnaast is het ook een ode aan de bibliotheken en het lezen op zich. Wat wil je nog meer? Meer boeken van deze grote schrijver.