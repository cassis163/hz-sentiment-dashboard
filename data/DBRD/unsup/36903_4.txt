goedgeschreven boek,Dit tweede boek uit de Sara Linton trilogie gaat meer over haar ex-man Jeffrey en rechercheur Lena Adams dan over Sara. Jeffrey komt in een situatie waarin hij gedwongen wordt een jong meisje, Jenny, neer te schieten. Het meisje had zelf haar wapen gericht op een andere tiener, Mark. Al snel blijkt dat de tieners onderdeel zijn van een weerzinwekkend complot. Het zou zonde zijn om hier meer details prijs te geven van het verhaal, maar wat zich in korte tijd allemaal ontvouwt in het boek, daar lusten de honden geen brood van. Het is een gruwelijk gegeven waarvan je hoopt dat het in werkelijkheid niet bestaat.

Het boek leunt tevens deels op het eerste deel van de trilogie. De relatie tussen Sara en Jeffrey is wat verder ontwikkeld en we maken een Lena mee die zwaar is getraumatiseerd door de gebeurtenissen uit het eerste boek. Het is volgens mij dan ook lastig om Zoenoffer te lezen zonder Nachtschade te hebben gelezen. Net als Nachtschade hield Zoenoffer me op het puntje van mijn stoel. Het is razend spannend, vaardig geschreven, een echte page-turner. Het doet denken aan Patricia Cornwell in haar betere tijden. Ik vond vooral de stukken over Lena erg goed opgeschreven. Haar trauma en wanhoop voelde ik zelf door merg en been. Zij is naar mijn mening ook een veel interessanter persoon dan de wat te perfecte Sara. Hopelijk komt Lena ook in het derde deel terug.

Een bijzonder spannend, goedgeschreven boek dus, maar waarom geen vijf sterren? Dat komt omdat sommige details in het boek niet lijken te kloppen. Het is lastig om dit te vertellen zonder teveel van het plot weg te geven, maar de beschreven zwangerschap van een bepaald persoon kan volgens mij medisch gezien niet of nauwelijks. Verder heeft Slaughter volgens mij niet veel technische en culturele kennis van besnijdenis, of etaleert deze te weinig naar mijn zin. Verder vind ik dat Sara aan het eind teveel betekenis in het geheel krijgt. Het is net alsof de schrijfster dacht: het is een Sara Linton trilogie, dus ik moet haar nog even wat belangrijker maken. Misschien zijn dit kleine puntjes, maar het maakt wel dat een boek net niet helemaal perfect is. Desalniettemin wacht ik al met smart op deel drie.