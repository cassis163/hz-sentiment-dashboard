Ross overtreft zichzelf opnieuw (en dat mag een prestatie genoemd worden) in dit eerste deel van zijn ambitieuze oorlogstrilogie 'Voor koningin en Vaderland.' Vele personages uit zijn vorige oorlogsthrillers keren terug en worden nu bijeengebracht in een verhaal dat zich als een wervelwind laat lezen. Dit ondanks de vele feiten die er in verweven zijn. De laatste 30 pagina's zijn zelfs een heuse feitenverantwoording, die men (wat vliegt de tijd) ook wel eens aantrof bij Jef Geeraerts. Bernhard, King Kong, Rudolf Hess (de titelrol), te veel om op te noemen. Dit eerste deel doet veel verwachten voor de nog te verschijnen delen. Een dikke aanrader voor liefhebbers van faction.