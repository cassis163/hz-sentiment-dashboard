Ik ben er nog stil van. Wat een indrukwekkend verhaal. Ik had me er wel op voorbereid dat het een heftig verhaal zou worden, maar ik had niet gedacht dat iemand, die zoveel meemaakt, zoveel te verduren krijgt, nog zoveel hoop houdt. Waarschijnlijk is dat de kracht die Asad op de been houdt, maar petje af, wat een doorzettingsvermogen, kracht en vooral veel goede hoop! De titel had niet beter gekozen kunnen zijn. En dan maakt het me niet uit of alles waar is wat Asad vertelt. De schrijver zegt het zelf al: als hij op een ander moment dezelfde vraag zou stellen, krijgt hij waarschijnlijk een (iets) ander antwoord. Dat geeft ook weer aan hoe flexibel Asad is, hoe goed hij zich weet aan te passen aan de omstandigheden.

En dan te bedenken dat dit het verhaal van zoveel vluchtelingen is. In wat voor wrede, soms ook rare wereld leven we? Het humane is er wel vanaf. Waarom haten mensen elkaar zo, alleen maar omdat ze van een andere clan zijn, of uit een ander land komen? Waar ik me vooral over heb verbaasd is de hele situatie in Zuid-Afrika. Na het apartheidsregime zou je toch denken dat de bevolking dat nooit meer zou willen. Maar nu zijn het juist de zwarte Zuid-Afrikanen die zich tegen elke andere zwarte buitenlander keren. Hoe krom is deze mentaliteit? Wat jou is aangedaan, dat wil je toch niet een ander aandoen? En dan die corruptie. Als zwarte buitenlander ben je in Zuid-Afrika nog minder waard dan een rat lijkt het wel. Schokkend.

Wat ik ook schokkend vind is dat er zo weinig over de situatie in Zuid-Afrika in de media komt. Alsof het niet belangrijk is wat mensen elkaar daar aandoen. Ik snap best dat er zoveel andere landen zijn waar het ook zo onrustig en gevaarlijk is, maar zelfs rond het WK Voetbal in 2010 heb ik niet veel over de onlusten gehoord zoals beschreven in dit boek.

Ik ben blij dat ik dit boek heb gelezen. Het geeft een kijkje in het leven van een vluchteling. Het maakt hen ook een mens van vlees en bloed. Asad is ook een vader, een echtgenoot, een werknemer, maar bovenal een man die zich staande probeert te houden. Ik kan dan ook niet anders dan dit indrukwekkende verhaal met 5 sterren belonen. Dit verhaal zal me nog wel een tijdje achtervolgen.