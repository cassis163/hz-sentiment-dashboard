Dit verhaal lees je twee keer. De eerste keer ‘on speed’ omdat je gewoon wilt weten hoe het met de hoofdpersonages gaat verlopen en de tweede keer omdat het gewoon een heerlijk verhaal is.

Wild & Structure is het vervolg op Chaos & Structure, het eerste deel in de Structure-reeks waarin Lily en Mika elkaar tegen het lijf lopen en beiden vechten tegen de demonen die hen belemmeren gelukkig met zichzelf en elkaar te zijn. Het eindigt dramatisch, maar realistisch.

Deel 2, Wild & Structure, gaat verder nadat de jongens van de band Structure hun eerste tournee erop hebben zitten. Met veel succes speelden ze op diverse festivals, maar het is met name Mika niet gelukt om van dit alles te genieten. Zijn hart is nog één groot gapend gat dat door één iemand opgevuld kan worden; Lily.

Hoe erg ze Mika ook mist, hun breuk is de bevestiging voor Lily dat ze niet echt bij elkaar horen. Hij verdient zoveel beter. Als ze elkaar weer tegenkomen, blijkt dat de aantrekkingskracht tussen hen nog sterker is dan daarvoor. De twijfels echter ook. Afzonderlijk rapen Mika en Lily hun stukken bij elkaar en proberen deze te lijmen in een gezamenlijk mozaïek.

Het soms wat wispelturig ja/nee spel dat in deel 1 de overhand voerde, is in dit deel uitgegroeid tot een volwassen leerproces naar zelfacceptatie. Hierdoor komen de karakters in diepgang mooi tot leven. Vooral het personage Mika, dat letterlijk en figuurlijk wordt gebroken en zichzelf weer opnieuw moet zien op te bouwen, wordt zo goed neergezet, dat je iedere stap met hem meeleeft en misschien stiekem wel een beetje van hem gaat houden. Lily blijft wat ongrijpbaar, dat past wel bij haar en ik denk dat binnen het verhaal het een goede keuze is geweest om het zwaartepunt bij Mika te leggen omdat het anders te veel zou zijn in één verhaal. Ook de overige personages krijgen meer een eigen verhaallijn in Wild & Structure.

Voor de plot is er nu ook meer ruimte om zich te ontvouwen. Hoewel in het begin de personages nog heen en weer schieten tussen wel-niet, wentelt de plot zich steeds een andere kant op in het verloop van het verhaal en tot het einde toe rolt het zich uit in een fijn en geloofwaardig verhaal met realistische personages.

Door de problemen en demonen waartegen Lily en Mika vechten, en de geloofwaardigheid waarmee het is geschreven, is Wild & Structure wel een heftiger boek dan deel 1. Ik moest even bijkomen en het laten bezinken. Marielle Brouwer beschrijft een intens proces dat vooral in het begin van het verhaal lijkt te exploderen. Met name de taal is hier debet aan. De auteur heeft hier best veel kracht in weten onder te brengen, korte zinnen met veel emotie. Het voelt soms als een lawine van stenen aan, waardoor de kern bedolven wordt. Echt storend is het niet, maar naarmate het verhaal vordert komt er meer rust in het taalgebruik en merk je dat het verhaal nog meer gaat leven.

Een heel groot compliment voor de ‘intieme’ scenes. De liefde tussen Lily en Mika is voelbaar en ook die spat van het scherm (ik las het e-book) af. New Adult is een genre dat inherent staat aan (expliciete) liefdesscènes, maar in Wild & Structure zijn ze met zoveel klasse beschreven, daar kan je als lezer alleen maar van genieten en als schrijver jaloers op zijn.

Wild & Structure is net als zijn voorganger een boek dat je niet weg kan leggen. Marielle weet de lezer goed in het verhaal te houden, mede weer door haar vlotte schrijfstijl maar ook door de levensechte personages en de gebeurtenissen die elkaar in rap tempo opvolgen.

Nu het verhaal van Lily en Mika is ‘afgerond’, kan ik even op adem komen en mij voor gaan bereiden op deel 3, Lust & Structure.