Het ‘Hof van Doorns en Rozen’ van Sarah J. Maas was mijn favoriete fantasy van 2018. Het kon dan ook niet lang duren voor ik aan de Glazen Troon serie zou beginnen.

Celaena is de beruchtste sluipmoordenaar van Adarlan en gevangen gezet door de koning als slaaf in de zoutmijnen van Endovier.

Na een jaar als slaaf gewerkt te hebben en mishandeld te zijn, wordt Celaena door de kapitein van de Koninklijke garde meegenomen naar de prins van Adarlan, om daar een voorstel te krijgen dat haar leven zou kunnen veranderen.

Ze krijgt de keus als kampioen van de prins deel te nemen aan een toernooi waarbij de winnaar de koningskampioen wordt en zal gaan werken voor de koning in plaats van terug te keren naar gevangenschap in Endovier.
Celaena heeft weinig keus en haar vrijheid is het enige waar zij aan kan denken. Nog een jaar Endovier overleeft zij niet.

Uitgehongerd en uitgeput gaat zij in op dit voorstel en vertrekt samen met de prins en diens Koninklijke garde naar de hoofdstad van Adarlan.
Hier gaat zij aan de slag om aan te sterken en te trainen voor het toernooi onder leiding van Chaol.

Als er tijdens de proeven voor het toernooi deelnemende kampioenen een vreselijke dood sterven, wordt Celaena zich bewust van een kwaad dat veel dieper gaat dan de achtergronden van haar tegenstanders.

De Glazen Troon is het eerste boek in een fantasy serie waarin magie uitgestorven lijkt te zijn en waar een brute Koning de hand heeft in diverse slachtpartijen om zijn land uit te breiden.

De schrijfwijze is vlot en helder. Ik zat daardoor direct in het verhaal en kon het niet weg leggen.
Celaena is een krachtige hoofdpersoon, op haar 18e jaar al veel meegemaakt en dit wordt gaandeweg in het boek steeds verder uitgediept. Hetzelfde geldt voor de overige personages. Allen lijken iets te verbergen en van sommige worden stukjes ontrafeld en bij anderen weet je dat dit verderop in deze serie gaat komen.

Voor mij maakt dit het verhaal spannend en zeker omdat het einde niet zeker is.

De gebeurtenissen in het boek zijn goed beschreven, al ben ik van mening dat de proeven voorafgaand aan het toernooi en het toernooi zelf meer aandacht hadden mogen hebben. Ik had eerlijk gezegd verwacht dat het meer een strijd zou zijn.

Het plot was verassend door bijkomende gebeurtenissen en ik was absoluut gecharmeerd van prinses Nehemia en haar rol in het verhaal. Het fantasy gehalte is absoluut mooi en ik ben er zeker van dat dit in de volgende delen nog veel meer op de voorgrond komt te staan.

Voor de lezers die net als ik als eerste de serie het ‘ Hof van..’ hebben gelezen, laat het ‘Hof van..’ los. Concentreer je op dit verhaal en laat los wat je gelezen hebt. Er zijn te veel verschillen om het met elkaar te vergelijken. Zowel de schrijfstijl als het verhaal. Om van de Glazen Troon serie te genieten moet je er open in stappen.
Voor mij heeft dit absoluut gewerkt en daardoor is dit eerste boek van de Glazen Troon serie absoluut het begin van wederom een heerlijke fantasy serie! Ik kijk absoluut uit naar het volgende deel om te lezen.

Voor mij absoluut 4 sterren, met als enige kanttekening de proeven en het toernooi welke voor mij iets meer spanning hadden mogen bevatten!