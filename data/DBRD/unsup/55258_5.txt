Erik Rozing (1976) is arts en psychiater. De psychiater en het meisje is zijn debuut.

Edgar Simons is arts-assistent psychiatrie. Als onderdeel van zijn opleiding tot psychiater werkt hij op de deeltijdbehandeling psychiatrie van het Huygens in Leiden (waar gemakkelijk het LUMC in valt te herkennen). Hij is erg onzeker of hij ooit wel een goede psychiater zou kunnen worden. De wereld om hem heen is bevolkt met mensen die zijn onzekerheid vergroten. Zijn ex-vriendin, die hem dumpt en weer aantrekt; zijn depressieve oma, die dood wil en hem moeiteloos onder tafel drinkt; zijn getroebleerde moeder, die voor alle levensproblemen een spirituele oplossing aanbiedt; zijn opleider, die hem inwrijft dat een begane fatale inschattingsfout hem wellicht ongeschikt maakt, maar toch fel verdedigt voor de tuchtcommissie; zijn leertherapeut, die slechts vaagheid biedt; en zijn collega’s die het heel anders doen.

Maar bovenal is daar Stella, de jonge buitengewoon aantrekkelijke patiënte met borderline, altijd op weg naar de volgende suïcidepoging. Zij komt bij hem in behandeling en ontregelt hem als een wervelwind van aanstekelijke humor. Zij ontregelt hem en zet hem voortdurend op het verkeerde been. De grens tussen behandel- en privérelatie wordt door haar moeiteloos overschreden. Edgar is daar zelf ook behoorlijk schuldig aan want Stella fascineert en obsedeert hem. Hij moet alle zeilen bijzetten om zijn leven, drankprobleem, emoties, opleiding en ontwikkeling enigszins op de rails te houden. Dat lukt. Hij leert en groeit door en kan zelfs de relatie met Stella op een goede manier afsluiten. Opgelucht dat het zo goed is, dankbaar voor de prachtige momenten en enigszins droevig dat het voorbij is.

Psychiatrie is een boeiend deel van de geneeskunde. Wat is vreemd en wat is normaal? Edgar bekijkt de wereld en zijn deel daarin met een vaak naïeve blik die sterk aan Adrian Mole doet denken. Zijn manier van denken is een mooie mix van gezond verstand, enige scheuten alcohol, depressieve gevoelens, een overdosis hulpvaardigheid en bijzondere vakbekwaamheid. Iedere situatie waarin hij verzeild raakt is invoelbaar en ook weer niet. En passant pikt de lezer veel informatie op over de bijzondere wereld van de psychiatrie en de mensen die er mee te maken hebben.

De psychiater en het meisje is goed, boeiend en met vaart geschreven. De beschrijving van alle figuren is recht uit de praktijk, heel toegankelijk, verfrissend en vaak geestig. Zowel de behandelaars als de patiënten vertonen allerlei fysieke en psychische eigenaardigheden. Niets menselijks is hen vreemd en daarbij komen de extra’s.  Die worden met humor beschreven, maar ook heel betrokken. Nergens gaat de beschrijving over de top en worden personen en situaties in het belachelijke getrokken.

Een aanrader.