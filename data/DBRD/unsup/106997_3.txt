‘In de auto die ze steeds verder meeneemt, vraagt het kleine meisje zich af waarom ze zo’n grote reis ondernemen naar een land dat zo troosteloos lijkt.’

Twee meisjes is een vertaling van 'Ti t'appelles Aïcha, pas Jouzifine!' (2008), de debuutroman van Mina Oualdlhadj. Het boek kreeg veel aandacht omdat een omzendbrief van Waals minister-president Rudy Demotte en zijn minister van Onderwijs Marie-Dominique Simonet ervoor zorgden dat het verdeeld werd in elke middelbare school van de Franstalige Gemeenschap.

De schrijfster woont in Brussel en laat in haar boek Mimi en Aïcha aan het woord, twee Marokkaanse hartsvriendinnen met totaal verschillende karakters die met dezelfde problemen geconfronteerd worden. Mimi werd geboren in België, zij beschouwt Marokko gewoon als het land van haar ouders, het land waarnaar zij jaarlijks op vakantie gaat. Voor Aïcha is Marokko daarentegen het verloren paradijs uit haar kindertijd.

Mimi is vooral opstandig en belandt constant in de problemen. Zij moet niet alleen opboksen tegen een tirannieke vader en een moeder die haar vooral zo snel mogelijk als getrouwd en dus eerbaar wil zien. Ook op school wordt zij de hele tijd in de verdediging gedrukt. Gelukkig kan zij haar hart luchten bij haar vriendin Aïcha, die zich een stuk beter in haar vel voelt en erin slaagt op een rustige manier hun problemen in België te relativeren.

Mimi en Aïcha zijn allebei krachtige vrouwen die zich niet laten doen. Ze spelen het elk op hun eigen manier klaar om zich weerbaar op te stellen in twee culturen, waarin ze hun plaats moeten veroveren. Mimi doet dit door wild in het rond te schoppen, terwijl Aïcha mits voorzichtige compromissen aan de weg timmert.

De roman is niet autobiografisch maar tijdens het lezen krijg je wel die indruk. De stijl is spontaan, ruw en heftig met veel dialogen en losse gedachtesprongen. Dit chaotische, ‘hak op de tak’ springen geeft het (dunne) boekje iets kinderlijks en charmant. 'Twee meisjes’ lees je niet om literaire redenen, maar het is beslist nuttig en aangenaam leesvoer. Ook in de Vlaamse Middelbare Scholen toe te voegen aan de leeslijsten of bruikbaar als educatief materiaal!