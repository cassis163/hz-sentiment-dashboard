Achter in het boek vertelt Jackie over het tot stand komen van dit boek.
Hoe een feuilleton op de auteurspagina op Facebook resulteerde in het eerste deel van een vierdelige Eilandliefde-serie.

In de proloog lees je hoe Fredo naar een nog jonge Axel kijkt en besluit om bij zijn overlijden alles aan deze jongen na te laten. Het is niet zijn eigen zoon, maar zo voelt het niet. Hij wil Axel beschermen tegen iets bij hem thuis. Wat is dat gevaar?

Wende Freriks is toe aan een moment van rust in haar leven. Haar vriend Bastiaan verbreekt na twee jaar totaal onverwacht hun relatie en ze weet even niet meer wat ze nu moet doen.
Om alles op een rijtje te kunnen zetten stopt ze met haar opleiding en boekt een vakantie van een paar weken op een waddeneiland. Ze is nu 24 jaar en dit is haar eerste vakantie alleen...

Eenmaal op het eiland maakt ze in Grote Vis kennis met Axel de eigenaar en zijn beste vriend Vincent. Het zijn twee totaal verschillende karakters, maar beide wel geloofwaardig. Waar Axel serieus en gesloten is, is Vinnie een vrolijke surfer die wel van contact leggen houdt. Grote Vis is de enige strandtent op het eiland.

Duingras is een heerlijke feelgoodroman, waar niet teveel grote levensvragen in verborgen zitten, maar die tot doel heeft de lezer een aantal prettige leesuurtjes te bezorgen. Dat is zeker gelukt door de prettige schrijfstijl van Jackie van Laren.

De lente en de zomer staan nu voor de deur; dit is een heerlijk boek om je voor te bereiden op de andere delen van deze serie.