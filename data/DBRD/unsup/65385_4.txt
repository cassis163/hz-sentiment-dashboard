Telkens als ik langs de boekhandel loop, staan de boeken met namen van kinderliedjes mij aan te staren. Waar gaan die boeken toch over? En al zoveel, is het een reeks? Toen ik een dun boekje tegenkwam van deze schrijver, een deel dat zich afspeelt voor het eerste boek uit de serie, kon ik het niet laten. Als deze schrijver zoveel lezers weet te boeien, zou het dan ook wat voor mij zijn?

Helen Grace werkt nog maar net bij de politie en is ingedeeld bij de verkeerspolitie. Uit alles blijkt dat ze onderaan de ladder is begonnen en zich nog moet opwerken. Als zij een onderzoek wil uitvoeren naar een verdacht verkeersongeluk, wordt dit in eerste instantie door haar collega's van de hand gedaan.
Helen besluit door te zetten en gaat zelf op onderzoek uit. Ze komt er achter dat het verkeersslachtoffer mogelijk een vluchteling is, die in handen is gevallen van mensenhandelaars. Als ze een verschrikkelijk scenario ontdekt mag ze bij de inval van de recherche aanwezig zijn, en dat is maar goed ook.

Het verhaal was kort maar krachtig. Het heeft mij vanaf het eerste moment in zijn greep gehouden en ik snap nu waarom iedereen die boeken met de namen van de kinderliedjes leest: ik ga ze ook lezen!
Ik heb alleen geen idee waar de titel op slaat. Naast dat ik de titel goed kan onthouden, lijkt het in dit geval weinig functioneel. Maar dat lijkt een kleinigheidje bij zo'n spannend verhaal dat zo treffend, beeldend en snel is geschreven.