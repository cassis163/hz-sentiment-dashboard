C.L. Taylor heeft meerdere 'volwassenen' thrillers geschreven en The Treatment is haar eerste Young Adult thriller.

The Treatment gaat over de zestienjarige Drew en haar veertienjarige broertje Mason. Mason is na een schorsing van school in een heropvoedingsinstituut geplaatst. Kort daarna ontvangt Drew via een medewerker van het heropvoedingsinstituut een briefje van haar broer waarin hij haar om hulp vraagt; hij zou binnen het instituut gehersenspoeld worden. Wanneer Drew dit aan haar moeder en haar stiefvader vertelt, nemen zij de noodkreet van Mason niet serieus. Drew ziet zich daarom genoodzaakt om zelf op onderzoek uit te gaan, met alle gevolgen van dien!

Het verhaal wordt in een rap tempo verteld vanuit het perspectief van Drew. De bijpersonages worden goed neergezet en zijn een goede toevoeging aan het verhaal waarin Mason en Drew de hoofdrol hebben. De spanning wordt opgebouwd door het vlotte tempo, de korte hoofdstukken en de onduidelijkheid over de hersenspoeling. Het is een fijne, spannende Young Adult, maar bepaalde aspecten van het verhaal hadden beter uitgewerkt kunnen worden. Daarnaast is het verhaal soms wat ongeloofwaardig en waren de plotwendingen soms ietwat voorspelbaar.