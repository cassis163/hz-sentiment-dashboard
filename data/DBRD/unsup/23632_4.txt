Arturo Dias, de held van het boek, blijkt van vele markten thuis te zijn.
Hij is ex-guerrillero, ex-echtgenoot, ex-vader, ex-kunsthandelaar, ex-bajesklant...en al deze ex-ervaringen maken dat hij in het boek zich op diverse plaatsen en ogenblikken kan en mag profileren.

Hij komt zeer onwaarschijnlijk - door een foute reactie in een casino - na zijn vlucht terecht in de wagen van een politiebaas van het kleine Waalse dorpje Flamignoul, waar hij in een verhaal van geld, kunsthandel, kunstroof en oplichting van verzekeringen verzeild geraakt.

Als lezer krijg je een goede kijk op de gebeurtenissen in een Waals dorp en de onderlinge relaties en spanningsvelden tussen de bewoners van zo'n dorp. Naast het beschrijven van de streek - wat mooi meegenomen is - weet Raymond Rombaut ons - mij althans - van pagina één in de ban van het verhaal te houden.
Het boek klinkt misschien wat te Vlaams voor het Nederlandse publiek mede door het toch weinige gebruik van Franse zinsneden en de beschrijving van Waalse dorpjes en steden, naast de historische verwijzingen, zoals CCC-gebeurtenissen.

Het is een mooi opgebouwd en gedoseerd boek, met een uitstekende combinatie van het hoofdthema kunst waarbij we langzaamaan naar de uiteindelijke climax en plot worden gebracht.
Romantiek, interne strijd tussen de boeven, le guerre des flics - die mooi en goed wordt beschreven - gaan de climax en de plot vooraf en tussendoor hebben we Arturo Dias leren kennen als een veelzijdig iemand met veel "kwaliteiten" en kennis.

Het boek leest als een trein en ik hoop dat het volgende boek met Arturo Dias in de hoofdrol niet lang op zich laat wachten.