Alma Mathijsen is schrijfster van zes toneelstukken, een verhalenbundel en inmiddels drie romans en tevens beeldend kunstenaar. Van haar debuutroman Alles is Carmen uit 2011 werden de filmrechten verkocht. Eerder schreef ze voor jongerenwebsite Spunk.nl en het Parool als de helft van het duo Fanny & Alma. Sinds 2008 schrijft ze voor nrc.next.
Elina Birkehag en Elisabeth Rafstedt (Gerrit Rietveld Academie) hebben de omslag ontworpen.

De Amerikaanse journalist Fields reist naar Nederland voor een interview met Iris Kouwenaar, schrijfster van Antidote. Vanwege zijn Nederlandse achtergrond is hij degene die eropuit wordt gezonden. Hij heeft - sinds hij haar 18 jaar geleden heeft gezien nadat haar boek is uitgekomen - een weerzin tegen haar ontwikkeld, omdat ze een idee had van hoe je een boek moest schrijven dat haaks stond op zijn beleving daarvan.
Als hij op zijn afspraak met Iris verschijnt, blijkt ze er niet te zijn. Kay Idle meldt hem dat ze Iris kent en dat ze zeker weet dat Iris niet komt. Maar wie is Kay en wat is haar relatie tot de schrijfster?

Het verhaal wisselt van heden naar verleden via het perspectief van de journalist. Je leest hoe het komt dat hij een hekel heeft aan Iris en daarom haar bestseller nooit gelezen heeft. Komt daar verandering in? Ontmoet hij Iris echt en kan hij haar interviewen? Het verhaal begint een beetje vaag, je wordt gelijk in het diepe gegooid, hetgeen verwarring veroorzaakt. Wat lees je precies? Langzaam kom je erachter waar je in het verhaal bent en wie wie precies is. Doordat je meer te weten komt over Iris, leer je meer over de journalist. Eigenlijk alsof ze samen een reis maken door het verhaal, maar dan apart.
Fields dringt binnen in de relatie tussen Kay en Iris, maar wat is het precies? En gaat het om liefde of om haat? Iemand nodig hebben en jezelf wegcijferen. Is er gelijkheid of is er sprake van een leider en een volger? Een sterkere en een zwakkere? Is het vriendschap of iets anders? Alma laat steeds een beetje meer licht schijnen in het verhaal en geeft ons iets om over na te denken. Hoe deze bijzondere relatie tussen twee bijzondere vrouwen ontstaat en zich ontwikkelt met een explosief einde tot gevolg. Met Vergeet de meisjes heeft Alma Mathijsen een zeer indringende roman geschreven die nog lang blijft nazinderen in je gedachten.