Ik heb ondertussen elke Bosch gelezen, naast het hors catégorie werk van Connelly (wat ik over het algemeen beter vind). Stad van beenderen was een mooi orgelpunt, met de inspecteur die zijn carrière eraan geeft. Maar zoals dat meestal gaat met kippen die gouden eieren leggen, moest en zou er een vervolg komen. Verloren licht bevat veel verwijzingen naar eerdere Bosch-thrillers - in dit stadium is oude lezers verwennen belangrijker dan nieuwe lezers winnen. Dat stoorde me wel een beetje. Zoals eerder aangestipt heb ik ze wel allemaal gelezen, maar na verloop van tijd staan de exacte details je niet meer helder bij. Daarnaast heeft het verhaal nu ook een veel zwaardere politieke lading gekregen ten opzichte van zijn voorgangers. Fans zullen hier verguld mee zijn, maar de figuur Bosch begint nu wel stilaan opgebrand te raken.