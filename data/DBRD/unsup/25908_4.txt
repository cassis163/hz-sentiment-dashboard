Ik las " De boekenmoordenaar" van Maya Wolny voor Boeken-en leesclub De Perfecte Buren.

Genre: literaire thriller
Uitgever: Angèle
ISBN: 9789022334942
Uitvoering: paperback
Aantal pagina’s:320
Uitgave: april 2018

Met dank aan Uitgeverij Angèle voor het recensie-exemplaar.

Over de auteur

Maja Wolny (1976, Polen) is schrijfster en journaliste. Ze begon haar loopbaan als chef literatuur bij het weekblad Polityka. In België werkte ze als correspondente, boekhandelaar, museumdirecteur en columniste. Ze debuteerde als fictieauteur in 2009. Ze schreef eerder ‘Zwarte bladeren’. Dit was haar derde roman en de eerste die in het Nederlands verscheen.

Samenvatting van het verhaal

Jan Visser, een bekend meubelrestaurateur, wordt dood teruggevonden in zijn atelier. Diagnose: hartaanval. Toch gelooft inspecteur Eva Paelinck niet in deze theorie. Ze start haar eigen onderzoek, en de eerste sporen leiden al snel naar de aparte boekhandelaar Wiktor Krzesim en zijn overburen; vijf vrienden die in een soort commune samenleven. Zijn ze wel zo onschuldig als ze lijken? En welk geheim houden ze allemaal verborgen?

Stilaan weet Eva de puzzel te ontrafelen. De vijf vrienden blijken elkaar al heel erg lang te kennen en hebben allemaal op hun manier een connectie met de overleden Visser. Als uiteindelijk blijkt wat de doodsoorzaak is, komt het onderzoek tot een verrassende doorbraak. Er wordt een verdachte gearresteerd en Eva denkt dat hiermee de zaak is afgerond. Nu heeft ze eindelijk tijd voor haar vriend, de Antwerpse galeriehouder Adriaan Corbier, die een postuum tentoonstelling houdt met de werken van Jan Visser. Als ze bij hem thuis per toeval op een foto uit zijn verleden stuit, beseft ze dat ze een grote fout heeft gemaakt. Ze gaat terug naar Nederland om het een en ander verder uit te spitten. Niet veel later krijgt ze een telefoontje dat er een tweede dodelijk slachtoffer is gevonden. Alles komt in een stroomversnelling. Het wordt een race tegen de tijd… Lukt het Eva om de juiste dader te vatten?

Alleen kunst verzekert onsterfelijkheid.
De vaardigheden van hand en verstand moet geoefend worden,
geniale gedachten moeten vereeuwigd worden. Op alle mogelijke manieren.

Conclusie

Het verhaal zit geniaal in elkaar verweven. Alle personages hebben een link met de vermoorde Jan Visser. Je moet echt doorlezen tot het einde van het boek om te weten wie nu de werkelijke dader is. Wolny heeft verschillende plotwendingen in het boek verwerkt, met een mooie portie spanningsopbouw. Je denkt dat je het weet en plots komt er weer iets boven water wat het hele verhaal een andere draai geeft.

In het begin was het een beetje verwarrend omdat er best veel personages in het boek zitten. Hoewel de auteur een vlotte schrijfstijl heeft moet je echt wel kunnen doorlezen om te kunnen blijven volgen, anders wordt het té verwarrend. Maar stukje bij beetje geven al die personages hun geheimen prijs en valt de puzzel in elkaar. Een knap staaltje schrijfkunst!

Mijn recensie kan je ook terugvinden op:
https://perfecteburenleesclub.blogspot.com/2018/06/de-boekenmoordenaar-maja-wolny.html