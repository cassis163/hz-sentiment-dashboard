Samir groeit op In Duitsland nadat zijn ouders uit Beiroet hier naartoe gevlucht zijn. Zijn vader is gekend als de verhalenverteller en samen met zijn zusje heeft hij een normaal leven. Maar dan verandert zijn vader. Hij wordt nukkig en mankt,het lijkt alsof hij iets verbergt en dan, zomaar op een dag, verdwijnt hij voorgoed. Samir kan zijn vader niet vergeten en gaat op zoek naar de waarheid. Uiteindelijk reist hij naar Libanon . Samen met Nabil leert hij Beiroet en het verhaal van zijn vader beter kennen. Hij wil namelijk weten waarom zijn vader zijn schat,hun liefdevolle gezin, op een dag achterliet. Op zijn reis is hij slechts in het bezit van een oude foto en alle verhalen die zijn vader hem vertelde. In dit prachtige verhaal, dat wondermooie zinnen bevat, wordt de geschiedenis en het heden zo kleurrijk en echt beschreven dat het lijkt alsof je midden in het boek zit. De beeldende taal doet het verhaal tot leven komen en maakt het boek veel krachtiger. Er wordt vaak versprongen in tijd en als lezer moet je je hoofd erbij houden maar dan wordt je deelgenoot van een prachtig verhaal. Jarawan neemt je mee op reis en toont dat iedere waarheid anders is. Het verleden is voorbij en de toekomst wacht. Ongeacht wat je overkomt ga steeds door en geef je verleden een plaats in je hart lijkt hij als boodschap verstopt te hebben in dit boek. Samir groeit op van een onzekere jongen tot een volwassen man en ontdekt geheimen maar leert vooral overleven. De zoon van de verhalenverteller toont ons Libanon hoe het was en is. De auteur laat ons zien wat oorlog verwoest en hoe verschillende bevolkingsgroepen en landen ,ook nu nog steeds, met elkaar omgaan. Naast een emotioneel verslag schetst hij een harde werkelijkheid en de geschiedenis van een land maar het wordt verpakt als een prachtig sprookje. Net deze combinatie maakt dit boek echt een boek om te lezen en herlezen.