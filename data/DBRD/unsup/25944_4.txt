Toen ik was begonnen te lezen in Gedane zaken van Amanda Hodgkinson kon ik het verhaal over Rose, Nellie en Vivian Marsh niet helemaal loslaten, mijn belangstelling was gewekt!
Gedane zaken is een meeslepend verhaal over drie zussen die wonen op het Engelse platteland in de buurt van Londen net voor het uitbreken van de Eerste Wereldoorlog. Ze leven onder armoedige omstandigheden.
In deze afgelegen omgeving ontmoeten ze een zonderlinge man, Joe Ferrier, zijn aanwezigheid heeft veel invloed op de zussen en verandert hun leven voorgoed.
Het verhaal van de zussen strekt zich uit naar het begin van de Tweede Wereldoorlog als Birdie, dochter van Nellie, een kind verwacht. Een geschiedenis dreigt te worden herhaald.
Tot lang na de oorlog, tot ver in de toekomst als jonge kleinkinderen van Nellie geboren worden blijven familiegeheimen gespaard, waarheden verzwegen, gebeurtenissen verdraaid of blijven voor altijd begraven daar waar het eens begon; bij het kleine huisje aan de rivier.
Ik heb genoten van deze heerlijke, ontspannende roman met enthousiaste en levendige beschrijvingen van landerijen, steden en het dagelijks leven. Over de lange periode vanaf 1919 tot ruim na de jaren zestig met talrijke gebeurtenissen vol momenten van verdriet, gemis, verlangen, liefde en vriendschap is het de kracht van familiebanden die blijft bestaan.
Amanda Hodgkinson schreef na Britannia Road22 met Gedane zakenopnieuw een onderhoudende en mooie roman.