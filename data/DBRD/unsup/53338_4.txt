Een roman over een oorlogsgeheim met grote gevolgen voor het leven van jeugdvrienden Paul en Oscar.

"Bijna zeventig jaar heb ik op hem gewacht. Elke dag. Nu is hij gekomen."
Deze uitspraak van Oscar is het eerste hoofdstuk van het boek. Het maakt nieuwsgierig naar waarop hij al die jaren heeft gewacht en waarom. In het eerste gedeelte van het boek werd ik direct meegezogen in het verhaal. Ondanks de wisselingen van verteller en tijdsperiode leest het soepel weg en is het goed te volgen.
De schaamte en het schuldgevoel van Paul zijn goed overgebracht, het gaf me een beklemmend gevoel:
"Elke avond sliep ik in met een schuldgevoel dat met het gewicht van de zoutberg op mijn lijf drukte en me de rest van mijn leven zou belemmeren adem te halen."
De gedachten van Paul tijdens de terugkeer naar Palingdorp met zijn zoon geven goed weer hoe Paul zich voelt. Wat is Paul onzeker in persoonlijke relaties en wat heeft hij een schuldgevoel.
Mooi beschreven hoe, door acties om goedkeuring en liefde van dierbaren te krijgen, gebeurtenissen onbedoeld uit de hand kunnen lopen.

Het boek heeft me positief verrast. De cover sprak me niet heel erg aan en het boek is niet heel dik maar ik vind het een meeslepend verhaal. Ik was heel nieuwsgierig naar het verraad en het oorlogsgeheim. Verder wilde ik graag weten hoe de relaties tussen de hoofdpersonen zich al dan niet zouden herstellen.
Een abrupt einde dat ontzettend goed bij de thema's van het verhaal past; verraad en schaamte.