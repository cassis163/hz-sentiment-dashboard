Stel dat er een X-factor zou zijn waarin gezocht werd naar het beste schrijftalent, dan zou Jeroen van Unen zeker winnen. Zijn nieuwe boek ‘Het hart van de tijger’ is een geweldige pageturner over vriendschap, magie, vervreemding en strijd.
Er zit sterke ontwikkeling in de nachtuilen serie. Het eerste deel is originele YA-fantasy waarbij het accent op spanning en magische actie ligt. In ‘Het hart van de tijger’ het derde deel van de serie, wordt de semantische betekenis van de motieven verdiept, waardoor het verhaal literair wordt. Dit laat zien dat deze jonge auteur uit Breda alles in huis heeft om uit te groeien tot de top van het genre.
Het boek bestaat uit 48 korte hoofdstukken, die op de juiste manier op elkaar zijn afgestemd. In een aangenaam snel tempo vertelt de schrijver zijn verhaal en omdat hij er ook in slaagt om de spanningsboog hoog te houden, is het moeilijk om dit spannende verhaal aan de kant te leggen. Heel creatief intrigeert hij vervolgens met enkele twists en wendingen het verhaal, waardoor ik bijna niet kan wachten op het vierde deel.
Voor mij gaat het boek over het ontwikkelingsproces dat ontstaat als iemand leert om zijn talenten te gebruiken en de verleiding van macht die daarmee gepaard gaat. Een natuurlijk talent moet hard werken om zijn potentie te bereiken, terwijl het ook mogelijk is om op een kunstmatige wijze meer macht te krijgen. Dus hoe ontwikkelt iemand zijn krachten, zonder zichzelf daarbij te verliezen?
Het antwoord dat de auteur daarop geeft heeft te maken met magie, een uitermate belangrijk motief. Waar het in ‘De nachtuilen’ ging het om actie, in het tweede deel om de ethische kant van witte en duistere magie, gaat het nu meer om vervreemding. Op overtuigende wijze laat Van Unen zien wat de gevolgen zijn als iemand op een kunstmatige wijze zichzelf verrijkt en wat de prijs is die daarvoor betaalt moet worden.
Ook voor Tobias Durana wordt het er niet makkelijker op. Zijn proces wordt ook overtuigend beschreven. Zoals al op de achterflap van het boek staat: ‘Ik weet niet hoe gevaarlijk Godenmagie voor jou zal zijn, Tobias, maar ik zie de schaduwen al in je ogen. En dit is nog maar het begin…’ De jonge magiër levert op meerdere fronten een zware strijd. Persoonlijk heb ik enorm genoten van de realistische manier waarop het gevecht van Tobias met zijn innerlijke schaduw beschreven wordt. Dit zorgt voor enkele sterke en ontroerende passages waarin de kracht van vriendschap centraal staat.
Een ander belangrijk motief is de strijd in de magische wereld. Dit conflict zorgt ervoor dat personages gedwongen worden om keuzes te maken, die in strijd zijn met hun persoonlijkheid. Meestal is een epische strijd zoals in de Harry Potter serie van J.K. Rowling overzichtelijk en duidelijk. In ‘De nachtuilen’ serie is de oorlog veel gecompliceerder, dynamischer en spannender, omdat de auteur creatief speelt met leugens en waarheid omtrent de personages. Hierdoor krijgt het verhaal steeds weer een verfrissende, soms best wel heftige invalshoek.
De vrouwelijke personages uit ‘Het hart van de tijger’ zijn dynamisch en eigenzinnig. Mijn favoriet uit de hele serie is Anca Muraei. In haar komt alles samen wat in de serie met magie te maken heeft: actie, ethiek en vervreemding. Ieder aspect komt in haar doen en laten op een dusdanige manier aan bod dat zij het meest intrigerende personage is dat ik ken. De lezer krijgt inzicht in haar persoonlijke heftige thema’s en daardoor komt ze ondanks haar bijna ongrijpbare persoonlijkheid, toch heel dichtbij.
Dus, iedereen die een spannende pageturner wil lezen over vriendschap, strijd en magie kan ik ‘Het hart van de tijger’ van harte aanraden!
#hethartvandetijger #jeroenvanunen #lsamsterdam