Een boek over de jaren 80, de oranje cover nodigt best uit met die joystick er op, ik had er ook zo een voor mijn computerspelletjes. Ik hoefde dan ook niet lang na te denken of ik me wilde inschrijven voor deze Hebban leesclub. En ik was als een kind zo blij toen ik hoorde dat ik mee mocht doen!
Het is 1987, America’s Girl Next Door, die de letters omdraait bij het TV programma Rad van Fortuin, Vanna White, staat in de Playboy. In haar blote bibs nog wel! Dat willen de 14-jarige Billy Marvin en zijn twee beste vrienden Alf en Clark wel eens met eigen ogen zien. Helaas zijn ze pas 14, de Playboy is voor 18 jaar en ouder. De vrienden bedenken plannen om het tijdschrift te bemachtigen en de foto’s ook nog te kopiëren en verder te verspreiden zodat ze er ook nog een zakcentje aan over kunnen houden. Het ene plan is nog ingenieuzer dan de andere, maar of ze uitvoerbaar zijn? De jacht op de Playboy wordt bijna een queeste die je wel vaker tegenkomt in films uit de jaren 80: het vinden van de schat in The Goonies en Bring E.T. home in de immens populaire film van Steven Spielberg. Het wordt een spannende tocht met alle denkbare maar vooral ook ondenkbare moeilijkheden op het pad van het drietal. Onderweg wordt Billy ook nog eens verliefd op Mary. Schrijver Jason Rekunal weet er ook een heel mooie emotionele plottwist in te verwerken. En neem ook even een kijkje op zijn website, daar kun je het spel uit het boek, The Impossible Fortress (tevens de oorspronkelijke Engelse titel), spelen! Nu ben ik dus verslaafd… http://www.jasonrekulak.com/game/
De eerste computerspelletjes en codetaal, je eerste liefde, cassettebandjes, floppy disks en typemachines…ik was weer helemaal terug in de jaren 80. Een mooie, leuke, grappige en emotionele tocht terug naar deze tijd. Voor wie toen puberde, een feest van herkenning, voor wie al wat ouder was, zal het zeker ook nog leuk en herkenbaar zijn en voor wie jonger is: ja, zo deden we dat zonder internet en mobiele telefoons!
Op de cover van het boek noemt schrijver David Ebershoff het een liefdesverklaring aan de jaren 80, de puberteit, nerds en eerste liefdes. Niets te veel gezegd, dus lees dit boek!