Ja, als de uitgever de hele titel in veelkleurige letters verspreidt over de hele voorkant van het boek maak je de mensen wel nieuwsgierig, mij wel in ieder geval.
En van De Honderdjarige Die Uit Het Raam Klom En Verdween heb ik genoten van begin tot eind.

Allan Karlsson, De Honderdjarige Die Uit Het Raam Klom En Verdween, ziet enorm op tegen de viering van zijn 100ste verjaardag en tegen weer een nieuwe confrontatie met hoofdzuster Alice. Ongezien verdwijnt hij uit raam van zijn appartement en neemt de bus naar een onbekende bestemming met medeneming van een koffer waarop hij even zou passen.
Op zijn vlucht die al snel ontaardt in een klopjacht door justitie, de criminele eigenaars van de koffer en journalisten maakt Allan van alles mee en ontmoet nieuwe vrienden die zeer loyaal blijken zodra bekend is wat de inhoud van de koffer is. Er vallen toevallig enkele doden die op bizarre wijze uit beeld en uit Zweden verdwijnen waardoor de groep niet gekoppeld kan worden aan deze moorden.
In flashbacks wordt het leven van De Honderdjarige Die Uit Het Raam Klom En Verdween uit de doeken gedaan. Als negenjarige van school gegaan om te gaan werken in de springstofindustrie blaast hij al jong het eigen huis en bijbehorende gebouwen op. Hij trekt de wijde wereld in en is onderdeel van belangrijke gebeurtenissen in de wereldgeschiedenis waaronder de Spaanse Burgeroorlog, de ontwikkeling van de atoombom, de vrijheidsstrijd in China en de beide Korea's en het ontstaan van het communistisch Rusland.
Grote wereldleiders worden zijn vrienden, aan geld geen gebrek en hij stapt makkelijk over de door hem genomen besluiten, of dat nu goede of kwade zijn...
Op het moment dat de politiechef hem vindt en er een gesprek volgt met de officier van justitie wordt er door de vrienden een verhaal opgedist waarin de avonturen De Honderdjarige Die Uit Het Raam Klom En Verdween allemaal verwerkt worden tot een komische en onschuldige plot.

Tot zover . . .