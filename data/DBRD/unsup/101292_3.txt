Uit de verre omtrek komen jongeren naar Bar-dancing Boerema. Om te drinken, te dansen, elkaar te versieren. Voor wie meer wil dan zoenen is er ‘de lovebus’. Die staat buiten het dorp geparkeerd en kan per half uur worden gehuurd.

J.J. is de chauffeur van ‘de lovebus.’ Hij was negentien jaar en hij deed dit werk nu al bijna een jaar. Het is vrijdagavond als hij op Kaptein Mobylette naar de vrijstaande schuur rijdt, waar ‘de lovebus’ staat. Als hij daar aankomt staat er een meisje op hem te wachten. Jong, erg jong. Het meisje, Cathelijn, wil voor de volgende avond de bus huren. Voor een uur. Zij wil weten wat seks is of het mensen bij elkaar brengt. Alleen heeft ze nog niemand om mee te nemen naar ‘de lovebus’. Zaterdagavond gaat ze naar de Bar-dancing Boerema, vastbesloten om daar iemand uit te zoeken. Eigenlijk ziet J.J. het niet helemaal zitten wat dit meisje wil, maar het is nu eenmaal zijn werk…

Als oudere is er gelijk een stukje herkenbaarheid. De Bar-dancings van vroeger, waar je als tiener heen ging en hoopte op de aandacht van die ene jongen. In dit verhaal gaat het wel meteen een stukje verder, want hier draait alles om seks. De jongens zijn op zoek naar een meisje die hier niet zo moeilijk over doet en gewoon met hun meegaat. Cathelijne is zo’n meisje al is het de vraag of het wel om de seks gaat. Zij is op zoek naar een verbintenis, echt samen zijn en ze denkt dat seks haar dit kan geven. Maar zo’n nieuw jong meisje, dat zich zomaar aanbiedt, veroorzaakt jaloezie en dit is nog maar het begin…

De hoofdstukken van De lovebus spelen zich allemaal af op een bepaalde tijd. Het is belangrijk die tijden in de gaten te houden. Deze tijden zijn namelijk niet in chronologische volgorde en ongeveer op de helft van het boek werd het even verwarrend. Ik had namelijk het gevoel of het verhaal weer opnieuw begon. Maar het verhaal wordt verteld vanuit wisselende perspectieven en bepaalde situaties worden vanuit meerdere oogpunten verteld.

Door de krachtige schrijfstijl en de snelheid van het verhaal is dit boek zo uitgelezen. Maar de personages blijven wat vlak, ik had bijvoorbeeld wel iets meer over de achtergrond van Cathelijne willen weten. Wat wel heel goed is neergezet, zijn de gedragingen en de gedachten van de jongeren. Gewoon normaal pubergedrag en voor de doelgroep herkenbaar. En al lijkt het alsof ze alleen bezig zijn met seks, het is niet zo, het draait om andere dingen.

De lovebus heeft naast een origineel verhaal een fijn stukje spanning. Ook de vraag waarom Cathelijne toch zo gefixeerd is op dat afspraakje in ‘de lovebus’ houdt de aandacht voortdurend gevangen. Een prima boek voor de YA-lezer die van een snel en spannend verhaal houdt, een verhaal waarin jaloezie een grote rol speelt.