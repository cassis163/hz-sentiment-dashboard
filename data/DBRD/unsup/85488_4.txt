Al jaren geleden de film "De eerste grote treinroof"(the first great train robbery) gezien op tv, met in de hoofdrollen Sean Connery als Pierce, Donald Sutherland als Agar en Lesly-Anne Down als Miriam. De film had mijn grote belangstelling omdat het om een trein ging, en wel in het midden van de voor-vorige eeuw, met de prachtige stoomlocomotieven en op koetsen lijkende wagons.

Michael Creighton, bekend van Jurassic Park etc. schreef het boek en ik moet zeggen dat ik, na het lezen er van, geen idee heb of het boek pas na de film is geschreven, of dat de film naar het boek is gemaakt. In de wetenschap dat filmmakers om een veelheid van (vaak gegronde) redenen afwijken van het boek valt het mij op dat het boek een vrijwel exacte weergave is van de film. In dat opzicht vrijwel een unicum, maar ook wel eens plezierig.

Het boek leest als een lekker Agatha Christie detective. Op een uiterst vermakelijke wijze wordt het gehele verloop, vanaf het plan, de diverse uitgebreide voorbereidingen, welke een jaar vergden, inclusief de manipulaties van een aantal personen, totaan de uitvoering van de roof, de berechting tot aan de uiteindelijke ontsnapping van het meesterbrein beschreven.

Het boek verwijst steeds naar de kranteartikelen uit die tijd en de beschrijving van de totale opzet door Edward Pierce, ook wel John Simms geheten. Hierdoor krijg je het idee dat het totale verhaal op ware feiten is gebaseerd. Dat klopt ook trouwens: in 1855 werd de trein London-Folkstone beroofd van 12.000 britse ponden in goud, dat zu nu zo'n miljoen engelse pond zijn. Crighton wijkt qua voornamen af van de weerkelijkheid maar de beschrijving van de misdaad schijnt wel aardig te kloppen.

Voor een misdaad-roman/detective liefhebber zoals ik, en daarnaast een stoomtrein"gek", een prachtig boek, zeer de moeite waard!