In ‘Man o Man’ maken we kennis met Sara, het ik-personage uit het verhaal. Ze leek een leuk leven te hebben met een vriend en een baan. Dan blijkt haar vriend vreemd te gaan… en dat ontdekt ze zelf in de slaapkamer. Als lezer leef je hierdoor meteen met Sara mee. Dat medeleven wordt versterkt als je haar familie ontmoet: moeder, zus en zwager. Sara’s moeder hemelt haar andere dochter Irene op. Deze dochter heeft hét gemaakt in het leven, en wat Sara doet en uitspookt telt eigenlijk niet mee. Marcha de Groof laat duidelijk zien dat er nooit een goede band tussen de beide zussen is geweest.

De Groof heeft een vlotte en prettige schrijfstijl, waardoor je lekker door blijft lezen in het boek. De auteur voert een aantal leuke personages op. Sara’s beste vriendin Lea is een excentriek type. Je ziet haar meteen helemaal voor je door de manier waarop ze wordt beschreven. Buurvrouw Tilly is een buurvrouw die iedereen volgens mij graag zou willen hebben. En Menno komt knap en mysterieus over. De auteur zorgt er met haar beschrijvingen voor dat je een goed beeld vormt van iedereen die een rol in het boek heeft. Knap gedaan!

‘Man o Man’ is het debuut van Marcha de Groof en het is een typische chicklit. Ondanks de voorspelbaarheid van dit genre, kan ik daar op z’n tijd echt van genieten. Ik had het verhaal in mum van tijd uit. Het smaakt absoluut naar meer…