Iene Miene Mutte heb ik al meerdere keren in mijn handen gehad in de boekwinkel. De omslag is duister en daardoor weet ik niet zo goed wat ik van het boek kan verwachten. Totdat een vriendin van mij mij tipt. Zij heeft het boek gelezen en is helemaal weg van deze schrijver en zijn Helen Grace serie. Na haar bevestiging leen ik het boek en begin ik snel te lezen.

Het boek leest als een trein. De hoofdstukken zijn allemaal heel kort en eindigen zo dat je wel door wilt gaan met het volgende hoofdstuk.
Aan het begin van het boek heb ik mijn twijfels of dit een boek is dat bij mij past. Ondanks het bizarre verhaal van de ontvoeringen, lees ik toch verder en merk ik dat ik het boek ook echt leuk ga vinden. Je wilt weten wie er achter de ontvoeringen zit, maar ook waarom!

Iedere keer wanneer je denkt dat je weet waar het boek heen gaat, krijgt het boek weer een totaal andere wending. Je ideeën over de “dader” kunnen daarmee gelijk weer weg gestreept worden, wat je gretig door laat lezen. Het verhaal is steeds weer anders dan je denkt.

Het verhaal is geschreven vanuit verschillende perspectieven. Je leest mee vanuit Helen Grave (rechercheur), maar ook vanuit de ontvoerder of de daders. Dit maakt dat je de verschillende personages goed leert kennen. Aan het begin van het boek gaf mij dit af en toe verwarring, maar als je eenmaal door hebt hoe het boek geschreven is, is het juist van toegevoegde waarde.

Iene Miene Mutte is een ontzettende goede thriller. Misschien wel één van de best die ik ooit heb gelezen. Het verhaal zit goed in elkaar tot in de kleinste details en Arlidge weet je steeds op het verkeerde been te zetten, waardoor ik tot het einde geen idee had over het wie, wat en waarom van deze interessante en gruwelijke zaak. De wisselende perspectieven bieden je als lezer inzicht in de gedachtegang van veel verschillende personages, al was het soms wel wat verwarrend omdat het perspectief wel heel vaak wisselt. Al met al een lekker spannende thriller die wat mij betreft echt een aanrader is om te lezen. Ik ben heel erg benieuwd naar de andere boeken van M.J. Arlidge.