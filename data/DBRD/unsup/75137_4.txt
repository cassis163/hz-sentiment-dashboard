Lara is alles behalve happy. Ze bespreekt dit met haar vriendin want bij haar vriend Rutger krijgt ze geen duidelijkheid. Waarom het niet lekker loopt tussen Lara en Rutger is voor haar genoeg aanleiding om zich even terug te trekken op haar geliefde Texel. Ze overdenkt daar hun relatie en de fase waarin ze zich nu begeven. Het lijkt alsof Rutger zich steeds verder in zichzelf terugtrekt en Lara heeft geen idee wat er speelt. Dat er dan allerlei gedachten opdoemen is niet zo vreemd. Op Texel hoopt ze wat rust te vinden om te kunnen nadenken. Eenmaal ter plaatse ontmoet ze Marius. Ook hij heeft het nodige te verwerken en het is misschien dat wat hen verbindt. Deze onbekende man houdt haar een confronterende spiegel voor over haar leven alsof ze elkaar al jaren kennen. Hij overrompelt haar en ze beseft daardoor wat ze mist in haar leven. En dan is Marius weer net zo snel uit haar leven verdwenen. Maar niet zonder een belangrijke boodschap. Ze moet zorgen voor wat meer rimpels in haar leven.
Eenmaal thuis dringt ze aan bij Rutger op duidelijkheid. En dan is er chaos. Lara is boos en teleurgesteld, voelt zich voor gek gezet. In die boosheid doet ze echter nog een ontdekking waardoor Rutger nooit echt uit haar leven zal verdwijnen.

Deze kennismaking met de boeken van Elsbeth de Jager is een aangename. Ze beschikt over een luchtige, prettige schrijfstijl waardoor het boek aangenaam en vlot leest. Het verhaal begint in eerste instantie niet echt vernieuwend maar je voelt dat er iets broeit. Ze zet de personages heel menselijk neer en de emoties en twijfels van Lara zijn heel gemakkelijk te herkennen. Dat zorgt ervoor dat je het echt met haar te doen hebt. Haar boosheid en frustratie zijn heel begrijpelijk in een dergelijke situatie. Het verhaal doet in eerste instantie een beetje aan als een gewone gemiddelde feelgoodroman, maar een verbazingwekkende omslag maakt dit Chaos tot iets totaal vernieuwends. Dit thema is een zeldzaamheid in de romans die tot nu toe onder mijn ogen kwamen en dat siert de auteur enorm. Je lezer weten te verrassen met een dusdanig originele wending verdient lof.

Maar er zijn ook een paar puntjes die ook benoemd moeten worden. Wanneer je eenmaal bekomen bent van die ene heftige verrassing is de afloop vervolgens lichtelijk voorspelbaar. De niet alledaagse situatie had gevoelsmatig meer diepgang kunnen krijgen en daarmee had de auteur écht een knal kunnen maken. Door wat op de vlakte te blijven mist ze daarmee een kans de situatie én de personages als krachtige en veerkrachtige mensen te kunnen neerzetten, maar dat is mijn mening. Juist vanwege de originele inslag was meer uitdieping een mooie kans een maatschappelijk taboe te kunnen aankaarten en op de kaart te zetten. Nu gaat het een beetje ten onder in de rest van het verhaal en dat is jammer. Gedurfd is het zeker, een bijzonder moeilijke gezinssituatie aankaarten. Maar de sympathieke personages en de menselijke emoties maken dit boek tot een meer dan fijn boek, een aanrader.

Chaos is een lekker boek uit de stal van Tinteling Romance, dat sowieso heerlijk romantisch leesvoer uitgeeft. 3,5 dikke ster