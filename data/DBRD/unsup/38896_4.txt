John Grisham staat bekend als de meester op het gebied van de 'legal thriller'. Wereldwijd zijn inmiddels meer dan 300 miljoen exemplaren van zijn boeken verkocht. Met The Rooster Bar, zijn 25ste legal thriller, zal hij dit aantal fors weten op te krikken.  

Drie studenten - Mark Frazier, Todd Lucero en Zola Maal - studeren rechten, gelokt door advertenties van Foggy Bottom Law School. Na afsluiten van de studie zou hen een vet betaalde baan bij een prestigieus bedrijf wachten. Ze hebben zich diep in de schulden gestoken (gemiddeld meer dan 200.000 dollar per persoon) om op deze school te kunnen studeren. De kwaliteit van het onderwijs is echter dusdanig dat veel studenten zakken voor het examen dat bepaalt of ze praktijk mogen uitoefenen. De school en de bank die gespecialiseerd is in het verstrekken van leningen aan studenten, blijken eigendom van een en dezelfde persoon, de miljardair Hinds Rackley. Halverwege het laatste jaar op deze school besluit het drietal een andere weg te kiezen om daarmee onder de schulden uit te komen. 

Er zijn twee verhaallijnen: het verhaal van Mark, Todd en Zola die besluiten hun studie eraan te geven en een ander pad op te gaan en het verhaal van Zola die geconfronteerd wordt met het arresteren en het op transport stellen van haar ouders en broer naar hun land van afkomst, Senegal. Uiteindelijk komen deze twee verhaallijnen samen.  

Grisham stelt in dit boek twee wantoestanden in de Amerikaanse samenleving aan de kaak. Meer dan 44 miljoen Amerikanen hebben geld geleend om aan een universiteit te kunnen studeren. Samen hebben ze een schuld van meer dan 1,4 miljard dollar. Op rechtengebied zijn er zes winstgevende scholen met een accreditatie. Er zijn instellingen met een slechte onderwijskwaliteit en er zijn banken die zich verrijken door studieleningen te verstrekken. Dit ruïneert de toekomst van veel studenten aan dergelijke onderwijsinstellingen omdat ze geen baan kunnen vinden. In het tijdschrift The Atlantic stond in 2014 een artikel 'The Law-School Scam', geschreven door Paul Campos. Dit vormde voor John Grisham inspiratie voor het schrijven van The Rooster Bar. De tweede wantoestand richt zich op de immigratiepolitiek: illegalen die al 20 jaar in de Verenigde Staten wonen en werken en feitelijk ingeburgerd zijn, kunnen op elk moment opgepakt worden om gedeporteerd te worden naar het land van herkomst.  

In al zijn legal thrillers weet Grisham spanning te creeëren door uit te gaan van een fors probleem, zonder dat hij daarvoor een moord en lijken nodig heeft. De hoofdpersoon of de hoofdpersonen moeten zich in allerlei bochten wringen om uit dit probleem te geraken. De boeken van Grisham kennen geen proloog, geen flashbacks, geen perspectiefwisselingen en zijn verstoken van romantiek en sex. Grisham is er overigens van overtuigd dat de meeste mannen niet goed over sex kunnen schrijven; in een interview aan CBS verklaarde hij “Most men cannot write good sex. I tried one time years ago and showed it to my wife and she felt like laughing.” Wat telt in zijn boeken, is het verhaal. Terugkerende thema's daarbij zijn: conflicten, lijden en onrecht. Zo ook in The Rooster Bar. Het is echter niet alleen ellende, dat Grisham presenteert. Hij weet even zo goed zijn verhaal te spekken met humor. Advocaten komen er in dit boek behoorlijk negatief af. Hierdoor slaagt de auteur er in het verhaal amusant te maken.  

Het slot van het boek is niet het toppunt van waarschijnlijkheid. De lezer zal hier echter niet om malen en zich tevreden stellen met de afloop. En, alhoewel de karakters van de personages niet erg uitgediept worden, leeft de lezer met hen mee, benieuwd naar hetgeen komen gaat. Grisham is en blijft een uitstekend 'storyteller'.