Scoop! Is het veelbelovende debuut van de populaire columniste Iris Houx en doet sterk denken aan verhalen als The Devil Wears Prada en Bridget Jones.
Esmée is een jonge vrouw, doorsnee uiterlijk: niet lelijk, maar ook niet bijzonder knap en een tikkeltje onhandig. Ze heeft humor, is slim, maar helaas behoorlijk onzeker. In eerste instantie kijkt ze dan ook erg op tegen haar vriendinnen/ex-studiegenoten die het allemaal veel beter voor elkaar lijken te hebben dan zij. Hun hebben alle drie een droombaan en Esmée denkt niet aan het arrogante drietal te kunnen tippen. Ze besluit haar carrière iets mooier af te spiegelen dan dat hij is en laat haar vriendinnen geloven dat ze een hoge functie heeft bij het glamour-, roddelblad Go Glam! Wanneer een van de zogenaamde vriendinnen besluit om een carrière move te maken komt Esmées leugen aan het licht en slaat bij haar de paniek toe….

Scoop! Is vooral een heerlijke feelgoodroman. Een liefdesverhaal vol zelfspot en aangename sarcastische humor. Iris Houx geeft je een geloofwaardig kijkje achter de schermen van de glitter en glamourwereld van een magazine. Een wereld waar de glitter vaak niet meer dan opwaaiend stof blijkt te zijn. Scoop! Laat zich gemakkelijk lezen en is een boek dat eigenlijk weleens uit zou kunnen groeien tot de zomerhit van 2016. Iris Houx bewijst met deze roman een talentvol schrijfster te zijn. De personages in haar boek zijn misschien wat stereotypisch, maar dat past eigenlijk juist weer prima bij het genre. Het boek bruist van de romantiek, hier en daar wat seks, heel veel humor en is dan ook geen moment saai te noemen. Mooie mannen en een flink portie girlpower maken dit boek over talent, carrière, doorzettingsvermogen, echte vriendschap en ware liefde tot een fijne chicklit, die je gewoon moet je lezen!