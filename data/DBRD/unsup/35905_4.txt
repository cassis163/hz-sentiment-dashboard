Om Cyriel Buysse beter te leren kennen verwijs ik u allen door naar t' Bolleken. Dat is geen bruin café ergens verscholen maar het eerste boek dat ik las van deze, van mijnentwege, zeer vermakelijk bevonden schrijver.


Het verhaal: Wederom een dorps- en platteland setting waar deze keer grimmigere figuren in ronddwalen met een duisterder leven. Zo is het boek ook geschreven en merk je al na de eerste pagina's en gebeurtenissen.
Brakel eind 19de eeuw met de gekende gelegenheden, legendes en verhalen maar het minder gekende leven, doen en laten. Laat de Heer Buysse nu net daarin meester zijn. Een bruisende Zijstraat waar Reus niet de braafste is, Marieke te goedgelovig, Slim te braaf en naïef, Manse en Treze om ter stoutst,... De dievenbende met Honderd en één, Smuik, 't Slijperken, Donder de Beul, Klod de Vos en vele anderen die het geheel leven geven.
Allen zijn het karikaturen van mensen of gedragingen die we kennen. Ook de titel zegt veel en is een mooie leidraad doorheen het boek. In essentie gaat het over wie je bent door waar je in opgroeit. De keuzes die er eigenlijk geen zijn maar een voortvloeiende beweging naar wie je uiteindelijk wordt en bent.
Het kon evengoed een wijk zijn in een centrumstad met Steven, Mohammed, Kimberly of Vazil mits wat eigentijdse toetsen en kleine aanpassingen. Het is het verhaal van mens zijn. Als dat nu onmens is voor de één of maar een deel van iemands zijn laten we in het midden. Evenals de tijden en omstandigheden die dat mens zijn vormen en beïnvloeden, iedere dag.


Waarom ik het las: t'Bolleken vond ik zo goed dat ik meer wou. En na deze nog meer,...


Plus: De (schrijf)stijl en onderwerp. Het gewone leven en de mensen die erin dwalen en verdwalen.


Min: Als het al één is, te kort. Veel te dun boekje maar dat maakt het dan misschien ook weer.


Opmerking: 1893... 1893... tijdloos is een goed boek want het houd er geen rekening mee.