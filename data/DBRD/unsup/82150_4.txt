Toen ik BookTube leerde kennen in 2014, was dat ook het moment dat The Darkest Minds redelijk populair was. In the Afterlight, het derde boek, moest nog verschijnen, dus verheugde iedereen zich daarop. Dit was de tijd waarin ik deze serie op mijn nog-te-lezen-lijst zette, maar helaas kreeg ik nooit de kans om het te lezen. Totdat de Nederlandse vertaling, De Overlevenden, opeens thuis op de mat viel. In het begin wist ik niet eens dat het om The Darkest Minds ging, totdat ik de auteur zag... (Tja, ik kende de Australische cover niet.) Ontzettend bedankt Karakter, voor het recensie-exemplaar!

De Overlevenden speelt zich af in een versie van de Verenigde Staten waarin een groot deel van de kinderen zijn gestorven aan een mysterieuze ziekte en de overige kinderen plotseling bovennatuurlijke krachten hebben gekregen. Het verhaal volgt Ruby, zestien jaar oud, die sinds haar tiende opgegroeid is in een zwaarbewaakt heropvoedingskamp voor kinderen met speciale krachten. En dan ontsnapt ze...

Dit boek verscheen in 2012, in de tijd dat dystopische boeken heel erg populair waren. Denk maar aan The Hunger Games, Divergent, Matched, The Maze Runner en Shatter Me (er zijn nog veel meer andere series, maar het zijn er gewoon te veel om op te noemen). Daarom verschilt het verhaal qua opbouw niet echt veel met die series. Ze volgen (bijna) allemaal ongeveer het patroon dat de hoofdpersoon speciaal is, zich bij de rebellen voegt en ze dan in opstand komen. Oeps. Nu heb ik al die series gespoild.

Ik neem in ieder geval aan dat dit boek nu pas vertaald is om iedereen alvast voor te bereiden op de film die volgend jaar uitkomt (waar Amandla Stenberg wéér in zit, urgh). Als dat zo is: bravo, want lezers willen vaak eerst het boek lezen en dan de film zien en niet-lezers willen vaak het boek pas lezen nadat de film is verschenen. Als dat niet zo is: o, oké.

Zoals ik al zei is het verhaal op zichzelf niet super origineel. Ik ga ze niet nog een keer benoemen, maar je snapt wel dat het lijkt op die andere dystopische boeken. Ondanks dat heb ik toch heel erg veel genoten van dit boek. Waarom? De personages waren geweldig en dan heb ik het niet over Ruby en Liam, die cliché zijn en zich gedragen zoals iedere hoofdpersoon met hun love interest (of twee) in een dystopische trilogie. Nee, dan heb ik het over Zu en Chubs. Zíj hebben pas karakter. Liam wordt afgebeeld als lief en dapper wat begrijpelijk is, omdat iedereen hem moet mogen, maar wel zijn diepgang qua karakter verminderd. Zu en Chubs kunnen daarentegen doen wat ze willen, omdat Ruby ze toch niet leuk hoeft te vinden.

Af en toe zaten er wat verwijzingen naar bekende boeken (Watership Down, iemand?), maar ook naar oude muziek (die ik niet kende, dus kan ik ook niet zeggen hoe oud ze zijn... Van de vorige eeuw, in ieder geval).

De Overlevenden is een spannend Young Adult-boek die leuk is om te lezen, zolang je geen dystopie zat bent. Als dat het geval is: jammer. Als dat niet het geval is: leuk! Want je kunt je daarna verheugen op de film en als je dat te lang wachten vindt (het komt op dit moment uit in september) komt deze maand het tweede deel uit in het Nederlands (en in januari het derde deel). Ik ben in ieder geval erg benieuwd naar Onvergetelijk (Never Fade). En de film, natuurlijk.

Heb jij De Overlevenden gelezen?

(Eerder verschenen op debookgeek.blogspot.nl)