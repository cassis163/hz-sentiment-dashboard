Uit de printer van het jonge stel Lindsey en Michael rolt spontaan een lugubere foto van een verminkt lichaam. Na melding bij de politie wordt rechercheur Spencer Bennet en zijn team op de zaak gezet. Aan de hand van de foto vinden ze de plaats delict en het dode lichaam van een man. Wanneer er nog meer van dit soort moorden plaatsvinden wordt er alles op alles gezet om de psychopaat op te sporen. Naast deze zaak speelt nog een ander probleem voor Spencer . Zijn relatie met Jennifer Rowley , DNA-analist, staat op een laag pitje.

Dit is het tweede deel in de reeks van Bennet & Rowley. Ik heb eerst het eerste deel, De Verzamelaar gelezen en dat is zeker een aanrader voor de rode draad in de reeks. De cover en de spannende titel triggerde mij enorm om het te gaan lezen. Het boek heeft korte hoofdstukken en door de vlotte schrijfstijl van Diana van Hal had ik dit boek in een sneltreinvaart uit. Veel verhaallijnen in het boek, maar goed te volgen. Niet alle lijntjes worden ontknoopt en blijf je als lezer nog met wat vragen zitten. Daardoor wil je het volgende deel ook graag lezen want dan zal zeker meer duidelijk worden. Ook al vanwege de cliffhanger waarmee ook dit tweede deel eindigt.

De plot was erg goed en de dader zag ik niet aankomen dus een compliment voor de auteur. Ondanks wat kritische puntjes die ik had en de onnodige taalfoutjes voor deze tweede druk vond ik het een heerlijk spannend boek om te lezen dat ik dan ook waardeer met 4**** En ik kijk reikhalzend uit naar deel 3 als inmiddels fan van Diana van Hal.