Walter Dabney, getrouwd en vader van vier dochters, heeft een goed lopend bedrijf en een leven waar men jaloers op kan zijn. Maar dan gebeurt er iets en schiet hij op klaarlichte dag op de stoep van het hoofdkantoor van de FBI in Washington DC de lerares Anne Berkshire dood neer. Vervolgens pleegt hij zelfmoord.

Amos Decker is een van de getuigen en verbijsterd als hij is stort hij zich op dit onderzoek. Amos maakt deel uit van een speciale eenheid binnen de FBI en met zijn collega’s graven ze in de levens van Dabney en Berkshire. Hoe verder het onderzoek vordert, hoe meer lijkt er geen enkel verband tussen hen te bestaan. Wat ze wel vinden is informatie over een op handen zijnde aanslag. Dit maakt dat er een heftige dynamiek rondom Decker en zijn team ontstaat.

De cover is in de stijl van de twee eerdere delen met uitzondering van een opvallende rode achtergrond.

In “De geheugenman”, het eerste deel, maakten we al kennis met Amos en leerden we hem kennen als iemand met een perfect geheugen.

Amos is als enige van deze speciale eenheid overigens geen echte FBI-agent wat heel bijzonder is. Wat in ”Het motief” goed naar voren komt is dat deze eenheid afhankelijk is van het uitmuntende geheugen van Amos.

Amos is een personage met een boerse uitstraling. De lompheid en het gebrek aan sociale vaardigheden stralen ervan af, maar toch kreeg ik sympathie voor hem, wat voornamelijk te wijten is aan zijn formidabele geheugen.

Het verhaal zit - zoals we gewend zijn van Baldacci - vol wendingen die je niet ziet aankomen, wat het dus spannend maakt. Opgeteld bij een sterk in elkaar stekend plot, al is het soms wat vergezocht, word je als lezer scherp gehouden. Gedurende het onderzoek krijg je door de vlotte schrijfstijl het gevoel dat je een onderdeel van het team uitmaakt.

Desondanks begint het geheugen van Amos in “Het motief” scheurtjes te vertonen en dat maakt Amos een tikkeltje menselijker.

Om voor jezelf het totale plaatje rond Amos Decker compleet te maken is het mijn advies om eerst de voorafgaande delen “De geheugenman” en “De laatste mijl” te lezen.

David Baldacci heeft met “Het motief” wederom een sterke thriller afgeleverd waar je als Baldacci-fan alleen maar blij van wordt.