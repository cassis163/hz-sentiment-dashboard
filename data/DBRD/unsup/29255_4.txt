Deel 1 van De moord op de Commendatore, Een Idea verschijnt, bevat weer veel van de bekende ingrediënten uit het eerdere werk van Murakami, die het lezen tot een groot genoegen maken.
Het begint ermee dat de hoofdpersoon, portretschilder, een portret moet maken van een man ‘zonder gezicht’ en verlamt. Vervolgens begint hij terug te blikken. Hij woont tijdelijk in een huis op een berg, met aan de ene kant slecht weer en aan de andere kant goed weer. Eigenlijk schilderde hij het liefst abstract, maar met portretten verdiende hij meer. Zijn reputatie groeide, maar hij verloor zijn passie en raakte in een impasse. Zijn vrouw besloot te scheiden en hij liet dat gebeuren. Nu is zijn leven tot stilstand gekomen in het huis op de berg, behalve dat hij wat tekenlessen geeft. Hij luistert naar de platen die zich in het huis bevinden, kookt en drinkt wijn, vindt een mysterieus schilderij en krijgt een lucratief aanbod van een man uit de buurt. Hij laat zich meedrijven op de stroom van gebeurtenissen. Dan klinkt er ook nog middenin de nacht een getingel en hij heeft het gevoel dat hij bespioneerd wordt…

“Ik kon ook onmogelijk mijn ogen afhouden van die bebaarde langsmoel helemaal links op het doek, ik kreeg namelijk de indruk dat hij het luik opendeed om mij persoonlijk uit te nodigen de wereld onder de grond te betreden.”

Er zijn veel open plekken en cursief gedrukte zinnetjes die raadsels oproepen en vooruitwijzen naar wat nog gaat komen. Deel 1 eindigt met een cliffhanger: “Er gaat die zondag veel gebeuren” en dan is het boek uit en moet je wachten op deel 2. Dat ligt inmiddels in de boekhandel, maar er hangt wel een stevig prijskaartje aan deze twee boeken: 30 euro per stuk!