Het boek 'Het zwembad' lezen is alsof je een filmset binnenloopt. Het boek geeft je een herkenbaar gevoel en dan niet alleen met beelden uit het echte leven maar het roept ook scenes op uit beroemde films; het over de muur klimmen uit Notthing Hill, het overlijden van opa in de moestuin uit The Godfather, de vriendschap tussen een jongere en oudere dame uit Letters to Julliet. Misschien verzin ik het zelf maar het feit dat het deze mooie filmbeelden bij mij opriep zegt genoeg over de schrijfwijze. Simpel maar gevoelig, doeltreffend en zeer beeldend.
De personages krijgen steeds meer vorm, net als de emoties. De vriendschap die ontstaat tussen Kate en Rosemary is geloofwaardig eveneens hun strijd tegen de investeringsmaatschappij voor het behoud van het buurtzwembad. Mooi wordt beschreven hoe belangrijk zo een alledaagse ontmoetingsplek in een buurt kan zijn. Dat het voor iedereen meer dan zomaar vertier is, dat er liefdes bloeien dat er kinderen opgroeien dat er mensen worden gemist en dat er wordt gepraat, gelachen en gehuild maar dat er vooral verbondenheid bestaat.
Verwacht geen hoogstaande literatuur of diepgaande analyses maar een luchtig en vooral een lief geschreven verhaal van twee mensen die nader tot elkaar groeien en daarmee de kracht vinden om te laten zien dat een liefdevolle strijd kan winnen van macht en geld .