Heerlijk om weer in de wereld van Harry potter te stappen! Ik keek al een tijdje uit naar de Nederlandse vertaling. Iedereen is bang dat het in script vorm niet lekker leest…Maar niets is minder waar. Het leest heerlijk vlot. Veel dialoog en er staat duidelijk bij wie wat zegt. Heel af en toe roepen de acteurs iets uit de Coulissen of gaan ze af. Dat is niet storend. Je kunt zelf deze fantasy wereld invullen. Het wordt evengoed nog goed beschreven, alleen moet je wel je verbeelding aan het werk zetten. Als je begint te lezen is het ook zeer snel uit, omdat je door moet lezen. Je bent weer helemaal terug in je oude vertrouwde magische wereld……

Het gaat over de zoon van Harry Potter : Albus. Harry is in dit verhaal al een jaar of 40 oud en hij weet niet zo goed hoe hij kan doordringen tot zijn zoon. Harry komt echt over als een oudere man en hij moppert ook flink zo nu en dan. Maar hij wordt langzaam weer de Harry die wij kennen.
Albus heeft weinig vrienden op Zweinstein. Eigenlijk heeft hij er maar eentje: Scorpius. De zoon van Draco. Ze zijn de buitenbeentjes op school. Albus omdat zijn vader wereldberoemd is en hij het gevoel heeft dat hij in zijn vaders schaduw leeft. Scorpius omdat zijn vader een dooddoener was.
Albus luistert een gesprek af van zijn vader en hij besluit om iets te gaan doen. Ze gaan proberen om het verleden te veranderen. Iedereen weet nog hoe Hermelien dat deed in de Gevangene van Azkaban??! Dus het komt je bekend voor! Ze komen terug in bekende scènes. Bijvoorbeeld het Toverschooltoernooi, maar ook de moord op de ouders van Harry Potter. En als je iets veranderd in het verleden, heeft dat gevolgen voor het heden, daar kun je van op aan! De keuzes die je maakt kunnen je een heel andere weg opsturen. (beetje een Dark Matter van Blake Crouch idee).
Tovenaars die we nog kennen uit de oudere boeken komen voorbij: Denk dan bijvoorbeeld aan Severus Sneep en Carlo Kannewasser.
Harry heeft ook af en toe dromen over het verleden. Dit is een soort herhaling,als Harry Potter fan kun je deze stukjes zelf dromen!

Albus en Scorpius hun vriendschap wordt op de proef gesteld. Kunnen ze de wereld een betere plaats maken? Of gaat het helemaal de verkeerde kant op?
Het leuke is dat Hermelien, Ron, Ginny en Draco net als Harry ook een stuk ouder zijn. De humor van Ron zit erook nog steeds in. Het geeft je weer een Harry potter boost. Maar je kunt merken dat het niet alleen door JK Rowling is geschreven. Voor mijn gevoel mist het iets. De sprankel en het gevoel is er wel. Maar er blijft een stukje afstand, waar ik mijn vinger niet op kan leggen. Waarschijnlijk omdat ik de oudere Harry gewoon niet zo leuk vind.

Maar het verhaal is goed spannend, dus ik geef het 4****. Alleen jammer dat je het boek in een dag kunt uitlezen. Omdat het scriptvorm is staan de bladzijdes niet vol met tekst, dus je vliegt er doorheen! Toch smaakt het zeker naar meer. De wereld kan nog veel meer magie gebruiken… Ik hoop dat het toneelstuk ook een keer naar Nederland komt. Ben echt reuze benieuwd naar het podium en hoe ze de magie laten zien!

Een script heeft wel een voordeel. Als de film uitkomt, dan kunnen we niet zeggen dat we iets missen. Want alles staat er in! Ze slaan geen scene over, op het toneel ook niet. Dus een regisseur kan meteen werken met een script! En dat er een film gaat komen..Dat hoop ik echt! Kan geen genoeg krijgen van deze prachtige wereld. Fantastic Beasts is ook een prachtige film!