Gullspang is een afgelegen dorpje in het diepe binnenland van Zweden. Wanneer de tiener Annebelle er na een nachtje stappen verdwenen is wordt de hulp ingeroepen van Stockholm. Met veel tegenzin gaat Charlie Lager er met een collega naartoe. Tegenzin, want het is haar geboortedorp met vele nare herinneringen voor haar.

'De vrouw die terug moest' is enerzijds een eerder klassieke whodunit: de zoektocht naar Annabelle, het ondervragen van de getuigen, het speuren naar sporen van wat er gebeurd kan zijn.
Maar het is meer dan dat. Doorheen die zoektocht loopt eigenlijk ook het verhaal van dit dorp, de geheimen uit het verleden van de inwoners en van Charlie zelf.
Dit wordt door Lina Bengsdotter op een sterke manier uitgewerkt. Gaandeweg leren we waarom Charlie liever niet naar het dorp was gekomen, hoe de moeilijke relatie met haar moeder Betty haar verdere leven heeft bepaald.
Mooi is ook de verhaallijn van Annabelle zelf, waarin we de laatste dagen vóór haar verdwijning kunnen volgen.
Ook speelt - in korte hoofdstukjes - het nogal bizarre verhaal van twee jonge meisjes, waarbij je je afvraagt wat ze in dit geheel doen.
Tot op het einde duidelijk wordt dat ze een direct verband met het heden hebben en een verklaring geven voor veel van de geheimen uit het verleden.

De sfeer van zo'n dorp en de karakters van de hoofdpersonages met hun hebbelijkheden zijn door Lina Bengsdotter goed uitgewerkt. Het getuigt van een scherp observatievermogen.
Het einde is sterk en verrassend.