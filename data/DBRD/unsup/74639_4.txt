De proloog beschrijft een gebeurtenis die zich acht jaar eerder afspeelt dan de rest van het verhaal.
'Ik kan het niet. Ik kan dit niet.' Dit zijn de eerste woorden na de plaats- en tijdsaanduiding die ik las en meteen was ik nieuwsgierig waar het over zou gaan. Wat kan niet??
Deze indrukwekkende proloog zet de toon in het verhaal. Een combinatie van liefde, romantiek, angst en spanning.

Het gevoel van wraak willen nemen en daar alle tijd voor uittrekken is duidelijk neergezet in dit verhaal. Wat een akelig persoon moet dit zijn! De karakters zijn duidelijk beschreven en dat maakt het menselijk en soms onmenselijk tegelijk.

Het verhaal speelt zich (behalve de proloog) af in zeven dagen: 14 maart t/m 19 maart en tenslotte het laatste hoofdstuk op 4 april.
De zes dagen tussen 14 en 19 maart zijn beschrijvingen van handelingen en gedachten die vooral te maken hebben met de gebeurtenissen rondom de datum van de proloog, 8 jaar eerder. Terwijl het hoofdstuk dat gewijd is aan 4 april te maken heeft met de toekomst. Het zijn een heleboel pagina's voor een korte tijd, zou je denken. Maar er staat geen woord te veel in deze thriller van meer dan 600 pagina's. Karen Rose neemt gelukkig de tijd om alle informatie die nodig is om het verhaal goed te kunnen volgen, gedetailleerd te vermelden, zonder dat het saai wordt.

Deze auteur kan heel beeldend schrijven waardoor het lijkt alsof je meekijkt met wat er zich afspeelt. Een knappe plot, alle wendingen komen op een duidelijke manier weer samen en maken dit verhaal tot een heel goede thriller. Geen snelle thriller-thriller, maar een goede thriller met een vleugje romantiek!
Een herkenbare Karen Rose door de stijl. Ik heb dit boek graag gelezen en kijk uit naar een volgende thriller van Karen Rose!