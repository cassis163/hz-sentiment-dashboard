Hush hush gaat over Nora Grey. Nora moet in haar biologieklas samenwerken met de mysterieuze Patch. Normaal gesproken moet Nora niets van de jongens op haar school weten, maar tot Patch voelt ze zich aangetrokken. Maar sinds het moment dat ze met Patch moet samenwerken gebeuren er rare dingen en Nora weet niet meer wie ze kan vertrouwen. Ze komt Patch overal tegen en ze weet niet meer wat ze van hem moet vinden,

Ik heb met veel plezier meegedaan aan de Hebban Young Adult Leesclub. Helaas is het boek mij een beetje tegen gevallen. Het idee voor het verhaal op zich en het verhaal rondom gevallen engelen vind ik hartstikke leuk. Ik heb genoten van de Fallen-serie van Lauren Kate en ik keek er ook erg naar uit om weer een boek over engelen te lezen. Ik heb daarom ook erg genoten van de mysteries rondom de gevallen engelen en alle verhalen en mythes eromheen.

Helaas zorgde de hoofdpersoon ervoor dat ik het boek een paar keer tijdens het lezen heb weggelegd. Nora is een erg wispelturig en heel naïef personage; Ze weet dat ze uit de buurt van Patch moet blijven, dat zegt ze nota bene meerdere malen maar toch loopt ze zonder aarzelen weer naar hem toe. Als ze achter zijn grote geheim komt, kijkt ze daar niet eens van op. Dit zorgt er ook voor dat het boek een stuk minder geloofwaardig wordt. Natuurlijk kan een verhaal over engelen nooit echt waar zijn, maar een verhaal over dit onderwerp kan wel een stuk realistischer worden gepresenteerd. Daar is Becca Fitzpatrick niet in geslaagd.

In een van de fasen van de leesclub gaf ik aan dat de schrijfstijl van het boek een beetje simpel was. Tijdens het lezen heb ik mij daar af en toe een beetje aan geërgerd, maar over het gehele boek was dit niet heel storend. De simpele schrijfstijl zorgde er namelijk wel voor dat ik snel door het boek ging. Op de plekken waar de wispelturigheid en de naïviteit van Nora voor te veel afleiding zorgde, maakte de simpele schrijfstijl dit wel een beetje goed zodat je snel naar de volgende passage kon gaan.

Maar natuurlijk heb ik niet alleen maar negatieve punten aan dit boek. De spanning tussen Nora en Patch vind ik echt mooi opgebouwd. Dit was een van de belangrijkste redenen dat ik verder wilde lezen. Daarnaast vind ik de beste vriendin van Nora, Vee, een geweldig personage. Ik vond haar velen malen leuker dan Nora zelf. Vee heeft een geweldige humor en zegt volgens mij ook alles wat ze denkt. Dat vind ik een erg prettige karakter eigenschap van een personage. Beetje jammer dat we niet meer van haar hebben gelezen, maar misschien komt dat nog in de andere delen voor.

Wat ik ook een groot pluspunt vind aan het boek is dat je het boek in principe ook los kunt lezen. Hush hush is het eerste deel van de een vierdelige serie, maar naar mijn mening hoef je niet perse de volgende delen te lezen. Dit boek wordt goed afgesloten en je blijft niet met grote vragen zitten die nog in andere delen beantwoord moeten worden. Natuurlijk zijn er wel een paar kleine puntjes maar dat zijn voor mij geen redenen om direct de volgende boeken erbij te pakken. Dit vind ik zeker erg prettig, zeker omdat dit boek een kleine tegenvaller is geweest. Misschien lees ik over een tijdje de andere delen, maar voor nu laat ik dit boek een beetje bezinken.

Betreft mijn beoordeling twijfel ik een beetje tussen drie of vier sterren, maar de negatieve punten wegen iets zwaarder dan de positieve punten. Mocht ik de overige drie delen binnenkort gaan lezen, hoop ik dat Nora gegroeid is in haar ontwikkeling en haar naïviteit een beetje is verloren.