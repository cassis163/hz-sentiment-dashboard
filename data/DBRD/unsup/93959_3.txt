Bijna 3,5 sterren. Ik had op Hebban mijn recensie van deze bundel nog niet geplaatst, hoewel ik die al tijden geleden op Goodreads had gezet. Gezien ik hier al mijn recensies van Nederlandse genreboeken wil verzamelen, moet ik dat bij dezen toch even rectificeren. Dit was de eerste Ganymedes nieuwe stijl die ik las, en op basis hiervan ben ik verhalen gaan opsturen voor nieuwe edities en voor Fantastische Vertellingen. Ik vind ook nog eens dat meer mensen deze bundels (en het tijdschrift) mogen ontdekken, want ze bevatten afwisselende verhalen van een divers gezelschap Nederlandse auteurs. Met corifeeen zoals Tais Teng en Thomas Oldeheuvelt en nieuwkomers (zoals ikzelf) kun je zo nieuwe schrijvers leren kennen en inspirerende ideeen opdoen. De boeken en het tijdschrift zijn ook mooi geproduceerd en vormgegeven en worden voor een heel gunstige prijs aangeboden. Tot zover mijn reclamepraatje. Helaas moet ik zeggen na het lezen van de andere bundels (13, 15 en 16) dat ik dit van de vier als minste heb beoordeeld. Wat ik destijds zeker kon waarderen was het gebruik van een Nederlandse setting in veel van de verhalen, wat me hielp me erin thuis te voelen. De meeste verhalen waren goed geschreven, met een fantastische atmosfeer, wat het leuk maakte erin rond te dwalen. Maar toen ik de bundel uithad waren er weinig verhalen die bleven hangen (al keek ik zojuist de inhoudsopgave door en kwamen er toch weer een aantal verhalen terug, zoals een fantastisch verhaal over draken in Nederland. Misschien moet ik de bundel nog een keer lezen en mijn bespreking dan aanpassen). Voor mij is het plot het belangrijkst in een verhaal en helaas gold voor de meeste verhalen hier dat de ontknoping niet duidelijk of spannend was. Een bespreking op concurrerende site Goodreads stelde al dat het fantastische hier vaak wordt gebruikt als aankleding of als 'couleur locale' zonder veel relevantie te hebben voor het plot en vaak had hetzelfde verhaal ook verteld kunnen worden in een alledaagse, niet fantastische omgeving. Of de ontknoping van het verhaal was onduidelijk, dat gebeurde ook. Dit is natuurlijke een kwestie van persoonlijke voorkeur, denk ik, want ik ben me ervan bewust dat er ook lezers en schrijvers zijn die zich meer zullen focussen op taalgebruik, beschrijvingen en karakterontwikkeling. En die komen hier heus genoeg aan hun trekken. Ik zou zelf graag meer 'harde SF' hebben willen lezen in de bundel, maar de SF-verhalen die erin stonden vond ik interessant. Het was leuk om een mooi overzicht te krijgen van wat er in het fantastische genre aanwezig is in Nederland en ik vloog door de bundel heen. De hele serie Ganymedes beveel ik van harte aan. Deel 17 komt deze zomer uit en wordt vast ook weer een heel goede bundel!