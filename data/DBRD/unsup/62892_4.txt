Het boek stond hier al jaren in de kast, de leesclub van Hebban was de perfecte aanleiding om het boek nu eindelijk eens te lezen.

Anna Karenina speelt zich af in Rusland, eind 19e eeuw, een tijd van grote maatschappelijke veranderingen in de Russische samenleving.

Verschillende (liefdes)verhalen vinden naast elkaar plaats. Het verhaal van Anna, die een buitenechtelijke relatie begint met Wronski en daardoor buiten haar maatschappelijke kring wordt geplaatst, haar zoontje niet meer ziet en steeds ongelukkiger wordt. Het verhaal van Dolly, die accepteert dat haar man buitenechtelijke relatie 's heeft om zo haar gezin bij elkaar te houden. En over Lewin, die twijfelt over zichzelf, vele maatschappelijke vraagstukken, en over zijn huwelijk met Kitty, waar hij uit liefde mee getrouwd is.

Belangrijke thema's in het boek zijn politiek, het geloof, de dood (al of niet zelfgekozen), leven in de stad of op het platteland en de rol van de vrouw.
Vooral dit laatste thema roept wel vragen op. Waar de man ongestraft overspel kan plegen, komt het de vrouw, Anna in dit geval, duur te staan.
De vraag is, heeft Tolstoj dit geschreven vanuit zijn tijdsperspectief, of is het moralistisch bedoeld, een aanklacht tegen de overspelige vrouw?

Hoewel ik sommige delen ietswat langdradig vond, heb ik erg genoten van het verhaal en ben ik blij dat ik het boek eindelijk gelezen heb.