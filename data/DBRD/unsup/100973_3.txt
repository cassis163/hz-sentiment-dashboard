Afscheid van Clouds Frome is het eerste boek van Goddard dat ik lees. Mijn verwachtingen waren hoog gespannen omwille van de recensies op de achterflap: zelfs Herman Brusselmans (!) noemt Goddards boeken topliteratuur en Vrij Nederland spreekt gewaagt van "de grootmeester van de plot". Helaas vroeg ik (!) me tijdens het lezen af of ik de Konsalik of Cookson onder de thrillerauteurs in handen had. Toegegeven: het boek leest vlot weg, de plot zit ingenieus in elkaar en is bij wijlen spannend... maar van het hoofdpersonage kreeg ik de kriebels. Wat een malloot! Wat een watje! Zonder enige kritische zin neemt hij elke insinuatie voor waar aan en zo komt hij in genante situaties terecht.

Dus topliteratuur zou ik het niet noemen. Wel een onderhoudend boek dat zich -gezien de tijd en de kringen waarin het afspeelt- prima leent om tijdens de kerstperiode te lezen. Een beetje Muzak op de achtergrond, wat sneeuw buiten, het haardvuur aan en voor je het weet is het nieuwjaar.