Samenvatting van het verhaal
Het jaar 1991. Julia Carroll, studente journalistiek aan de University of Georgia, verdwijnt op 19- jarige leeftijd. Nu, 24 jaren later is haar lichaam nog altijd niet gevonden. De familie Carroll is door deze gebeurtenis uit elkaar gevallen.
Dit gezin had een hechte band en ook al maakten de zusjes af en toe ruzie (wat wil je met 3 meiden in huis), de samenhorigheid was er wel inderdaad aanwezig.
Toen Julia verdween bleven ze allemaal verweesd achter en ieder ging een beetje zijn eigen weg. De politie deed ook al niet veel moeite om hen echt daadwerkelijk te helpen en hulp vragen aan de FBI was uitgesloten.
Vader Sam heeft zelfmoord gepleegd omdat hij het na een aantal jaren allemaal niet meer aan kon en mama Helen is hertrouwd. Lydia was het huis uit gevlucht en heeft niet zo’n geweldige tijd gehad mede door drugsgebruik. Ze heeft zich volledig herpakt en runt nu een zaak en heeft een 17 jarige dochter Dee en haar buurman Rick met wie ze een relatie heeft.
Claire bleef een beetje verweesd achter totdat ze Paul Scott leert kennen met wie ze nu al 18 jaren getrouwd is.
Op dit moment wordt er een meisje van 16 jaar vermist, Anna Kilpatrick en met weemoed moet Claire aan haar zusje denken.
Claire, nu 38 jaar wacht op haar man in een bar. Als ze weggaan, worden ze overvallen en wordt Paul vermoord. Deze moord komt op het nieuws en Lydia kan haar geluk niet op.
Als ze na de uitvaart thuis komt, staan er politieagenten en een man van de FBI aan haar huis. Er was een poging gedaan tot inbraak tijdens de dienst. Vooral Claire, verlamd van immens verdriet, is zeer geschokt door dit gebeuren maar wanneer ze een inventaris moet maken van alle goederen vindt ze dingen op Paul’s computer die het daglicht niet mochten zien. FBI agent Nolan stelt heel vervelende vragen en ze vraagt zich dan ook af wat hij hier te zoeken heeft bij een gewone inbraak.
Ze worstelt met haar geweten en vraagt zich af of ze met dit alles naar de politie moet gaan. Daar treft ze de zakenpartner Adam Quinn van haar man aan die met aandrang iets eist van haar.
Dan opent ze de doos van Pandora en uiteindelijk besluit ze om haar zus Lydia een sms te sturen, degene die ze al 18 jaar niet meer heeft gezien maar waarvan ze weet dat die haar ter hulp komt.
Samen gaan ze op zoek naar antwoorden en vallen van de ene verbazing in de andere. Als dat nog niet genoeg is vallen ze in de handen van een van de ergste psychopaten die er rond loopt. Claire moet alles op alles zetten om hem te kunnen verschalken.
Claire heeft een luxe leventje geleid maar komt nu in zo’n penibele situatie terecht dat ze echt op zichzelf moet vertrouwen en dat vraagt enorme wilskracht omdat er meerdere factoren in dit boek meespelen en wie kun of mag je wel vertrouwen? Is ze echt in staat om dit tot een goed einde te brengen zonder dat er nog meer slachtoffers vallen?
En wat is er nu feitelijk met Julia gebeurd?


Beoordeling
Dit boek is een stand alone. De hoofdstukken worden verteld vanuit het perspectief van Sam, Claire en Lydia. Sam, een vader die een dagboek bij houdt waarin hij alles noteert wat er de laatste jaren is voorgevallen, hoe hij intens bezig was naar het zoeken van Julia’s moordenaar en hoe hij uiteindelijk door zijn immense verdriet dood gaat. Deze hoofstukken zijn zeer prachtig geschreven en immens ontroerend.
De andere hoofdstukken worden afgewisseld door de gebeurtenissen die Claire en Lydia meemaken.
De eerste hoofdstukken zijn een soort verkenning maar eens je doorhebt wat er zich afspeelt kun je het boek moeilijk aan de kant leggen.
Sommige beschrijvingen van de moorden zijn echt niet voor mensen met een gevoelige maag of mensen die totaal niet van dit soort dingen houden, het is met momenten echt gruwelijk. Ik weet dat dit onderwerp van vrouwenmishandelingen eentje is dat zich overal ter wereld afspeelt en waarbij er heel veel misbruik wordt gemaakt van het internet, dit is ook wat Slaughter wil aantonen in dit boek maar het had ietsje minder horrorachtig gemogen naar mijn mening.
Niettemin bouwt de spanning zich op en dat blijft zo tot aan het einde van het boek, zoals voorheen gezegd, een boek dat je niet opzij kunt leggen omdat je doodgewoon moet weten hoe dit alles gaat aflopen.
Het is niet alleen het spanningsgehalte dat je meesleurt in dit boek maar ook zijn het de vele emoties van pijn, liefde, ongeloof en vriendschap die je zo ontroeren.
Het mooie eraan is dat er toch nog zoiets bestaat als zusterliefde! Er worden heel veel herinneringen opgehaald uit hun jeugd, zowel de trieste toestand rond hun zusje als ook soms grappige dingen.
Ik geef dit boek 4 sterren