Het Vaticaan wordt al eeuwenlang omgeven door list en bedrog. Verborgen onder monnikspijen en onder kardinaalsmutsen bevinden zich vlijmscherp geslepen messen.

Verborgen voor de vele duizenden toeristen op het Sint-Pieterplein, achter de dikke muren, spelen zich smerige spelletjes af, die vaak alleen maar het geld van de Vaticaanse banken als doelwit hebben.

Dit alles blijft al jarenlang fascinerend materiaal voor vele schrijvers. David Hewson is één van deze schrijvers. Hij beschrijft heel gedetailleerd het huidige Rome en neemt de lezers mee naar vele bekende toeristische bezienswaardigheden. Ook de moorden worden gruwelijk tot in de kleinste details beschreven. Het ingenieuze plot wordt langzaam ontrafeld waardoor het boek spannend blijft tot de laatste bladzijde.