Wereldwijd werden al bijna 50 miljoen exemplaren van zijn thrillers verkocht, en dus mag Harlan Coben zich met verve tot de succesvolste auteurs in het genre rekenen. Naast talloze afzonderlijke verhalen heeft hij ook een serie opgebouwd rond de figuur van Myron Bolitar, ex-basketbalvedette bij de Boston Celtics, ex-undercoveragent bij het FBI, en nu sportagent en selfmade detective. In de originele versie verscheen Tegenwerking al in 1996, maar de Nederlandse vertaling komt nu pas voor het eerst op de markt.
Tijdens de voorrondes van de US Open wordt toptennisster-op-retour Valerie Simpson doodgeschoten. De politie verdenkt Duane Richwood, een jong zwart tennistalent en een beschermeling van Myron Bolitar. Net voor haar dood heeft Valerie geprobeerd Myron te contacteren, en dat intrigeert hem zodanig dat hij zijn eigen onderzoek start. Hij ontdekt dat Valerie ooit een verhouding had met de zoon van een senator, maar dat die jongeman toen ook neergeschoten werd. Waarom werden beide geliefden vermoord, en waarom zit er vijf jaar tussen beide moorden? Myron bijt zich in de zaak vast, maar stuit overal op een muur van stilzwijgen, niemand laat het achterste van de tong zien. Hij wordt tegengewerkt en bedreigd, tot zijn eigen verbazing zelfs door de familie van de slachtoffers...
Tegenwerking is een vlotte, onderhoudende en spannende thriller, geschreven voor een breed publiek. De complexiteit van de plot is zo precies gedoseerd dat het verhaal de beginnende thrillerlezer kan verleiden tot meer en tegelijk de ervaren fanaat voldoende weet uit te dagen. Opvallend zijn de amusante, gespierde dialogen en de personages die allemaal net iets perfecter zijn dan de gewone sterveling. Myron Bolitar is een intelligente man met een goed hart en flexibele morele principes die sterk doet denken aan Raymond Chandlers Philip Marlowe, maar dan in een opgewektere versie. Esperanza, zijn bloedmooie en superefficiënte secretaresse, houdt zich in haar vrije tijd bezig met rechtenstudies en worstelen, en uit zich meestal in korte volzinnen die bol staan van de gortdroge humor. Win, zijn beste vriend en tegelijk beschermengel, is een steenrijke belegger maar ook scherpschutter en een dodelijk efficiënte gevechtskunstenaar die nooit aarzelt om zijn talenten te gebruiken. En als Myrons adembenemende vriendin Jessica in de tribune van het Arthur Ashe Stadium verschijnt, heeft vrijwel niemand nog oog voor de aan gang zijnde tennismatch.
Ook al zijn de personages breed uitgesmeerd en barsten de dialogen van het testosteron, Tegenwerking houdt de lezer van begin tot einde in de ban. Harlan Coben houdt een stevig ritme aan, de humor gaat nooit vervelen, en het speurwerk is realistisch en met stijgende spanning opgebouwd om uit te monden in een verrassend slot.
Onze kennis van de menselijke psyche gaat er met dit boek niet op vooruit, de psychologische benadering blijft oppervlakkig. Toch krijgen de voornaamste personages genoeg "ziel" om er van te gaan houden en om ze gauw te willen terugzien. Dat Tegenwerking bij momenten al wat gedateerd overkomt, is slechts een kleine domper op het leesplezier.