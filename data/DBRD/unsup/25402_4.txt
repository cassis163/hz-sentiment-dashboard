Leef hygge, breng de Deense kunst van geluk in je leven door Johnny Jackson & Elias Larsen

Oh wat een mooi boek. En hoe passend bij dit jaargetijde. Op de zetel, onder een dekentje, heb ik lekker liggen genieten.

Als je niet onder een steen hebt geleefd afgelopen jaren dan heb je ongetwijfeld al van hygge gehoord, via ontelbare boeken en artikelen allerhande. Voegt dit boek dan nog iets toe? Ja!
Dit is een boek vol inspiratie en geweldig mooie afbeeldingen. Leg je gsm even weg en geniet van deze hartverwarmende prentjes op papier. (Ik kreeg zowaar zin om ze uit te knippen en op te hangen of een collage van te maken of…)

Dat doet dit boek met je: het geeft goesting (om het even met een Vlaams woord te zeggen). Goesting om een boswandeling te maken, marshmallows te roosteren, bordspelletjes te spelen,.. Leef hygge bevat leuke knutselideeën, lekkere recepten, gezellige filmtips, en keiveel mooie afbeeldingen zoals ik al schreef. Je kan direct aan de slag gaan om je leven net dat tikje extra te geven in deze gure koude, grijze dagen.

Door dit boek besefte ik dat ik best al hygge leef (scrabble spelen, picknicken, sterrenkijken,…) en dat dat niet saai of ouderwets is maar helemaal hip momenteel (applaus voor mijzelf). En je wordt er gelukkig van, dat is natuurlijk de belangrijkste reden: allemaal hygge!