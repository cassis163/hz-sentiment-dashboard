Ze heeft het weer gedaan onze Karin Luiten. Haar tiende kookboek “De vrolijke tafel” gaat niet alleen over feestjes maar is ook een feestje. Zeg maar rustig een feest. Een stevige dikke hardcover met een gewicht van bijna een kilo vol met feestrecepten voor elke dag. Het tiende boek in het tiende jaar van haar bestaan als culinair journaliste en kookboekenschrijfster. Feestelijker kan het niet.
De recepten zijn allemaal voor vier personen met uitzondering van het buren- en kerstdiner. Die zijn voor zes personen. Je kunt de hoeveelheden simpel vermenigvuldigen of delen en de gerechten uit de verschillende hoofdstukken ook heerlijk combineren met elkaar.

Het boek begint met tips voor een gezellig etentje of een fijn feestje c.q. een hapjesparty en die tips brengen je al direct in de stemming. Eten met elkaar is leuk en het kan absoluut stressloos verlopen. Allemaal een kwestie van planning en niet zo moeilijk doen. We weten ondertussen wel dat het motto van Karin is: “kleine moeite, groot plezier” en ook nu weer zie je dat in alle recepten terug.
Er zijn mensen die dit boek op hun wensenlijst voor het Sinterklaasfeest hebben gezet. Dat is natuurlijk heel leuk en ze zullen er met de feestdagen die nog volgen en nog vele keren daarna veel plezier van hebben. Maar op het Sintfeest zitten ze op de standaard hapjes te kauwen terwijl ze, naast alle zoetigheid, ook gevulde kreeftpaprikaatjes, kleine glaasjes courgettesoep met geitenkaas of knapperige gehaktrolletjes met sesam op tafel hadden kunnen zetten. En dan hebben we het nog niet over de ham-kaas-minimuffins of de makreelrillettes en nog veel meer.
Nu gooi ik wel alles door elkaar hoor want het boek is keurig ingedeeld in hapklare hoofdstukken met allemaal een eigen thema. Met Kerst kun je het hoofdstuk Kerst kiezen maar kies je de Italiaanse pastaparty of de Curry Night voor de aankomende feestdagen dan zul je ook niemand horen klagen.

Handig is ook nu weer dat je kunt zoeken op hoofdstuk maar ook op ingrediënt. Het boek is overal voorzien van kleine tips en trucs, prachtige (smul)foto’s van Harold Pereira en fijne wijntips van Onno Kleyn. Uiteraard is er in het hele boek geen pakje of zakje te bekennen.
Vanaf nu gaan we weer eens gezellig en ontspannen eten met elkaar. Samen aan tafel zonder stress en met een feestelijk gevoel van samenzijn.
Het boek De vrolijke tafel is nu al mijn favoriete ‘Karin’ en voor mij kookboek van het jaar.

De recensie verscheen ook op www.culinette.nl