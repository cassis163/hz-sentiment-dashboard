Het boek begint met een epiloog waarbij Reve, de hoofdrolspeelster van het boek terecht staat in de rechtbank. Waarvoor wordt niet duidelijk, maar dat er iets erg is gebeurd dat voel je meteen. Daarna gaat het verhaal terug in de tijd en blijkt haar jongere broertje Justin overleden te zijn. Ze beeld zich in hoe hij zijn dood heeft moeten ervaren. Ook nu is het niet helemaal duidelijk hoe en waaraan hij precies is overleden. Toch voel je dat Reve zich schuldig voelt, is het haar schuld dat hij is overleden?

Reve raakt de weg kwijt en stopt met haar studie. Ze meldt zich aan bij het leger en gaat naar Syrië. In het leger heeft ze houvast, alles heeft duidelijke regels en grenzen en ze weet precies wat er van haar verwacht wordt. Ze voelt een sterke band met haar kameraad Frank en de andere uitgezonden militairen. Als ze terug komt mist ze dan ook die begrenzing en de veiligheid die het leger haar bood met alle gevolgen van dien.

Het is een zeer indrukwekkend verhaal dat vlot leest en knap geschreven is. Je kunt feilloos met de hoofdpersoon meevoelen ondanks dat ze dingen meemaakt die de doorsnee lezer in de verste verte niet meemaakt in zijn of haar leven. Het verhaal is gebaseerd op verhalen van militairen die Roanne van Voorst heeft geïnterviewd in combinatie met delen uit het non-fictieve boek Thank you for your service van David Finkel.

Lief van je is alles behalve een romantisch boek wat de titel zou kunnen suggereren, maar een boek over de heftige en harde waarheid van een jonge vrouw die veel te veel meemaakt in een korte tijd. Het verhaal knalt er meteen in en siddert nog lang na nadat je de laatste bladzijde hebt dichtgeslagen.