Historische romans zijn voor mij vaak niet ontspannend. Als grote geschiedenisliefhebber en cultuur studente, zijn deze boeken vaak een spelletje: 'zoek de fouten'. Historische fouten komen heel vaak voor in dit genre door slecht onderzoek of geen kennis over het onderwerp.
Wereldoorlog I is niet mijn grootste interesse, noch is mijn kennis hiervan het grootste. Al denk ik dat zelfs de grotere kenners in dit boek geen fouten zullen ontdekken. De voornaamste voorwaarde voor een historische roman is in dit boek zeker een fout. Het klopt. Op elk vlak.
Hierdoor bewonder ik deze auteur van harte. Je merkt dat hij een verhaal wilde vertellen omdat hij een boodschap over wilde brengen. De auteur wil jou als lezer vertellen over het leven van die tijd. Al ligt de focus ook op onderwerpen die de dag van vandaag aan bod zouden kunnen komen. Dat vond ik hartverwarmend. Mijn geschiedenishart was ook gerustgesteld en zo ontzettend dankbaar voor dit fantastische boek.

Wat dit boek zo uniek maakt is dat je als lezer volledig mee kan leven met de hoofdpersoon. Zelfs wanneer je vaak meer weet dan Driek, slaag je er toch nog in om al zijn emoties mee te beleven. Er waren zeer veel stukken die me naar de keel grepen.
Het is ook een emotioneel boek. Niet enkel is een oorlog een zeer gevoelig onderwerp, de auteur vertelt meer dan dat. We hebben allemaal onze 'veldslagen' in het leven en dat weerspiegeld dit verhaal zeer zeker. Het einde was voor mij ook het bewijs dat deze historische roman niet gewoon maar geschiedenis wilde delen.
Er zijn zeer zeker traantjes gevallen en ik heb ook momenten gekend waar ik met een grijns op mijn gezicht zat te lezen. Het is oprecht een achtbaan waar je op zit, maar zo is het leven nu eenmaal.

Er zijn verschillende perspectieven aanwezig in het verhaal: Driek en dan zijn zus. In deel twee krijgen we veel minder het perspectief van de zus aan bod. Dat vond ik een beetje jammer want ze was een zeer karaktervol personage.
Elk personage is zeer uniek. Hier en daar gelijkenissen omdat het toch over familie gaat. Het was mooi om te zien hoe Driek er alles aan deed om niet zoals zijn vader te worden, en dat eigenlijk voor een stukje toch al was.
Je kon ook wel verschillende eigenschappen per personage plaatsen. Het viel mij op dat er veel volle karakters zaten onder de nevenfiguren. Ontzettend aangenaam ook want hierdoor voelde het verhaal veel rijker dan die 300 pagina's.
Driek is een personage met veel kanten. Ik denk dat zijn meest memorabele moment is wanneer hij tijdens een test besluit om modder te maken met zijn eigen urine. Het was uiteraard bittere ernst, maar ik heb me er rot mee gelachen.

Op vlak van setting verdient deze auteur ook zeker een pluim. Het begin van de twintigste eeuw wordt zeer mooi uitgebeeld in dit boek. Zelfs de stukken tijdens de veldslagen waren heel mooi aangekleed.
Die setting zorgde er uiteraard voor dat de sfeer van het verhaal ook goed zat. Anders zou het nooit zo'n emotioneel boek geworden zijn. Voornamelijk die 'lege kamer' kreeg in de loop van het verhaal een heel donkere en speciale sfeer. Terwijl het simpelweg om een slaapkamer ging. De auteur wist dit zeer mooi aan te kaarten.

De schrijfstijl is zeer vlot en toegankelijk voor een historische roman. Het is geschreven met een zekere zachtheid. Kort maar krachtig. Terwijl je in het genre weleens merkt dat er veel metaforisch gehanteerd wordt.
Ik vond het soms wat lastig dat niet alle talen vertaald werden. Het gaat nu maar over Frans en Duits, maar ik kan me voorstellen dat door enkele lezers dit als onaangenaam ervaren kan worden. Wat mij wel opviel was dat Driek van gebrekkig Duits naar een vlotte mond leek te gaan. Waardoor ik niet goed begreep hoe het kon. Er is wel een gedeelte in het verhaal dat de verklaring zou kunnen bieden, maar dat wordt niet echt vermeld.
Wat ik zeker een meerwaarde vond was dat er op een bepaald moment ook een soort artikel geplaatst werd met de schrijfstijl die toen gehanteerd werd. Zeer bijzonder. Dat bracht toch net de geschiedenis een stukje dichterbij.

Ik heb zo ontzettend genoten van dit boek. Het idee dat ik het nooit meer voor de eerste maal zal kunnen lezen, breekt mijn hart.
Dit is oprecht een boek dat ik iedereen kan aanraden. Zeker als je op zoek bent naar een historische roman waarin de feiten kloppen en die je oprecht meeneemt.