Waar zal ik beginnen? Dit is werkelijk een ontzettend mooie roman die zich afspeelt in Australië en alle potenties heeft voor een verfilming. En de opmaak…...eerst maar een korte samenvatting.
Het boek begint met Alice als klein meisje van negen jaar. Alice groeit op in een afgeschermde wereld niet ver van de zee vandaan. Ze heeft een gewelddadige vader en een te lieve moeder die opgaat in de wereld van de bloemen. Alice krijgt thuisonderwijs en wordt ver weg gehouden van de boze buitenwereld.
Dan slaat het noodlot toe en Alice komt bij haar grootmoeder June te wonen. Door omstandigheden heeft ze haar oma nog nooit ontmoet. De kleine Alice is getraumatiseerd. June heeft een bloemenbedrijf waarin vooral authentieke bloemen geteeld worden en vangt vrouwen op die op de een of andere manier een nieuw thuis nodig zijn. Alice leert hier de taal van de bloemen te spreken voor de dingen die te moeilijk zijn om uit te spreken.
Haar oma June houdt de waarheid achter voor Alice en als zij, inmiddels volwassen, hier achter komt vlucht ze weg van het bloemenbedrijf en komt in de Australische binnenlanden terecht. Ze gaat aan de slag als parkopzichter en hoopt het verleden achter zich te kunnen laten en een nieuwe toekomst op te bouwen.
Maar ook hier wordt Alice niet gelukkig en ze verlaat deze prachtige, dramatische plaats. Lukt het haar vrede te sluiten met het verleden en met open blik aan de toekomst te beginnen?
Dit boek heb ik in één adem uitgelezen, het is een prachtig verhaal waarin de zoektocht naar haar familie en de geschiedenis centraal staat. Een boek vol leugens, verdriet maar ook moed en veerkracht. Elk hoofdstuk begint met prachtige tekeningen en de uitleg van de bloemen. De gebeurtenissen en gevoelens staat in relatie met de betekenis van deze bloemen. Dit geeft een extra dimensie aan deze roman. In alle opzichten een prachtig boek, een erg mooi verhaal en een bijzondere vormgeving. Dit boek mocht ik lezen van het team Luitingh-Sijthoff waarvoor hartelijk dank.