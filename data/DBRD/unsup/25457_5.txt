Er zijn van die boeken die zo snel mogelijk gelezen moeten worden; Tweestrijd is zo'n thriller. Want een thriller, eigenlijk is het zelfs zoveel meer dan dat!
Linda weet vanaf de eerste bladzijde een beklemmende sfeer op de lezer over te brengen door het personage van Hanna, slachtoffer van huiselijk geweld. De eigenschappen van slachtoffer en dader zijn zeer goed uitgewerkt, zoals het constante loyaliteitsconflict waarin slachtoffer zich t.o.v. de dader bevindt en hoe moeilijk het is los te komen van de dader.
Tweestrijd laat je vanaf de eerste pagina op het puntje van je stoel zitten van spanning, angst en medeleven.

Tweestrijd gaat over een voor de buitenwereld geslaagd echtpaar. Axel heeft een goede baan als gynaecoloog en het lijkt zijn vrouw Hanna voor de buitenwereld aan niets te ontbreken. De eerste indruk van Axel is er voor de buitenwereld één van een sympathieke, charismatische man. Anderen zien echter niet hoe hij zijn vrouw mishandelt, bedreigt en geweld aandoet. Axel en Hannah krijgen nieuwe overburen. Zij, Sonja, is rechercheur. Hij, Maurice, is advocaat. Axel verbergt echter dingen uit zijn verleden. Spelen deze dingen/personen een rol in het heden? Sonja heeft tijdens haar werk als rechercheur een partner, maar is deze wel zo betrouwbaar als zij altijd dacht? Alle personages en verhaallijnen komen mooi samen en er wordt een goede spanning opgebouwd. Ook al speelt toeval soms een rol; nergens wordt het verhaal ongeloofwaardig. Tweestrijd is een boek dat je van begin tot einde in z'n greep houdt.

Hoe vaak komt het niet voor dat auteurs na een flitsend debuut geen goed of een minder goed tweede boek afleveren? Bij Linda Jansma is dit zeker niet het geval. Tweestrijd is een boek dat de hoogste beoordeling verdient. Caleidoscoop was al zeer goed. Tweestrijd vond ik nog beter. Door de beschrijvingen van huiselijk geweld, iets dat helaas in werkelijkheid vaak voorkomt, is het een boek dat onder je huid kruipt en je als lezer constante rillingen bezorgt.