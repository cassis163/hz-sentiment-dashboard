Esmée Evers is de hoofdpersoon in deze heel erg leuke feelgood roman van Iris Houx.

Esmée is redactieassistente bij Moo Moo Media en werkt voor het tijdschrift Go Glam!. Als haar vriendin Jasmijn de functie van redacteur krijgt bij Go Glam!, is Esmée not amused. Jasmijn wordt haar bazin. Esmée heeft haar vriendinnen, Jasmijn, Dominique en Mei-Lan, een leugentje verteld, namelijk dat ze zelf redacteur is. Hoe gaat ze dat oplossen? “Jasmijn! oh ja: ik heb gelogen over mijn functie.” Zullen we even wat gaat eten? Heb jij ook zo’n zin in een broodje ham met dikke, vieze, vette leugensaus?” (blz 69)

In het boek maken we verder kennis met diverse personen.

Esmée heeft een beste vriendin, Andrea, sinds haar negende. Bij haar kan Esmée altijd terecht. Andrea heeft fraaie quotes in het verhaal.

Esmée heeft ook een vriendinnengroepje waar ze tegenop kijkt. Ze zijn succesvol, hebben geld, mooie kleding, tassen en schoenen. Ze hebben het voor elkaar in de ogen van Esmée. Maar zijn het wel haar echte vriendinnen?

Hugo is het vriendje van Esmée. Ze wonen niet samen maar Esmée wil dat wel heel graag. Hugo is makelaar maar het vinden van geschikte woonruimte schiet niet echt op.

Esmée ontmoet Rik op een vergadering voor het dorpsfeest waar Andrea haar mee naar toe heeft genomen voor wat afleiding vanwege het gedoe op het werk van Esmée. Rik is een jeugdliefde van Esmée.

Als Esmée mee mag met Jasmijn naar Parijs voor een interview met BN-er Kiona, een populaire reality-ster die op het punt staat in het huwelijk te treden met rapper Jay-Nay, ontstaat er een bizarre situatie waar Esmée getuige van is. Ze handelt naar eer en geweten en neemt een beslissing.

Het is mooi om te zien hoe Esmée zich ontwikkeld van een onzekere persoonlijkheid, beetje chaotisch en die geen idee heeft hoeveel capaciteit ze bezit, naar een zelfbewuste vrouw die voor zichzelf opkomt, bereikt wat ze wil en het ook gaat regelen. Vertrouwen in jezelf, dat is zeker een boodschap in dit verhaal.

Scoop! is geschreven vanuit ik-perspectief. Je beleeft, denkt en doet alles vanuit Esmée. Al vanaf de eerste pagina wordt je meegesleurd in het verhaal. Je valt er echt middenin. Na de proloog ga je een aantal weken terug in de tijd om op ongeveer driekwart van het boek weer terug te komen naar de situatie van het begin. Zonder dat het overigens verwarrend wordt.

Ik geef Scoop! vijf sterren omdat ik het boek met een glimlach (en soms hardop gelachen) gelezen heb. De schrijfstijl is prettig en met heel veel humor geschreven. Soms wat over de top maar dat vond ik juist leuk. Ik ga Scoop! zeker nog een keer lezen. Er zitten zoveel hilarische dingen in, leuke woorden, zinnen en gekke situaties dat je gewoon niet alles kan onthouden.

Wat fijn dat Scoop! zo’n dikke pil is, met 447 pagina’s is het lekker lang genieten (alhoewel, toch nog te snel uit naar mijn zin…).Een aanrader!