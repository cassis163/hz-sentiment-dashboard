Jodie Bentley heeft verschillende aliassen in gebruik. Ze is een zwarte weduwe en verslijt bij voorkeur rijke oude mannen bij de vleet. Ze is niet te beroerd om de mannen een handje te helpen, ze vermoordt ze, hoe sneller na het huwelijk of wijziging van het testament hoe beter.
De politie begint twee sterfgevallen toch wel heel verdacht te vinden en start een onderzoek naar de ongrijpbare Jodie of Julie of hoe ze op dat moment ook heet.
Die heeft meer problemen dan ze zelf weet want bij een onenightstand met een verkeerde man, heeft ze een koffer met geld meegenomen en nog iets anders. Blijkt dat geld toch wel maffiageld te zijn zeker. Nu heeft ze dus een huurmoordenaar achter zich, maar ze weet het nog niet.

Er zitten in dit boek ook weer enkele draadjes van het vorige boek die nog niet afgehandeld waren, zoals de verdwijning van een seriemoordenaar en uiteraard ook weer de zeer persoonlijke verdwijning van de vorige vrouw van Roy Grace. Terwijl hij gelukkig met Cleo en Noah leeft, staat hem in zijn persoonlijke leven een verandering te wachten.

Ik vond dit toch weer een erg sterk boek in de reeks en eerlijk gezegd zou ik er vrede mee hebben indien de reeks na dit boek zou ophouden. Nu enkele draadjes afgerond zijn zou het wat mij betreft kunnen. Aan de andere kant ben ik natuurlijk wel fan van Roy Grace. Ik ben gewoon bang dat zoals met iedere reeks er op een bepaald moment sleet op komt en dan kan je toch beter op een hoogtepunt stoppen.