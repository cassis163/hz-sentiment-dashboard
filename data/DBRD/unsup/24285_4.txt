Haar eigen verhalenbundel is nu al even uit, maar uitgeverij Tinteling Romance heeft met deze auteur een topper binnengehaald! Tamara Haagmans is een geweldige aanvulling in het schrijfteam en zal menig hart sneller laten kloppen en knieën laten knikken...

Lot uit de Loterij neemt je mee naar een eiland waar dromen uit kunnen komen, gunt je een kijkje in het leven van een beroemde ster en laat je spanning en sensatie beleven in een pretpark. Deze drie verschillende verhalen gaan over de levens van jonge vrouwen die op zoek zijn naar die ene kans in hun leven. Wanneer ze stuk voor stuk op hun eigen manier eens echt voor zichzelf kiezen met alle enge kanten die erbij horen, hebben ze het lot niet meer in de hand en wordt hun hart geheel overhoop gehaald. De drie mannen die ze tegenkomen - stuk voor stuk een beetje bad, maar aan de andere kant zoooo fijn - weten wel hoe ze menig vrouwenhart sneller kunnen laten kloppen en laten hen voelen welke gevoelens er bij de liefde horen… maar durven de jonge powervrouwen deze nu eindelijk ook eens eerlijk uit te spreken?

Hoewel de verhalen stuk voor stuk uniek zijn, staan ze bol van het grijpen van uitdagingen, kansen die misschien maar een keer te nemen zijn - letterlijk en figuurlijk - en… nou ja, op deze manier weten de hoofdpersonages hun eventuele wederhelft toch om hun vingers te winden. Het vergt heel wat moed en daadkracht, en ze komen erachter dat liefde niet altijd is wat je er zelf van maakt in je hoofd, maar ze hebben uiteindelijk toch de stoute schoenen aangetrokken en die ene keuze gemaakt: ga ervoor, er is niets te verliezen! Of toch wel…?

Het leuke aan deze verhalen is dat ze op het eerste gezicht verschillend lijken, en natuurlijk zijn ze dat ook; tot je eenmaal verknocht raakt aan de personages en plotseling enkele bekende bijpersonages voorbij ziet komen in de verhalen die na het eerste spetterende verhaal volgen. Ook hebben de hoofdpersonages meer gemeen dan ze denken: ze willen eindelijk hun dromen waarmaken, ze zijn stiekem op zoek naar iemand die hun leven compleet maakt, en raken verrast door de streken van Cupido... Ellen had nooit gedacht dat haar gedurfde inzending voor De Ervaring van je Leven zou winnen, Niki stapt in het diepe door zich op te geven voor de strijd om de dubbelganger van superster Donna D te worden in haar zoektocht naar een nieuwe baan, en Lexi heeft niet eens de kans gehad om in het diepe te springen: zij werd door haar ietwat bijdehante actie alsnog verkozen als winnaar. Het enige wat ze wilde winnen was tijd, maar niet dit!
Hoe dit afloopt.. dat kun je lezen in dit geweldige zwijmelboek!

De liefde is eigenlijk gewoon een loterij op zich: hoeveel kansen je hebt is van tevoren niet te voorspellen, maar als je dan het gouden, winnende lot te pakken hebt, ben je een winnaar voor het leven!

Auteur Tamara Haagmans heeft een prettige, vlotte pen die behalve met inkt ook met humor en een flinke dosis girl power is gevuld. Haar schrijfstijl leest fijn en laat je continu snakken naar meer. Mij heeft ze in ieder geval om!