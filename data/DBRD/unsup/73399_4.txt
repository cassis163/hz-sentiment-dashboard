Dit was een boek uit een serie van vijf boeken die ik ooit op de middelbare school voor de literatuurlijst Engels heb gekregen. In die serie, de BlackBirds, zaten de klassiekers als ‘Catcher in the Rye’ van Salinger en ‘Lord of the Flies’ van William Golding, die ik toen ook gelezen heb, maar dus ook dit boek, waar ik toen niet aan toegekomen was.
Nu ik het boek inmiddels uit heb, kan ik zeggen, dat dat wel jammer is. Dit boek past zonder twijfel ook in het rijtje memorabele titels. Het is een beklemmend verhaal over de Noordierse jongeling Cal, die tegen wil en dank vast komt te zitten tussen de IRA en de liefde voor Marcella, wiens man door diezelfde IRA is doorgeschoten. Het boek geeft een perfect beeld van het grauwe bestaan in het provinciestadje in Ulster, dat wordt verteerd door de strijd tussen de katholieke Ieren en de protestante ‘Engelsen’. Het verhaal leest als een trein en laat haarscherp de twijfels en dromen zien van de jonge Cal en het wordt dramatisch als hij verliefd wordt op de vrouw, wiens man hij heeft helpen vermoorden.
Geen vrolijk boek dus, dit werkje van MacLaverty, maar indrukwekkend is het zeker.