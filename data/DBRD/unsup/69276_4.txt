De verhalen van Opa Eik is een prachtig boek, vanbinnen en vanbuiten, vol magie en fantasie en mooie illustraties. Het is sprookjesachtig, fabelachtig en soms zelfs wat filosofisch. Ik heb als volwassene genoten van de avonturen die broer en zus Maya en Guus beleven als ze in de geheime put afdalen en op de rug van Grizzlybeer Humbertus naar Opa Eik op zoek gaan. Hij is een eeuwenoude boom die kan praten en zingen, hij kent alle talen en kan herinneringen bewaren. Een ontzettend oude en wijze “grootvader” dus. Het verhaal zit vol nog meer wonderlijke figuren. Zo heb je onder andere de Pratende weg, het Yoghurtjongetje en het Vanillemeisje.

Dit boek is geschikt voor kinderen die van spannende en betoverende verhalen en werelden houden en die gevorderde lezers zijn, aangezien het hier en daar wel een klein beetje ingewikkeld is.