Definitie thriller van wikipedia: Een thriller (afgeleid van het Engelse to thrill, in vervoering brengen) is een spannend misdaadverhaal waarbij de klemtoon ligt op actie en gevaar. Het onderscheid met een whodunit ligt erin dat de schurk al vóór de ontknoping bekend is. Het doel is de lezer of kijker voortdurend in spanning te houden.
Rusteloos land is ondanks de vermelding literaire thriller geen thriller te noemen. Er is weinig actie en pas aan het eind van het boek komt er gevaar en spanning bij kijken. Ongeveer 40 blz van een ruim 250 blz tellend boek, dus geen voortdurende spanning.
Wat dan wel? Een origineel verhaal over de 12-jarige Steven die op zoek naar het lichaam van zijn op 11-jarige leeftijd vermoorde oom Billy en de verveelde en veroordeelde kindermoordenaar, die in de gevangenis zit.
De manier waarop de auteur de personen, omgeving en situaties omschrijft geven de indruk dat dit verhaal zich 40 of 50 jaar geleden afspeelt totdat opeens een (misplaatst) zinnetje over Harry Potter opduikt. De manier waarop Steven neergezet wordt is dubbel, zijn overwegingen komen volwassen over maar Steven's brieven lijken geschreven door een kind van 7 of 8.
Ondanks dat het verhaal af en toe wat kabbelend voortgaat toch een behoorlijk onderhoudende roman.