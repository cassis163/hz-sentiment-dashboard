Wanneer psychologe Ellen Roth een patiënte krijgt die doodsbenauwd is voor de 'Zwarte Man' en die even later spoorloos verdwijnt, zet ze alles op alles - zelfs haar eigen carrière - om te achterhalen wie die vrouw is en voor wat of wie zij zo bang is. Ze wordt achtervolgd, gestalkt, verdenkt haar collega en later haar vriend van betrokkenheid, maar zet door. Wanneer de identiteit van de patiënte eindelijk wordt achterhaald, blijft de lezer stom geslagen en huiverend achter.

'Trigger' is het debuut van Wulf Dorn. Hij is taaldocent en therapeut en behandelt psychiatrische patiënten met taaltherapie. Zijn achtergrond maakt dat hij weet waar hij het over heeft. Daarnaast ziet hij kans om deze psychologische thriller een zinderende diepgang mee te geven waardoor je als lezer alleen maar gebiologeerd verder kunt lezen en Ellen volgen op haar zoektocht naar de vermiste vrouw. De vaardigheden van Dorn met taal blijken uit elke bladzijde van dit boek; huiveringwekkend spannend en een plot die niet helemaal onverwacht kwam maar heel goed opgebouwd werd met nog een gruwelijke twist in de laatste bladzijden.

Na dit prima debuut heeft hij in korte tijd nog een aantal psychologische thrillers geschreven, die allen net zo enthousiast zijn ontvangen. Op naar de bieb dus voor een volgende dosis spanning!