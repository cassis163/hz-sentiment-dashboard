In ‘Naar het crematorium’ komt de opa van Tim te overlijden. De kaft en de binnenkaft vertonen een prachtige foto van een urnenmuur met Tim en zijn buurmeisje Marlies erin getekend. In het boek worden fictie met feiten afgewisseld en kunnen de lezers zich identificeren met de personages. Het boekje vormt een mooi handvat voor ouders, verzorgers, docenten of professionals om schoolkinderen een antwoord te bieden op prangende levensvragen of ter voorbereiding van een daadwerkelijk afscheid van een dierbare. Het lijkt me zelfs mogelijk dit boek als materiaal voor een spreekbeurt te gebruiken, mocht dat onderwerp toegestaan zijn.

Tim is dol op zijn opa. Hij is al een tijdje ziek en komt te overlijden. Tim en zijn ouders zijn verdrietig en er komt een mevrouw op visite. Zij regelt de uitvaart. Tim vraagt waar Opa nu is en wanneer hij wordt begraven. Opa is in het uitvaartcentrum, daar gaan ze ’s avonds langs en hij wordt gecremeerd. Tim rijd wel eens langs dat crematorium. Hij kan zijn nieuwsgierigheid ’s middags, wanneer zijn moeder de enveloppen schrijft, niet bedwingen en fietst er samen met Marlies, zijn buurmeisje, heen. Ze kijken bij aankomst naar binnen en zien een soort bioscoopzaal. Ze worden betrapt door Tineke, zij werkt er en hun ouders worden gebeld. Ze mogen een uurtje blijven en Tineke geeft een rondleiding en verteld ondertussen aan Tim over de normale gang van zaken in het crematorium.

Twee mooie foto’s van de familiekamer en de zaal maken de rondleiding beeldend. Aan de oven en de as zijn ieder een apart hoofdstuk geweid. Tim en Marlies stellen al hun vragen en overpeinzingen. Af en toe is het verhaal best spannend of zelfs eng en wordt dan afgewisseld met een grapje om het ijs te breken. Alles omtrent de crematie komt aan bod, zelfs waar de as in bewaard kan worden, in urnen of sieraden. De opa van Tim wilde graag verstrooid worden op zee.

Naar het crematorium is in 2014 uitgebracht door Uitgeverij Scrivo Media, het boek beslaat 29 bladzijden en is o.a. bij Scrivo Media te koop. De prachtige foto’s zijn gemaakt door John Voermans.

/Lmcmr