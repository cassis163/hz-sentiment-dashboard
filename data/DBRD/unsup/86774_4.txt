Ongewenste kinderloosheid is nog vaak een taboe in Nederland. Hoe kan dit als er steeds meer gevallen zijn van ongewenste kinderloosheid en organisaties voor lotgenoten vele aanvragen krijgen tot contact?

Ik zelf ben helaas ongewenst kinderloos door kanker. Ik kreeg op mijn 27e baarmoederhalskanker dat per toeval werd ontdekt en een baarmoederbesparende operatie was niet mogelijk.
Ik leef, maar mijn dromen en perspectieven zijn mij afgenomen.
Lange tijd heb ik niet aan rouwen kunnen toekomen door lichamelijk herstel en bijkomende gebeurtenissen, en nu ben ik eindelijk bijna in de buurt van een rouwproces.

Ik ben op zoek geweest naar artikelen en boeken die mij kunnen helpen bij de verwerking van dit verschrikkelijke verlies.
Alles wat ik wilde was moeder worden, en nu dat niet meer kan zal ik moeten nadenken over een nieuwe toekomst.

Lange tijd heb ik mij heel alleen gevoeld. De omgeving om je heen wordt zwanger en ineens lijkt alles maar over baby’s te gaan.

Maar ik ben niet alleen. Mede dankzij dit boek en online artikelen, weet ik dat ik niet de enige ben die voorbij de hoop moet leven. Dat ik niet alleen ben met dit verschrikkelijke verdriet. Dat ik ook een moeder ben, maar alleen geen kinderen heb. Want een moeder zal ik ook altijd zijn.
Ik ben niet alleen en dat is waar onder andere dit boek over gaat.

Het zijn ervaringsverhalen van mensen die net als ik en vele anderen iets verschrikkelijks hebben meegemaakt en die erkenning en herkenning zoeken.
Ook is dit boek uitermate geschikt voor mensen in de omgeving van ongewenste kinderlozen. Het beschrijft op een vrij duidelijke wijze wat helpt en niet helpt. Wat je wel of niet zou kunnen of moeten doen. Het creëert begrip.
En dat is een heel belangrijk gegeven.

Voor een ieder die te maken heeft met ongewenste kinderloosheid en twijfelt of je dit boek zou moeten lezen, pak het op en lees het als je er klaar voor bent.
Niets moet, alles mag.

Een hele kleine kanttekening wat voor mij dit boek soms wat lastig maakte om te lezen, waren de ervaringsverhalen. De ervaringsverhalen die in dit boek staan hebben vooral te maken met ongewenste kinderloosheid na meerdere behandelingen en vruchtbaarheidsproblemen.
Alhoewel het verdriet van ongewenste kinderloosheid gelijk is, ben ik zelf nog steeds op zoek naar iemand in mijn eigen situatie.
Die heb ik tot op heden nog niet gevonden.
De mensen in deze verhalen, hebben helaas vaak lange trajecten in het ziekenhuis achter de rug en diverse pogingen, terugplaatsingen e.d.
Bij mij was alles met 1 onvoorkomelijke operatie voorbij.
Geen tijd om te kunnen wennen aan de gedachte dat ik nooit zwanger zou kunnen worden. Geen hoop.
Voor mij was het soms heel lastig mij daarom te kunnen verplaatsen in de verhalen die gingen over de trajecten die doorlopen waren. Die heb ik zelf niet meegemaakt.