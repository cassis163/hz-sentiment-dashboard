‘Just because something exists in your fantasy and dreams, doesn’t mean it isn’t real!’ Die zin vind je wanneer je informatie over Patty van Delft zoekt. De 34-jarige schrijfster heeft haar fulltime baan als docent opgezegd om te gaan schrijven. Niks is mooier, zegt zij, dan even te ontsnappen aan de werkelijkheid en jezelf te verliezen in een wereld met magie, helden en draken. Maakt Patty met Zij die hoort, deel 1 van de Drägan Duma-serie, dit waar?

Jill leidt een eenzaam bestaan. Haar moeder is om het leven gekomen bij een auto-ongeluk en haar vader heeft ze nooit gekend. Ze is werkelijk wees en woont in een kraakpand. Om het leven toch draaglijk te maken, is ze gek op lezen, vooral fantasyboeken, die haar letterlijk weg halen uit het nare leven dat ze leidt. Dan opeens ziet ze op het veld waar ze vanuit haar kamer op uitkijkt een draak. Ziet ze dat nou goed? Wanneer Jill polshoogte gaat nemen, ontdekt ze Drägan Duma. Een wereld, parallel aan onze wereld, waar mensen samen met draken leven en waar magie normaal lijkt te zijn. Een wereld met mensen die de normale wereld beschermen tegen de komst van de morbiden. Jill blijkt onverwachts af te stammen van de drägannymare en wordt opgeleid tot drakenridder. En dan blijkt ze ook nog eens voor te komen in vier profetieën. Kan Jill Drägan Duma en onze wereld redden?

‘Jezelf verliezen in een wereld met magie, helden en draken’, Patty had het niet beter kunnen verwoorden. Vanaf pagina 1 ben je meteen opgezogen in het verhaal. Het trieste leven van Jill grijpt je bij de keel. Hoe ze zich toch staande weet te houden, terwijl ze eigenlijk niets meer heeft dan haar fantasywereld. Hoe ze zich staande probeert te houden, terwijl ze zich niet meer durft te hechten. De problematiek van deze dame en de kracht die ze onbewust uitstraalt pakken je en laten je niet meer los.

Wanneer je samen met Jill naar Drägan Duma reist, ben je meteen verliefd. De wereld die Patty geschapen heeft, is bijzonder. Het doet middeleeuws aan en de draken maken het helemaal af. Je zou hier bijna zelf willen wonen. Er is geen internet, laptop of mobiele telefoon, maar er is zoveel te doen en te beleven, dat vervelen er niet in zit. Dat is vooral ook goed voor het verhaal, want dat zorgt ervoor dat het nergens in kakt.

Jill heeft het niet makkelijk in Drägan Duma. Ondanks dat ze hartelijk ontvangen wordt, worstelt ze nog steeds met haar problemen. En niet alleen zij, ook Skylar, die duidelijk gevoelens voor Jill heeft, kampt met zijn eigen problemen. Dat maakt dat het verhaal een andere vorm van liefde bevat. Niet het standaard: ik ben verliefd op je en doe er alles aan om je te krijgen, maar twee mensen die hun eigen problemen hebben en daarmee proberen te leven. Dat wekt sympathie voor de twee hoofdpersonages en zorgt ervoor dat je niks liever wil dan dat ze uiteindelijk toch een stel worden.

Over Zij die hoort raak je niet makkelijk uitgepraat. Erg leuk zijn bijvoorbeeld de conversaties tussen Jill en haar draak Libby. De draak is verbonden met Jill en kan dus ook haar gedachten lezen. De reacties van de draak op Jills gedachten laten je soms hardop lachen. Het is erg leuk dat Patty op deze manier humor in het verhaal verwerkt heeft.

De enige reden waarom Zij die hoort geen 5 sterren krijgt, is omdat de verwachtingen van deel 2 erg hoog zijn. Nu 5 sterren geven, zou geen mogelijkheid meer geven tot het aangeven van een beter prestatie voor deel 2. Toch, Zij die hoort is een geweldig boek. Het neemt je daadwerkelijk mee naar een wereld met magie, helden en draken. Gelukkig is deel 2 al uit, want na het dichtslaan van dit boek wil je nog maar één ding: doorgaan in het volgende deel.