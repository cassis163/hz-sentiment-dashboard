De eerste priesteres speelt zich af in de oudheid. Jacqueline Zirkee weet op een erg boeiende manier over de verschillende dorpen en stammen te schrijven die er op dat moment leven: het voelt alsof je er zelf bij was.

Inanna en Eridu (de twee hoofdpersonages) zijn erg interessante om over te lezen. Het is geen boek waar de spanning vanaf druipt, of waar je op het puntje van je stoel gaat zitten lezen om te weten hoe het verder gaat. Het is eerder een boek om op je dooie gemak te lezen, waarbij je helemaal ondergedompeld wordt in een oude wereld met een heel andere cultuur, waarbij je alles traag in je opneemt om een totaalvisie op die periode in de geschiedenis te verkrijgen. Het verhaal kabbelt rustig verder, maar het is zó interessant en goed geschreven dat je het boek onmogelijk kan wegleggen.

In het boek is er een mooi evenwicht tussen mythologie, cultuur en persoonlijke ervaringen van de personages. Alles komt net voldoende aan bod om een interessant boek te creëren waar alle type lezers hun gading in kunnen vinden.