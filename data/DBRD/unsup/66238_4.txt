Janine Burghout is, samen met haar man Albert, eigenaar van de in het Amsterdamse havengebied gelegen Club Mercury. Ze wonen met hun tienerdochter Nicole in een luxe villa in Amstelveen en hebben hun leven prima op de rails.

Op een dag wordt Albert vermoord. Voor de club. Het leven van Janine stort in. Ze vraagt zich af hoe het nu verder moet. Zo zonder haar man. Janine vraagt zich af of haar leven, en ook dat van Nicole, eveneens in gevaar is. Vooral als later ook nog een van haar medewerkers om het leven wordt gebracht. Want, zo weet Janine zeker, het heeft allemaal te maken met haar verleden.

Kwetsbaar, eerder uitgegeven onder de titel Caleidoscoop, is het thrillerdebuut van Linda Jansma. Het boek heeft feite twee verhaallijnen. De belangrijkste is dat van Janine. Het andere verhaal, waar minder uitvoerig bij stil wordt gestaan, is dat van rechercheur Mischa Vjazemski. Het is vanaf het begin duidelijk dat beide met elkaar te maken hebben. Maar hoe wordt pas in de loop, en vooral aan het eind, van het verhaal echt duidelijk.

Vanaf de allereerste pagina is het boek al boeiend. Ook omdat het eerste hoofdstuk er al voor zorgt dat je nieuwsgierig wordt naar het vervolg en wat er allemaal is gebeurd en gaat gebeuren. Daarnaast heeft het boek een prima spanningsopbouw en ook de personages zijn goed uitgewerkt. Het boek kent enkele wendingen waarbij het plot erg verrassend en onverwacht is.

Sterk is de schrijfstijl die door Linda Jansma gebruikt wordt. In overwegend korte zinnen weet ze de vaart erin te houden en het hedendaagse taalgebruik zorgt ervoor dat alles zeer realistisch overkomt. Het gebruik van twee verschillende lettertypes in de verhalen over Janine en Mischa is goed gekozen. Dat geeft duidelijkheid.

Zoals al eerder aangegeven, de uitwerking van de personages was goed. Maar sommige beschrijvingen over de jeugd van Vjazemski hadden wat minder uitgebreid gekund. Een deel daarvan is voor het verhaal niet noodzakelijk. Ondanks dit is Kwetsbaar een bijzonder goede thriller die moeilijk weg te leggen is.