Weergaloos. Supersnel. Explosief. Deze drie woorden prijken op de cover van alweer het derde boek van Christopher Reich. Mijn kennismaking met deze auteur. Met Het eerste miljard heeft de Amerikaan een heuse financiele-spionage-aktiethriller afgeleverd, waarbij de eerder genoemde 3 woorden de lading goed dekken.

Weergaloos? Het verhaal trekt je mee in een internationaal complot dat zijn weerga niet kent. Supersnel? Reich brengt je in korte hoofdstukken van de beursvloer in New York, via de Zwitserse bankwereld naar de meedogenloze onderwereld in Moskou. Explosief? Met aktie die nog het meeste doet denken aan de James Bond boeken van wijlen Ian Flemming.

John 'Jett' Gavallan, ooit US Airforce piloot, is de baas van Black Jet Securities, een internationaal opererende beleggingsbank. Zojuist heeft hij de lucratieve opdracht binnengehaald dat zijn leven zakelijk en financieel moet redden: Black Jet mag het vooraanstaande Russische Internet bedrijf Mercury Broadband naar de beurs brengen. Vanaf het moment dat Jett en zijn compagnon en vriend Grafton Byrnes het gevoel hebben dat er een luchtje zit aan de hele zaak, worden ze meegesleurd in een grensoverschrijdend, allesomvattend complot.

Het eerste miljard is een boek met veel, heel veel ingredienten. Reich heeft werkelijk niets aan het toeval overgelaten, zo gedetaileerd bouwt hij de spelers in het boek op. Inhoudelijk een erg goede thriller, maar op sommige momenten begint het me toch even te duizelen. Op elke pagina in het boek gebeurt wel iets, zonder dat je al direct het verband kunt leggen met de verhaallijn. De vele flashbacks waar Reich gebruik van maakt, maken het boek alles behalve een makkelijk boek. Maar als je je hoofd er bij kunt houden, dan heb je een boek waar de vonken vanaf springen.