‘Beschadigd’ is het thrillerdebuut van de Nederlandse Ika Gerritsen. Zij is copywriter, boekrecensent, verslaggever en ook actief als freelance journalist. Ika is geboren in Medemblik en woont momenteel in Alkmaar. Laten dat nou ook de plaatsen zijn die een rol spelen in haar debuut.

Een debuut waarin de hoofdrol is weggelegd voor Kirsten, zij is het hoofdpersonage in de twee verhaallijnen die het boek kent. De eerste verhaallijn situeert zich tijdens Kirstens jeugdjaren, we leren o.a. haar vriendinnen van toen kennen. Wat is er toen gebeurd dat de paniekaanvallen verklaart waar Kirsten nu mee te kampen heeft ? De tweede verhaallijn speelt zich af in het heden, Kirsten is ondertussen 24, heeft net haar vriend verlaten en is in het huis van haar overleden oma gaan wonen. Kirsten verhuurt een kamer aan Elise, en wat begon als een losse opmerking, lijkt plots op waarheid te berusten. Is de dood van Kirstens oma een ongeluk of is er kwaad opzet in het spel ?

‘Beschadigd’ is een vlot leesbaar boek, geschreven in duidelijke en eenvoudige taal. De opzet van het boek is origineel, maar bepaalde situaties en handelingen zijn vrij ongeloofwaardig. De proloog is spannend, dan kabbelt het verhaal helaas zo’n honderd blz verder (te lang voor een boek dat slechts 267 blz telt), uiteindelijk is het verhaal echt op gang, maar van echte spanning is nauwelijks sprake. Uiteindelijk volgt een onbevredigend einde.

Leesplezier 3, Spanning 3 , Originaliteit 4, Schrijfstijl 4, Plot 3