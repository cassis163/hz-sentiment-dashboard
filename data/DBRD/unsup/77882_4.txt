Het boek is anders dan ik op basis van de beschrijving verwacht had. ik had een spannende kat en muis achtervolging door de Verenigde Staten verwacht en dat is het niet. Het speelt zich eigenlijk maar in 5 staten af. Neemt niet weg dat het een indrukwekkend verhaal is over de gruwelen der slavernij en dat het een weergave is van één van de vele zwarte hoofdstukken uit de geschiedenis van de VS.
De zuidelijke staten kunnen de vergelijking met Nazi Duitsland gemakkelijk doorstaan. Met name het hoofdstuk North Carolina zou zomaar over joden kunnen gaan ipv over slaven.

Het boek bestaat uit vijf lange hoofdstukken die in een bepaalde staat (letterlijk en figuurlijk) spelen met in de hoofdrol een slavin die probeert te ontsnappen.
Daar tussendoor zitten kortere hoofdstukken die handelen over een bepaald personage, de oma van de slavin, de slavenjager, een arts, een vrouw wiens man voor de ondergrondse spoorweg werkt, de man met wie het hoofdpersoon vlucht en haar moeder geven per hoofdstuk meer informatie en achtergrond over wat er eerder in het verhaal gebeurd is.

Een boek over slavernij kan niet anders dan gruwelijk zijn, niet voor niks maakte ik de vergelijking met de nazi's en ik denk dat de slavenhouders en hun sympathisanten misschien nog wel gruwelijker waren dan de nazi's. Maar Colson Whitehead stipt ook die andere schande nog aan, de indianenmoord. De aarde in de VS is verzadigd door bloed. De VS komt er niet echt goed vanaf en dat is gezien de barbaarse bloeddorst en tirannie van een deel van de pioniers ook niet meer dan logisch.

Het leven van een slaaf, de angst op de vlucht en de hoop op een beter leven vormen de ruggengraat van dit boek. Het hoofdstuk waarin alles even koek en ei is is eigenlijk het minste, het verhaal gaat dan wat kabbelen, maar ook dat eindigt weer bloederig en dan gaat het weer los. Een beurtelings spannend en onthutsend boek vol evil personages over een inktzwarte gruwelperiode van de VS, believe the hype en zeker de moeite waard om te lezen.