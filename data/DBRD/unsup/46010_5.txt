Ontluistering is het tiende boek van Greg Iles, en op zijn eerste twee boeken na, verschenen ze allen in een Nederlandse vertaling. Het is het tweede boek met Penn Cage als hoofdpersonage. Het eerste, Het stille spel, verscheen zes jaar geleden.
Penn Cage is, na de dood van zijn vrouw, teruggekeerd naar zijn geboortestad Natchez, Mississippi, waar hij zijn tijd vult met het schrijven van boeken en het zitting hebben in de schoolraad van de locale middelbare school. Wanneer het bericht verspreid wordt dat een van de leerlingen dood en waarschijnlijk misbruikt is gevonden aan de rand van de stad, vraagt zijn goede vriend Drew Elliot Penn om zijn advocaat te worden. En terwijl alle sporen in de richting van Drew wijzen, blijft Penn geloven in zijn onschuld. Hij beweegt hemel en aarde om zijn onschuld te bewijzen, want de openbare aanklager wil deze zaak zo snel mogelijk achter de rug hebben om de rust in het stadje te laten terugkeren. Of spelen er andere belangen?
Het eerste wat opvalt als men dit boek begint te lezen, is de degelijke, vlotte vertelstijl van de auteur. Een aangenaam lezende stijl waarin de achtergrondinformatie bij beetjes wordt verwerkt, zodat het nooit saai wordt en bijna constant blijft boeien.
De tweede indruk betreft de opbouw van het verhaal: beetje bij beetje wordt de nodige informatie vrijgegeven, en met elk brokje extra informatie, ziet het er telkens minder rooskleurig uit voor de hoofdpersonages, waarbij je als lezer telkens weer verbaasd en zelfs geschokt achter blijft. En toch verliest het verhaal nooit zijn geloofwaardigheid.
Greg Iles maakt van zijn personages met ongekend gemak levensechte figuren, hun kleine gebreken inbegrepen. De locaties worden met even grote zorg uitgetekend en gebruikt. De auteur kent de plaatsen van de feiten in dit boek als zijn broekzak, want hij resideert er al vanaf zijn jeugd. Dit blijkt ook uit de doeltreffendheid waarmee hij de problemen van een zuidelijk provinciestadje tekent en typeert: de verloedering van de jeugd; het contrast en de vooroordelen tussen blank en zwart; het insijpelende druggebruik. Dit alles zorgt voor een ongelooflijk realischtische achtergrond en diepgang; die een stevige basis vormt om het verhaal op te bouwen.
Tot slot is er nog het plot dat briljant wordt opgebouwd. Vanuit het simpele gegeven (de vondst van een dood meisjeslichaam) wordt het plot naarmate er meer feiten het daglicht zien, alsmaar groter en groter, en deint het uit tot een zwarte wolk die het einde van het stadje kan betekenen.
Dit boek verdient alle superlatieven die men maar kan bedenken. Alle noodzakelijke ingrediÃ«nten zijn aanwezig. Ze worden door meesterkok Greg Iles perfect gedoseerd. Het resultaat is een kwalitatief hoogstandje dat ales heeft wat een boek moet hebben: pakkend, maatschappijkritisch, ongelooflijk goed verhaal, degelijke sfeerschepping, vlot leesbaar, vol spanning en actie, meeslepend verteld. Kortom een meesterwerk van een harde thriller die, onbegrijpelijkerwijs, verstopt gaat achter een omslag die de schijn wekt een literaire thriller te zijn. Jammer, want hierdoor zal een groot deel van de doelgroep het boek waarschijnlijk missen.