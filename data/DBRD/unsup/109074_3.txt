Het badwater was inmiddels al bijna helemaal afgekoeld, maar ik moest en zou dit boek uitlezen. Het Juvenalis dilemma van Dan Brown (meest bekend van De Da Vinci code) is een nagelbijter tot het eind, als je je tenminste kunt inleven in de typische, overschreeuwende Amerikaanse actie.

Ik heb in ieder geval erg genoten van het verhaal dat draait om een supercomputer van de NSA (National Security Agency) die vastloopt op een schijnbaar niet te kraken code. Susan Fletcher is de briljante cryptologe die zich samen met haar collega's ontfermt over dit probleem. Haar verloofde David wordt door haar baas naar Spanje gestuurd voor een op het eerste oog simpel klusje. Spanning, sensatie, verrassende wendingen, een beetje romantiek, maar helaas een voor mij voorspelbaar einde. Toch knap dat Dan Brown het desondanks voor elkaar heeft gekregen dat ik uiteindelijk glimlachend in een koud bad de laatste pagina omsla.

NB: Wat misschien nog wel de grootste verrassing van dit boek is, is de code op de laatste bladzijde. Aan de lezer om deze te kraken. Ik moet eerlijk toegeven, ik kwam er niet uit en heb de oplossing op internet opgezocht...