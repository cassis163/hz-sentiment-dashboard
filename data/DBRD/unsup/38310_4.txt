Benissa begint met een wat voorafging; deze tweede thriller van Philip Le Bon is immers een rechtstreeks vervolg op Sara, zijn debuut. Eerst even een waarschuwing: deze terugblik naar het eerste deel van het vierluik De Mooie Moorden is echt onvoldoende als je Sara nog niet gelezen hebt. De boodschap of het advies luidt dus: beginnen bij het begin. Deze serie speelt zich af in het milieu van de farmaceutische industrie.

De hoofdrol in deze nieuwe thriller is weggelegd voor Benissa, Nessy voor de intimi. Zij is een bloedmooie zwarte huurmoordenares, die lijdt aan een posttraumatische stressstoornis. Nadat ze jarenlang als jong meisje in een instelling zat opgesloten, komt Benissa tevoorschijn in Londen. Ze wil zich wreken op het leed dat haar werd aangedaan. Tot er iemand opduikt, die een belangrijke rol in haar verleden gespeeld heeft. Vanaf dat ogenblik wil Benissa haar uiterste best doen tijdens de zoektocht naar de ontvoerde Sara, de dochter van Sir Gordon Harris, de CEO van een farmaceutisch bedrijf in Londen. Maar leeft Sara nog wel?

Benissa is opnieuw een dikke pil; dit keer bijna 450 pagina’s gevuld met actie, spanning, emoties en zeker niet te versmaden: een flinke portie psychologie. In deze thriller gaat auteur Le Bon weer niets of niemand uit de weg en ramt hij er onbevreesd op los. Aanvankelijk krijg je een gedetailleerde, historische terugblik op het leven van Benissa en de gruwel die ze als kind beleefd heeft. Dit is van belang om het verdere verloop van haar acties en houding te kunnen volgen. In het laatste deel van dit boek krijg je het verdere verloop van het verhaal rond de vermiste Sara, waarbij de verhaallijn rond Benissa als vanzelfsprekend ingelast wordt. De auteur daagt je als lezer uit om steeds je uiterste best te blijven doen om niet af te haken, omdat de razende snelheid erg hoog ligt. Hou er rekening mee, dat het af en toe wel even iets te veel kan worden en de geloofwaardigheid in de gevarenzone belandt.

Uitgeverij Lannoo is vooral bekend voor non-fictie maar wil ook zijn fictielijn verder uitbouwen. In dit kader is het binnenhalen van Philip Le Bon een meesterlijke zet. Ook zijn auteursnaam, een pseudoniem voor Filip Vandenbon, is een ernstige aanwijzing dat men aan een internationale doorbraak denkt. Le Bon verwijst zowel naar de hertog van Bourgondië Filips de Goede, als naar Simon le Bon, frontman van de Britse popgroep Duran Duran. Frankrijk en Engeland, zijn hiermee gewaarschuwd!

Deze onconventionele auteur bewijst met Benissa dat hij zeker geen eendagsvlieg is en bevestigt duidelijk zijn geslaagd debuut. De lancering van Naomi, het derde deel, is voorzien na de zomervakantie van dit jaar.