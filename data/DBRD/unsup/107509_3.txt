Rick Verhagen groeide op in een klein dorpje en verhuist begin jaren 90 naar Amsterdam. Als klein jongetje wordt hij gepest om zijn rode haren en heeft hij een moeilijke jeugd. Liefde en warmte ontbreken die tijdens zijn jeugd ontbreken, probeert hij op te vullen met het Amsterdamse uitgaansleven.

De biografie van Verhagen is vanaf het moment dat je het boek openslaat een stortvloed aan gebeurtenissen. Vanaf zijn jeugd maakt hij de meest bizarre dingen mee, de grote omschakeling vindt plaats wanneer hij in Amsterdam gaat wonen. Daar komt hij uit de kast en begint hij te werken als barman, pornoacteur en komt hij in aanraking met drugs. Tegelijkertijd is hij nog steeds bezig met het verwerken van zijn jeugd. Allemaal elementen die ervoor zorgen dat hij steeds meer verdovende middelen gaat gebruiken om de leegte op te vullen.

Beroemd wil hij worden, nog meer aandacht. En die krijgt Rick, hij vliegt letterlijk de hele wereld over: Ibiza, New York, San Fracisco. Hij is stripper, danser, barman, speelt in pornofilms. Op een huisfeestje van een producent in San Francisco zit iedereen aan de crystal meth, ze vragen of Rick ook wil. Wanneer hij een trek neemt van een glazen pijp, weet hij nog niet dat die drugs de rest van zijn leven zal veranderen.

De impact is enorm, dopamine giert door zijn eigen lijf. Na zijn eerste hijs is Rick drie dagen lang wakker en feest en sekst hij aan een stuk door. Maar ook Tina, de ‘schuilnaam’ van crystal meth, kan Rick niet gelukkig maken en de enige oplossing is meer drugs te nemen. Wanneer hij terug komt in Nederland en er achter komt dat een dealer daar de drugs ook verkoopt, kan hij zijn geluk niet op. Zijn uitkering en het geld dat hij zwart verdient, gaat op aan de drugs.

Wanneer je eenmaal aan deze biografie begint, kun je niet stoppen met lezen voor je het boek uithebt. Verhagen heeft een sterk reflectievermogen en dat is maar goed ook. Het lijkt namelijk alsof hij twee levens tegelijk leeft, zo weinig slaap heeft hij nodig. Doordat de auteur tussen zijn biografie door veel reflecteert op de oorzaken van zijn drugsgebruik, versterkt hij een genuanceerde beeldvorming van de werking van de drug.

De manier waarop Verhagen uiteindelijk afkickt, getuigt van een enorme wilskracht. Hij kickt af op eigen houtje omdat groepstherapie niet helpt, die zitten volgens hem alleen maar “te azen op tips hoe hij Tina inspoot” en de therapeut bij verslavingszorg vroeg na tien minuten wie Tina eigenlijk was, ‘zijn vriendin’? Zijn boek is niet alleen een enorme overwinning voor Rick zelf, die inmiddels is afgekickt, maar ook voor mensen die momenteel lijden aan een drugsverslaving. Crystal Meth wordt steeds meer gebruikt binnen de gay-scène met alle gevolgen van dien. Deze biografie laat zien wat voor impact drugs kan hebben op je leven, en kan dienen als inspiratie om ook hulp te zoeken. Daarmee is het niet alleen een geslaagde weergave van een zeer moeilijke tijd, maar dient het ook ter preventie en inspiratie.