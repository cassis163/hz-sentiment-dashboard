Is het wel wat voor mij?
Ik had Stuk van jou al voorbij zien komen in de mail van Zomer & Keuning waarin vier boeken werden gepromoot die dit najaar uit zouden komen. Alles of niets! (Gillian King) en Blijf bij mij (Jennifer L. Armentrout) waren voor mij no-brainers. Die móést ik lezen! Onverminderd (Rebecca Yarros) mocht ik voor publicatie al lezen en is mogelijk zelfs het beste boek dat ik heb gelezen dit jaar. Maar dan had je nog Stuk van jou, het debuut van Sophie Jackson. Hoewel ik weet dat bijna alle New Adult boeken die Zomer & Keuning op de Nederlandse markt brengen toppers zijn, was ik een beetje terughoudend met Stuk van jou.

Dit ligt vooral aan het feit dat er enorm wordt gepromoot met "voor fans van Orange Is the New Black". Ik heb de eerste twee seizoenen gezien, maar ik vind de serie niet zo geweldig als de meeste anderen die ik ken. Voor mij werkt die sticker op het boek dus averechts, maar toch bleef ik twijfelen; het is tenslotte wel een New Adult van Zomer & Keuning. Toen vroeg Dagmar of ik het boek wilde lezen en een quote aanleveren, en gezien je deze recensie nu leest kun je het vast al raden: ik zei ja. Het leuke is dat Dagmar mij al goed genoeg kent dat ze het boek al had opgestuurd voordat ze mijn reactie terug had, haha. Wil jij nu ook graag weten of het boek mij uiteindelijk wel of niet goed bevallen is?

Ook voor niet-fans van Orange Is the New Black
De proloog lokte direct, maar toen begon hoofdstuk één en begon ik te twijfelen. Heethoofdige mannen die vrouwen als lustobject zien terwijl ze in de gevangenis zitten. Dit toont zich ook in het ruigere taalgebruik. Hmm... nee, dat trok mij niet. Vervolgens vroeg ik mij af hoe Sophie Jackson een boek van 400 pagina's kon schrijven over een ontluikende liefde in de gevangenis. Máár, het is haar gelukt een fantastisch verhaal te schrijven en ik ben er van gaan houden. Ja, het verhaal is absoluut wat ruiger en ruwer dan de meeste andere New Adults die ik heb gelezen, maar zelfs als je geen fan bent van Orange Is the New Black kun je dit boek geweldig vinden!



400 pagina's? Geen probleem!
Wat is er dan zo goed aan? Laat ik beginnen met de schrijfstijl; het verhaal leest namelijk heerlijk weg. Dan hebben we de personages, die je voor je gaat zien in vlees en bloed en al snel ga je helemaal met ze meeleven. Het verhaal zelf zit ook goed in elkaar, maar bevat, in tegenstelling tot vele andere New Adults, veel meer personages en verhaallijnen. Al blijven Kat en Carter natuurlijk wel het middelpunt. Dit gaf het boek meer diepte, en ondanks dat het boek 400 pagina's lang is, vlieg je er doorheen.

Direct wanneer Kat en Carter elkaar ontmoeten wordt er spanning op een realistische manier opgebouwd. De aantrekkingskracht en chemie spat van de pagina's af, maar wordt absoluut niet overhaast. Veel kan ik niet over het verhaal kwijt zonder dat ik spoilers weggeef, maar je kunt mij geloven als ik zeg dat het verhaal divers is, dat de verschillende verhaallijnen zorgen voor een interessant boek en dat Kat en Carter nog lang door je hoofd zullen spoken. Het behandeld thema's als angsten overwinnen, iemand binnenlaten, criminaliteit, vooroordelen en discriminatie.

A pound of flesh
Wat ik ook leuk vind is dat de originele titel zoveel betekenis heeft. Dit is helaas verloren gegaan in de vertaling, maar goed, ik zou een boek met de titel "Een pond vlees" ook niet zo snel oppakken dus ik snap waarom ze voor Stuk van jou hebben gekozen. De originele titel is namelijk A Pound of Flesh en verwijst direct naar The Merchant of Venice (Shakespeare). Het komt dusdanig terug in het boek dat ik het een fantastische titel vind en ontzettend passend.



Riley en Max
Hoewel ik wel had verwacht dat nog één bepaalde wending in het boek zou voorkomen met betrekking tot het feit dat het verboden is om een relatie aan te gaan met een gedetineerde, was het niet erg dat die wending er niet kwam. Ik had hem stiekem wel verwacht, maar het verloop van het verhaal was verder goed te verklaren. Het enige dat ik echt jammer vond aan het boek is het feit dat Riley op een gegeven moment niet meer terugkwam in het verhaal. Riley is een bijpersonage waar ik onverwacht een bepaalde band mee heb gekregen en die ik nog graag wat vaker terug had willen zien komen. Heel stiekem had ik nog de hoop dat - toen ik zag dat er een tweede deel in de serie komt - dat Riley de hoofdrol zou spelen, maar ik snap dat ze uiteindelijk heeft gekozen voor Max. In Stuk van jou leren we Max kennen als de beste vriend van Carter met een heftig verleden en een grote drugsverslaving.

Conclusie
Carter zal niet mijn nieuwe book-boyfriend worden (ik ben niet zo van de tattoos en beanies, en ja uiterlijk speelt stiekem altijd wel een rol), maar dat maakt niet uit (zijn innerlijk is fantastisch). Stuk van jou is met haar 400 pagina's vernieuwend in het genre New Adult. Dit komt doordat het verhaal een stuk ruwer en rauwer is, en het bevat meer actie en spanning. Waar in de meeste New Adults die ik heb gelezen het voornamelijk draait om alleen een man en een vrouw, vind je in Stuk van jou meer bijpersonages die een grotere rol spelen. Voor meer actie, ruwere personages en meer verhaallijnen moet je écht bij Stuk van jou zijn. Geinig feitje: Stuk van jou begon als Twilight fanfiction.

Deze recensie verscheen eerder al op Reviews & Roses
(www.reviewsandroses.nl)