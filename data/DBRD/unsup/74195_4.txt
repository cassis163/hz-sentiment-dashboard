‘Die ene plek onder de zon’ is een bundel van twee boeken die al eerder (2003) in een Nederlandse vertaling zijn verschenen. Het eerste boek heet ‘Verrukkelijke verrassing’ en het andere ‘Explosieve gevoelens’. Deze uitgave leent zich perfect voor een zorgeloze zomerdag van luieren en genieten.

In ‘Verrukkelijke verrassing’ wordt Nathan Powell onaangenaam verrast bij zijn terugkeer na een zakenreis. In zijn prachtige huis treft hij namelijk een onaangekondigde gast aan: Jackie McNamara, een beginnend schrijfster. Jackie heeft het huis in goed vertrouwen gehuurd van haar neef Fred, maar neef Fred blijkt niet te vertrouwen te zijn! Met de smoes dat het huis van Nathan een paar maanden wegens zijn afwezigheid bewoond kon worden, heeft hij Jackie fiks laten betalen voor die paar maanden. En nu blijkt de eigenaar helemaal niet van plan te zijn geweest om zo lang weg te blijven. Neef Fred is uiteraard in geen velden of wegen meer te bekennen. Nathan wil Jackie eigenlijk meteen uit zijn huis verbannen maar dat laat Jackie niet gebeuren. Ze weet hem over te halen om haar een paar weken te laten blijven om aan haar manuscript te werken. In ruil voor het bereiden van alle maaltijden. Met tegenzin aanvaardt Nathan dat aanbod. Al snel blijkt dat de twee zich erg tot elkaar aangetrokken voelen maar Nathan is niet van plan dat tot uitdrukking te laten komen. Hij is namelijk een pietje precies, alles moet georganiseerd en gepland worden. Voor een vrouw is al helemaal geen ruimte in zijn leven, hij vindt zichzelf niet geschikt voor een relatie. Jackie houdt van onverwachte dingen, het kan haar niet gek genoeg zijn. Een georganiseerd leven: nooit van gehoord! Ze heeft vele talenten, begint dan ook aan veel dingen maar maakt nooit iets af. Het is voor haar erg belangrijk dat ze haar manuscript afkrijgt en kan verkopen. Ze heeft, vindt ze, iets aan haar familie te bewijzen, of aan Nathan?

In ‘Explosieve gevoelens’ reist de beste vriend en compagnon van Nathan, Cody Johnson, af naar Phoenix, Arizona. Daar, midden in de woestijn, wordt een schitterend vakantiecomplex gebouwd. Cody is net als Nathan architect, hij heeft het complex ontworpen en gaat in Phoenix controleren of de werkzaamheden naar verwachting verlopen. Dat blijkt zo te zijn want daar is Abra Wilson de verantwoordelijke ingenieur voor. Zij werkt voor Thornway Construction, een bedrijf dat geleid wordt door Tim Thornway. Abra werkte eerst voor zijn vader maar na zijn overlijden werkt hij voor Tim. Dit wordt haar laatste klus voor Thornway Construction, na deze grote klus gaat ze voor zichzelf werken. Tussen Cody en Abra knettert het voortdurend, ze zijn het nooit met elkaar eens en het geruzie is niet van de lucht. Maar ja, van wrijving komt glans en soms ook vuur. En dat vuur laait hoog tussen hen op! Vooral Abra wil hun prille relatie zo zakelijk mogelijk houden. Ze heeft bij haar moeder gezien dat lange relaties geen standhouden, daarom wil ze liever ook niet aan een serieuze relatie beginnen. Alles wordt echter op scherp gezet wanneer blijkt dat er gesjoemeld wordt op de bouwplaats van het vakantiecomplex. Cody en vooral Abra zijn hun leven niet meer zeker!


Mijn mening: De twee boeken vormen samen een luchtig geheel wat prima past bij een zomerse dag ter ontspanning. De boeken zijn los van elkaar te lezen. De schrijfstijl van Nora Roberts is zoals altijd vlot en onderhoudend. De plot is in het tweede boek wat origineler dan in het eerste boek, maar beide boeken zijn prima geschreven, er wordt een vlot tempo gehanteerd in de verhaallijn. Al met al twee vermakelijke boeken om op een luie zomerdag van te genieten. En genoten heb ik, vier sterren derhalve.