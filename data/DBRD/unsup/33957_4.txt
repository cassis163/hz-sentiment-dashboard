Het is altijd moeilijk om een memoire, zoals Educated van Tara Westover, te reviewen. Je beoordeelt namelijk niet alleen een boek, maar ook iemands leven tot op zekere hoogte.

Puur als boek was dit een zeer 'aangename' ervaring. Ik luisterde naar de audioversie en ik heb me geen seconde verveeld. Als levensverhaal was dit boek bijna ongeloofwaardig... Zo rauw en hard waren de dingen die Westover vertelt over hoe ze opgroeide in een survivalistisch, mormoons gezin. Het was moeilijk om te aanvaarden en te vatten dat het fysiek geweld en de psychologische manipulatie die ze beschrijft, haar echt zijn overkomen.

Los van het belang van 'educated' te zijn, toonde dit boek voor mij vooral de kracht van familiebanden aan. Hoewel Westover verschrikkelijke dingen doormaakte als kind, bleef ze nog jaren en jaren nadien loyaal tegenover haar gezin, hopend dat er ooit misschien iets zou veranderen. Het was frustrerend, maar ook heel boeiend voor mij om te lezen hoe Westover omgaat met deze onvoorspelbare thuissituatie door excuses te blijven verzinnen voor het gedrag van haar ouders en broers, door bepaalde gebeurtenissen te minimaliseren en door de schuld bij zichzelf te zoeken. Deze hardnekkige loyaliteit was een herkenbaar aspect, dat ook lezers die in een heel andere omgeving zijn grootgebracht zeker tot nadenken kan stemmen.