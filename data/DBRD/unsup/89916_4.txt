Dit boek ‘Ordo Entia, openbaring’ valt onder het YA Urban Fantasy genre. Laat fantasy nou net één van mijn favoriete genres zijn dus ik prijs mijzelf gelukkig dat ik dit boek mocht lezen en recenseren voor Godijn Publishing en de schrijfster Esmeralda van Belle. Een geheim genootschap was bij mij gelijk al een trigger om dit verhaal te willen verslinden net als de mythische wezens die op de achterzijde van het boek genoemd worden. Op een gekke manier krijg ik gelijk altijd Harry Potter kriebels als ik zoiets lees. Maar ja als het aan mij ligt zoek in alles naar Potter vibes.

“De zon laat zijn rode stralen over de ontwakende aarde schijnen. De lucht is vochtig van de vroege ochtenddauw.”

Dit verhaal las voor mij in ieder geval heerlijk gemakkelijk weg. Esmeralda heeft wat mij betreft een fijne toegankelijke schrijfstijl voor zowel jong als ouder lezerspubliek. De indeling van het geheel in genummerde hoofdstukken houdt het overzichtelijk en maakt het de lezer gemakkelijk om zo nu en dan even een pauze in te lassen om vervolgens het verhaal weer vloeiend verder te kunnen lezen. Het inhoudelijk verhaal bevat afwisselende elementen van humor, verwondering, droevig, spanning, leerzaamheid, liefde en magie waardoor je je als lezer geen moment verveelt. De karakters die het belangrijkst zijn leer je stukje bij beetje kennen op een gedoseerde manier. Juist op die manier krijgt de lezer verbinding met de personages en kan zich meer inleven in het fantasierijke verhaal.

“Dapperheid betekent niet dat je geen angst hebt, maar dat je ondanks je angst doet wat het beste is voor anderen, niet alleen voor jezelf.”

Wellicht is het verhaal voor mij niet altijd even spannend en verrassend geweest. Toch heb ik zeker genoten van dit boek waarvan ik denk dat een grote groep YA liefhebbers hier ook helemaal weg van is. In het najaar komt als het goed is het tweede deel uit in deze serie en ik ben alvast enthousiast om uit de te vinden hoe het verder zal gaan met Ordo Entia en diens leden.