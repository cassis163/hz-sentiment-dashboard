Als Hannah via gezamenlijke vrienden Mark ontmoet is ze meteen onder de indruk. Haar heerlijke leventje in New York verruilt ze dan ook maar al te graag als Mark haar ten huwelijk vraagt. Zijn bedrijf DataPro is gevestigd in Londen en het is dan ook makkelijker om daar te gaan wonen.
Zijn knappe verschijning trekt overal de aandacht en als hij dan ook op een keer niet thuis komt van een geplande zakenreis naar New York gaan bij Hannah alarmbellen rinkelen. Wanneer hij haar uiteindelijk belt heeft hij van allerlei vage redenen waarom hij nog niet thuis is. Als Hannah navraag doet bij zijn bedrijf – zijn secretaresse Neesha – wordt het verhaal alleen maar dubieuzer en ze stort zich dan ook in Mark's verleden en stuit op dingen die hij haar nooit verteld heeft of gewoonweg gelogen heeft.
Hannah doet vreemde ontdekkingen waarvoor Mark dan weer plausibele verklaringen heeft. Maar klopt het wel allemaal wat hij zegt of is de waarheid nog steeds niet boven tafel?

Een goed opgebouwd verhaal waarin de spanning alleen maar toeneemt. Hannah neemt je bij de hand als verteller en beschrijft hun verhaal vanaf de ontmoeting, op een mooie manier verweven in de tegenwoordige tijd zodat de perspectieven qua tijd niet los van elkaar staan maar je leesbeleving vloeiend doorloopt. Mooie beschrijvingen zodat het geheel perfect te visualiseren is en je gretig wil verder lezen. Als doorgewinterde thrillerlezer zul je op momenten wel kunnen raden wat er gaat gebeuren maar de weg naar het einde zit vol bochten en kronkels. Het leest heerlijk weg en is dan ook binnen no-time uit!

Een andere waarheid, ja dat blijkt wel als je tussen de regels door kunt lezen hoe Mark een beetje in elkaar lijkt te steken.....

http://josesprakeloos.blogspot.nl/2016/05/lucie-whitehouse-een-andere-waarheid.html