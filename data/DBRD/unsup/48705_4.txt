‘Walker’ van Patrick Conrad begint met een gruwelijke beschrijving van een droom van hoofdpersoon Johnny Walker die kampt met een post traumatische stress syndroom na zijn paratijd in Rwanda. Deze gruwelijke dromen komen terug door het hele verhaal en schetsen het beeld van een eenzame man met een fijnzinnig karakter. Een man die al op jonge leeftijd door zijn moeder in de steek is gelaten en is opgevoed door zijn strenge alcoholische vader. Met name deze strenge opvoeding heeft hem doen kiezen voor een carrière als beroepsmilitair in de Congo. Een keuze die zijn leven heeft verwoest. Als hij dan ook nog zijn ex-vriendin Louisa vermoord in zijn bed aantreft, gaat het steeds verder bergafwaarts met hem.

Het enige contact dat hij, naast de psychische hulp, heeft zijn de klanten in zijn antiquarische boekenwinkel en zijn kroegmaatjes in het Griekse café Sikonos. Een bont gezelschap met ieder zijn eigen problemen en totaal verschillende achtergrond. Bijvoorbeeld Prinkler Wins, die leidt aan een soort omgekeerde Alzheimer waardoor hij bij elk woord dat hij hoort een encyclopedische voordracht geeft. Terwijl Walker onderduikt, wordt Commissaris Moermans op de zaak gezet. Met zijn olds mobile, zijn interesse voor kunst en elegante voorkomen is hij een vreemde eend in de bijt binnen het politiecorps en tegelijkertijd een soort verwantschap met Walker. Beiden zijn kunst en cultuurliefhebbers alleen het noodlot heeft Walker een totaal andere kant dan Moermans op gestuurd. Het boek heeft wel wat verwijzingen naar de verhalen uit de Griekse oudheid. Bijvoorbeeld de soort moeder-zoon relatie die Walker met prostituee Mustang Sally had ontwikkeld deed met sterk denken aan Oedipoes, maar ook zijn kroegmaatjes als het 12 koppige Griekse koor.

Het is een verhaal vol tragiek waarin Walker in een steeds verder neergaande spiraal terecht komt. Wie kan hij nog vertrouwen en welke rol spelen zijn vrienden uit de kroeg en de cafébaas van Sikonos en niet te vergeten de nieuwe liefde van Louisa? En wat te denken van de Griekse maffia en de vermogende familie van Louisa? Terwijl het net zich steeds dichter om Walker sluit, zindert de hitte in het Antwerpen van de jaren ’80 voort en krijgen we pas helemaal op het eind een antwoord op deze vragen in een voor mij volkomen onverwacht einde. Kortom: een bijzondere thriller en zeker de moeite van het lezen waard.