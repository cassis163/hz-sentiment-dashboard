Daria DeBianchi, openbaar aanklager probeert een jonge moordenaar, mamma's kindje, achter de tralies te houden. Ze werkt daarvoor samen met rechercheur Manny Alvarez en de twee krijgen een relatie. Net wanneer het lijkt te lukken om de jongeman achter de tralies te houden, geeft de moeder van de jongen haar een video die ze anoniem in haar mailbox gekregen zou hebben. Op de video is een stukje van een snuffmovie te zien. Een jonge vrouw die gemarteld wordt. Na onderzoek blijkt dat het lijk van de vrouw inderdaad een tijd geleden gevonden is, het onderzoek naar haar moord zit muurvast. Manny gaat op zoek naar andere slachtoffers en vindt er meerdere. Verontrustend wordt het wanneer dit gelinkt zou zijn aan een andere seriemoordenaar, Cupido genaamd. Die zit te wachten op uitvoering van de doodstraf, maar heeft vroeger Manny in het oor gefluisterd dat er een ondergronds circuit bestaat van hooggeplaatste mensen die snuffvideo's bekijken, live en er veel geld voor betalen. Hoe betrouwbaar is informatie van zo'n seriemoordenaar die er alles voor zou doen om aan de naald te ontsnappen.
Cupido is door C.J. Townsend, ook een officier van justitie, tot de doodstraf veroordeeld. Hij heeft nog een eitje met haar te pellen. C.J. heeft zelf ook zo haar geheimen en probeert te vluchten door ergens anders onder een andere naam verder te leven. Haar verleden en wat Cupido met haar gedaan heeft, achtervolgen haar tot in haar nachtmerries. Ze zal nooit veilig zijn.
Dit is een heel spannend boek dat snel vooruit gaat, doorspekt is met gruwelijke beschrijvingen. Ik heb deel 1 van deze reeks met C.J. Towsend ook gelezen, deel 2 had ik niet gelezen en dit is het derde deel dat eindigt met een onvoorstelbare cliffhanger. Nu moet ik de rest ook gaan lezen.