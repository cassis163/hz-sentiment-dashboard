Ieder kind maakt het mee, ieder kind herkent het en iedere volwassene voelt nog dat aparte gewiebel van wat eerst vastzat: een wiebeltand.

In dit vierkante prentenboek met vrolijk omslag heeft Elfje Floriene voor het eerst een wiebeltand. Floriene is een blij meisje dat een hele dag fluit, maar nu is ze een beetje bang. Bang dat die wiebelende tand zomaar verdwijnt, bang dat het pijn doet als de tand eruit gaat. Toch is ze ook blij, want ze gaat logeren bij twee vrienden. Draakje Donatius woont op een kasteel en Vosje Vigilius komt ook.
Floriene neemt een voetbal mee voor Donatius en hij heeft als gastheer heerlijke kaneelkoekjes gebakken. Floriene eet deze keer niet mee en durft niet te voetballen, die wiebeltand zit in de weg! De vrienden zijn bezorgd en vragen wat er is, ze willen haar opvrolijken.

Dit lieve verhaal over een herkenbare gebeurtenis bevat veel dialoog. Grappige stukjes tekst in een prettig ritme en korte zinnen worden afgewisseld met gedachten en vragen die tot lezen met verschillende stemmetjes uitnodigen.
De paginagrote, heldere en kleurige illustraties zijn getekend met veel aandacht voor details en gezichtsuitdrukkingen.
In het boek zijn niet alleen kaneelkoekjes gebakken, er wordt hiervoor ook een recept gegeven en er staat zelfs een knutseltip voor een tandenbewaardoosje op de binnenflap.

Een prentenboek dat ook zonder de tekst te kunnen lezen een duidelijk herkenbaar verhaal zal vertellen voor een kind vanaf ongeveer vier jaar. Kortom een prentenboek om in huis te halen en vaak voor te lezen!

Voor wie nog meer wil lezen over het leuke Elfje Floriene: Draakje Donatius heeft het koud en Draakje Donatius en de vergeten verjaardag.