Presentatrice en schrijfster Daphne Deckers schreef het essay Sterrenstof voor de Maand van de Spiritualiteit. Deze loopt van vrijdag 12 januari tot en met zondag 11 februari 2018. Het is een initiatief van KRO-NCRV en dagblad Trouw, in samenwerking met de Stichting Collectieve Propaganda van het Nederlandse Boek (CPNB) en Zin Magazine. Dit jaar is het thema “Opnieuw beginnen”.

In vogelvlucht beschrijft Daphne de verschillende fases in het ouderschap, meestal aan de hand van anekdotes. Toch ligt de nadruk op het moment waarop haar kinderen Alec en Emma het huis uit gaan en ze gedwongen wordt om echt los te laten. Wat opvalt aan het boekje is hoe openhartig Daphne is ten aanzien van haar privéleven en dan met name wat betreft de opvoeding van haar kinderen. Niet alleen de leuke en positieve momenten, maar vooral ook die situaties waarin het niet loopt zoals had gemoeten. Hierin schuwt ze ook geen zelfspot, niemand is tenslotte perfect en moeder zijn is nu eenmaal een zware baan zonder pauzes. Het boekje zit vol met grappige en herkenbare quotes, die soms doen denken aan ouderwetse tegeltjeswijsheid maar die tegelijkertijd zo onweerlegbaar waar zijn. Opvoeden is loslaten.

“Elk weekend, wanneer ze ’s avonds nog op de fiets uitgingen, dacht ik: niet zeggen, niet zeggen, niet zeggen! Maar vervolgens zei ik het toch: kijk je wel uit, drink je niet te veel, maak je het niet te laat”.

In eerste instantie lijkt dit essay wat slecht te passen wanneer je denkt aan spiritualiteit. Wanneer je echter bedenkt dat spiritualiteit vooral de persoonlijke innerlijke ervaring betreft past Sterrenstof er toch prima tussen en sluit het qua inhoud ook goed aan bij het thema. Daphne Deckers heeft een hele fijne manier van schrijven; vlot, herkenbaar, met humor en zelfspot, maar wel altijd met respect voor de ander. Ik vond Sterrenstof een heerlijk boekje en liet mij in ieder geval achter met het gevoel gekend te worden als moeder.