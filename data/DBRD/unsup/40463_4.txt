Clara Benning is dierenarts en woont als een schichtige, jonge vrouw in een klein dorpje in Engeland. Omdat ze een groot litteken op haar gezicht heeft, schuwt ze contact met mensen. In de jaren dat ze in het dorp woont, heeft ze weinig contacten gelegd. Als haar buren op een dag meerdere slangen in huis vinden, wordt zij als dierenarts om hulp gevraagd. Jonge mensen overleven de aanwezigheid van slangen, maar ouderen sterven aan de beten van deze mysterieuze dieren. Het wordt steeds onrustiger in het dorpje en zelfs Clara zelf wordt lastig gevallen. Iemand breekt s nachts bij haar in en als ze een glimp van de figuur kan opvangen, meent ze een oude man te herkennen die onlangs is overleden. Als er nog meer doden vallen, ziet de politie Clara als verdachte. Ze begint haar huiveringwekkende zoektocht naar de herkomst van de slangen en naar de veroorzaker van alle bizarre problemen in het dorp. Ze stuit op een gebeurtenis van vijftig jaar geleden, die het dorp nog steeds in zijn macht houdt.
Een jaar nadat haar goede debuutroman Offerande uitkwam, verschijnt het tweede boek van Sharon Bolton. Als schrijver is het altijd lastig om met een goed tweede boek te komen, maar dat is Bolton zeker gelukt. Vanaf het begin wordt de lezer gegrepen door het spannende verhaal en wordt de lezer meegezogen in de mysterieuze gebeurtenissen in een rustig dorpje. De plot is origineel genoeg en wijst langzaam maar zeker op iets dat zich vijftig jaar geleden heeft afgespeeld. Naast het grote drama van toen en de rare voorvallen in het dorp nu, zoomt Bolton heel erg in op het leven van Clara. Zij is mensenschuw en de lezer vraagt zich elke keer af waarom. Pas in de laatste paar hoofdstukken komt daarop het antwoord. Clara is de hoofdpersoon en zij ontwikkelt zich gedurende het verhaal. Ze verandert als mens door de dingen die gebeuren en doordat ze in aanraking komt met nieuwe, interessante mensen.
Deze door elkaar lopende verhaallijnen geven Bezwering als literaire thriller extra cachet. Het verhaal laat de lezer niet meer los en deze slaat menig keer met bonkend hart de bladzijden van het boek om. De vele spanningsbogen staan op de juiste plek en met veel gevoel voor detail beschrijft Bolton de gebeurtenissen en personen. De lezer zit in Claras hoofd en weet dus net zoveel als zij. Dat zorgt voor een extra dimensie. Verschillende daders komen voor het voetlicht, maar verdwijnen elke keer als sneeuw voor de zon. In hoog tempo brengt Bolton het verhaal naar een verrassende climax. Naderhand heeft de lezer geen vragen meer, omdat zelfs de kleinste details worden uitgelegd en verantwoord. Het gaat te ver om Bezwering als meesterwerk te bestempelen, maar deze spannende thriller is zeker een boek waar Bolton trots op kan zijn. Chapeau!