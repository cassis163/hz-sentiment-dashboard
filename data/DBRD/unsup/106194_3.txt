HYGGE

Ken je het heerlijke gevoel dat je hebt wanneer je op een zondag gezellig op de sofa ligt onder een warm dekentje (of voor de open haard), met een gemakkelijke joggingbroek aan, een meeslepend boek in de hand, terwijl in de oven een zelfgemaakte en heerlijk ruikende cake aan het bakken is en het buiten stortregent?

Nee? Lees dan zeker dit boek en maak kennis met de wereld van de “hygge”!

Ja? Proficiat, je weet al wat “hygge” kan inhouden. Maar ook voor jou kan dit boek nog interessant zijn. Het bevat immers heel wat inspiratie en tips, gaande van hyggelige gerechten over hyggelige activiteiten (het ganse jaar door) tot manieren om je huis nog hyggeliger te maken ;-)

DENEN

Toen ik enkele jaren geleden een week in Kopenhagen doorbracht, heb ik vanop de eerste rij kunnen meemaken hoezeer de Denen de kunst van de “hygge” meester zijn.

Stel: je gaat met de hele familie een dagje naar de zoo en je besluit daar aan één van de tafels buiten een picknick te houden. Wat doe je dan als het begint te regenen?
Wij: nemen het eten mee en lopen zo snel mogelijk naar een gebouw om onder een afdak of binnen te schuilen tot de regenwolken overtrekken.
Denen: doen hun (regen)jas aan en halen allemaal hun paraplu boven en eten verder! Gezellig toch, lekker droog onder de paraplu zitten en intussen samen met de familie verder genieten van een heerlijke picknick!

Stel: je spreekt af met een vriend(in) om in het park een wandeling te maken. Alweer is er een regenbui van de partij (we zijn tenslotte in Denemarken). Hoe verloopt deze wandeling verder?
Wij: klagen over het slechte weer en maken dat we zo snel mogelijk in het droog staan.
Denen: zetten zich op een bankje en halen alweer de (kleurrijke) paraplu boven. Maar dat niet alleen… ze halen bovendien glazen en een fles bubbels tevoorschijn en klinken op de vriendschap en het mooie leven!

Stel: je wil op een terras iets drinken, maar het is ijskoud buiten. Wat doe je dan?
Wij: zullen meestal binnen gaan zitten, want dat doe je nu eenmaal als het koud is.
Denen: voorzien verwarmingstoestellen en zachte fleece-dekentjes in uitnodigende kleurtjes op de terrassen. Eerlijk waar, ik heb nog nooit zo genoten van een chocoladedessert als ginder, begeleid door heerlijke bubbels, terwijl ik in goed gezelschap verkeerde en een dekentje mij beschermde tegen de kou en me zalig warm hield. Een heerlijk hyggelige herinnering!

BOEK

Zoals je uit de tekst hierboven misschien al kan afleiden, ben ik een fervente aanhanger van een hygge levensstijl. Ook toen ik nog nooit over hygge gehoord had, was dat al het geval.
Ik was dan ook zeer benieuwd naar dit boek.
Misschien had ik té hoge verwachtingen en zijn ze daarom niet helemaal ingelost.

De combinatie van tekst, tekeningen en foto’s is de ideale manier om dit onderwerp in woord en beeld uit te diepen. Het is natuurlijk een kwestie van smaak, maar persoonlijk spraken de tekeningen en foto’s mij meestal minder aan. Ze brachten op mij niet altijd het hygge-gevoel over, terwijl andere beelden van gelijkaardige scènes dat soms wel doen.

Verder waren er interessante weetjes in het boek opgenomen, wat het lezen boeiend maakte. Meermaals merkte ik echter herhalingen op, wat soms natuurlijk onvermijdelijk is, maar op den duur wel storend begon te worden.

Tenslotte kreeg ik geregeld het gevoel dat dit boek een pleidooi hield voor alcohol en ongezond eten. Begrijp me niet verkeerd: ik hou zelf ook van lekker eten en drinken! En ik begrijp dus wel wat de schrijver bedoelt, maar iedere persoon is anders. En ik vermoed dat - door zijn eigen visie zo door te drukken - sommige doelgroepen minder zullen aangesproken worden door het boek.

Voor wie nog niet bekend is met “hygge” vormt dit boek een leuke kennismaking.
Door de tips die gegeven worden, zullen ook kenners die inspiratie zoeken dit boek weten te appreciëren.