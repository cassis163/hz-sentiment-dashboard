In Het Eindeloze Stand neemt Jenny Colgan ons opnieuw mee naar het Schotse eiland Mure. Flora heeft ‘Annie’s Café’ geopend op Mure en ze heeft nog steeds een relatie met Joël. Maar Colton zet zijn advocaat steeds aan het werk in het buitenland en daardoor is Joël bijna nooit thuis. Ook volgen we in dit deel de levens van Colton en Fintan, Lorna en Saif. Saif is de nieuwe dokter op het eiland. Een jaar geleden is hij gevlucht uit zijn eigen land, maar hij is nog steeds niet herenigd met zijn gezin. Iedereen op Mure helpt hem een plek te vinden binnen de gemeenschap. Lorna is heimelijk verliefd op deze man, maar hoe moet zij hem dat vertellen? Tussen Colton en Fintan is een heuse romance opgebloeid. De twee hebben elkaar echt gevonden. Voor Colton voelt Mure echt als een thuis. Maar wanneer hij een groot geheim met zich meedraagt en Joël hierin meesleurt, dreigt alles mis te gaan. Ook voor Flora…

Het Eindeloze Strand is een heerlijk feelgood boek, maar Jenny Colgan weet ook spanning op te bouwen. Wanneer Joël voor Colton bepaalde zaken moet regelen, wekt ze nieuwsgierigheid omdat het een groot geheim is. Als Joël er bijna aan onder doorgaat, doet Colton niets. Dit maakt hem een minder sympathieke man dan hij doet voorkomen. Maar met de onthulling van het geheim weet Colgan zeker te ontroeren. Ze heeft de spanningsboog goed vast weten te houden.

Wat het verhaal leuk maakt is de alwetende verteller; je weet meer dan alle andere personages. Soms is dit ook storend. Bijvoorbeeld wanneer Lorna denkt dat Saif liever met iemand anders praat. Als lezer weet je wat er aan de hand is en het feit dat Lorna gelijk boos is, maakt haar een oppervlakkig personage. Ook bij gebeurtenissen rondom Flora en Joël is dit hinderlijk.

Al met al heeft Colgan toch een goed vervolg geschreven op Café Zon & Zee. Het is prettig vertoeven op het eiland Mure. Door de spanning op te bouwen, weet ze de aandacht vast te houden en te emotioneren.