Nik Speelman is bijna alles kwijt. Hij is gescheiden, heeft geen contact meer met zijn zoon en zijn eens zo succesvolle bedrijf balanceert op het randje van de afgrond. In een impulsieve bui gaat hij in op de e-mail van een Chinese zakenman en vertrekt naar China. Nik hoopt een nieuwe start te kunnen maken, maar dat draait anders uit wanneer HongZhang niet de persoon blijkt te zijn waarvoor hij zich uitgeeft en Nik heel wat meer kwijtraakt dan hem lief is.

‘Niks’ is een goed geschreven roman die enkele thrillerelementen bevat, maar waarbij het vooral draait om de innerlijke strijd die Nik voert et zichzelf en de moeilijke vader-zoonrelatie. De Chinezen in het boek doen hun duit in het zakje wat betreft de actie, maar zetten Nik vooral op weg naar een situatie waarin hij in het reine moet zien te komen met zichzelf.

Het is het debuut van Koen Gubbels die verder ook nog de bedenker van de Woord van het jaar-verkiezing is en een eigen vertaalbureau heeft. Gubbels houdt er een snelle, jachtige schrijfstijl op na. Het is to the point en gevat geschreven, maar ook een stijl waar je liefhebber van moet zijn. De zinnen zijn kort en samen met het ik-perspectief zorgt het ervoor dat je het hoofdpersonage dicht op de huid zit. Deze manier van schrijven brengt ook z’n eigen humor met zich mee, droog en trefzeker. Gubbels schrijft het zo dat de lezer zich onder het grinniken meteen gaat afvragen of het eigenlijk wel grappig bedoeld was.

Nik is geen bijster sympathiek personage en dat werkt verfrissend. Het zijn figuren als zoon Sean, Jiang en de eigenzinnige Schot Fairfax die het verhaal boeiend maken door de manier waarop ze met het hoofdpersonage omgaan. Hoe verder het boek vordert en hoe meer Nik over zichzelf ontdekt, hoe meer de lezer toch een beetje gaat hopen dat hij het redt. De epiloog zorgt voor gemengde gevoelens, het is geen essentieel sluitstuk. Het boek had prima kunnen eindigen zonder het tijdsprongetje van 10 jaar en hoewel het aardig geschreven is en de boel mooi wil afronden, doet het er ook een beetje afbreuk aan.

'Niks' is een leuk boek dat vlot wegleest en er een eigen vertelwijze op nahoudt. De humor viel in de smaak en de plot mocht er best zijn. Het is geen compleet onvoorspelbaar verhaal, toch weet het de aandacht vast te houden. De actiescènes zijn een fijne toevoeging die het verhaal waar nodig wat op tempo brachten. Een mooi gedoseerd debuut, niet perfect, maar ook niet niks.