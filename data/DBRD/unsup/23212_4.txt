Wanneer er een meisje wordt ontvoerd valt in eerste instantie de verdenking op de vader van het meisje. Ook wanneer zij dood wordt gevonden gaat het onderzoeksteam er vanuit dat hij er op z'n minst bij betrokken is. Allemaal op één na en dat is Fredrika Bergman. Zij wil een andere koers varen maar men ziet haar liever gaan dan komen. Al dat burgerpersoneel dat het beter denkt te weten...

Maar dan wordt er opnieuw een kind ontvoerd en dood gevonden. Ze beginnen steeds meer in te zien dat Fredrika wel eens gelijk zou kunnen hebben wanneer langzaam maar zeker de gruwelijke waarheid boven tafel komt.

De ontvoering van, en moord op de kinderen in dit boek hebben wel indruk gemaakt. Ik vind het van lef getuigen om zo'n heftig onderwerp in je thrillerdebuut te verwerken. Zeker omdat het geen goede afloop voor de kinderen heeft.

Dit is een boek dat je in een adem uit zou kunnen lezen. Het is spannend, wordt niet saai, houdt je goed bij de les. De personen in het boek doen er ook echt toe en je krijgt een stukje van hun privéleven mee. Hier en daar is het voorspelbaar, maar het doet niet echt afbreuk aan het boek.

Er zijn wel wat draadjes waarvan ik denk daar zou ik meer van willen weten, het is niet af. Maar misschien komen deze personen in het volgende boek wel terug en worden deze draadjes nog verder uitgewerkt leer ik de personages nog beter kennen. Dat zou ik wel leuk vinden.