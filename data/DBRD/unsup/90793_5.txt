In augustus, nog voordat het boek in de winkel lag, mocht ik dit kleurrijke, informatieve maar ook grappige en serieuze boek inzien. Ik was direct enthousiast: Dit is een sinterklaastip, een verjaardagscadeau!

Gezien de vele berichten op zowel sociale media als in kranten die ik inmiddels heb zien langskomen is het boek bij een groot publiek inmiddels positief bekend.

Ondanks de bijzondere titel ‘De zweetvoetenman’ gaat dit boek over een serieus onderwerp: Recht. Wat is recht?
‘Recht is overal en van iedereen’ is niet voor niets het motto van dit boek.
Wat iemands recht is, maar ook iemands plichten, hoort in feite iedere burger in Nederland te weten, maar wie gaat het Burgerlijk Wetboek zomaar uit zijn hoofd leren of voor zijn plezier lezen? Meestal alleen de mensen die dit voor hun beroep moeten doen en de inhoud hiervan moeten weten. Velen van ons vinden het daarnaast moeilijke, niet begrijpbare taal.

En dan is daar ‘De zweetvoetenman’. Op een leuke, aansprekende, verduidelijkende manier heeft Annet Huizing dit serieuze onderwerp aangepakt. De hilarische, sprekende, kleurige illustraties van Margot Westermann hebben hier een groot aandeel in. Deze fantasievolle tekeningen en de geweldige vormgeving kunnen ALLE kinderen nieuwsgierig maken om te gaan lezen over een onderwerp waar ze anders nooit iets over zouden gaan lezen.
Dagvaarding, citaat, proces, gerechtshof, cassatie, openbare orde, voorwaardelijke straf, casus, Hoge Raad, discriminatie, aansprakelijkheid: moeilijke woorden. De handige woordenlijst achterin is ook hiervoor zeer bruikbaar.

De zaken die worden behandeld en uitgelegd zijn echt gebeurd en een aantal zijn ook in het nieuws gekomen, bijv. Lucia de B., Geert Wilders en zeilmeisje Laura. Over meer alledaagse onderwerpen als een hond, hagelslag en downloaden wordt ook e.e.a. verteld, maar het begint met ‘Kun je een boete krijgen voor zweetvoeten?’.

In dit boek worden vele betrouwbare bronnen genoemd en het kan een prima uitgangspunt zijn voor een werkstuk, een spreekbeurt. Er wordt uitgelegd wat een rechtstaat is. De uitklapbare platen brengen duidelijk het systeem in kaart en hierop is bijv. te zien hoe een proces kan verlopen en wie er bij betrokken is.

Achter dit boek zit een enorme research. Het recht in dit naslagwerk moet natuurlijk wel kloppen! De rechten om dit boek uit te geven zijn verleend aan uitgeverij Lemniscaat die met recht een waar pareltje in handen heeft gekregen. Annet Huizing hoop ik volgend jaar op een podium te zien staan.

Wie en wat ‘De Zweetvoetenman’ is? Haal het boek in huis of nog beter: zet het snel op je verlanglijstje voor de sint of de kerst.

Voor wie? Voor iedereen, want recht is van en voor iedereen. Zelf lezen vanaf ong. 10 jaar.
Ook voor de niet-grage lezer. Een boek om op tafel te leggen. Een boek dat iedere school verplicht zou moeten hebben.