De hoofdpersoon, Alex Berger, is een rechercheur verbonden aan de Belgische politie en worstelt met vele zaken uit de afgelopen twee jaar. Zo is zijn echtgenote (Camille) om het leven gekomen bij de aanslagen van Parijs in november 2015. Een gegeven waarvan hij zichzelf de schuld geeft. Alex verblijft op het moment van de aanslagen in Brussel om moordenaar John Novak te verhoren en ziet daardoor geen kans om zijn vrouw te beschermen tegen dit vreselijke drama. Novak wordt beschuldigd van allerlei opmerkelijke moorden in Brussel en Parijs. Deze moorden zijn gepleegd naar voorbeeld van het schilderij Les Amants uit 1928 van de surrealistische schilder René Magritte. Alle moorden hebben het tekstopschrift: Ceci n’est pas un suïcide. Het spoor van de politie leidt naar Novak vanwege zijn opvallende interesse in schilderen en schilderkunst tijdens zijn verblijf in de gevangenis.

In de loop van het verhaal ziet Novak kans om te ontsnappen en is het hele rechercheteam naar hem op zoek. Alex krijgt last van nachtmerries waarin zijn overleden vrouw de hoofdrol speelt. Dit wordt gekenmerkt als een rode draad door het hele verhaal. Alex is door het overlijden van zijn vrouw aan de drank geraakt en loopt ook bij een psychiater. Bovenop deze problemen wordt hij geacht om mee te werken aan het oplossen van diverse moorden in Brussel en Parijs die als een soort puzzel met elkaar in verbinding staan. Alex wordt er op het eind zo erg door meegesleurd, dat hij er bijna zelf aan onder door gaat.

Alex probeert het hele boek door te achterhalen wat zijn vrouw hem nu eigenlijk nog wilde vertellen vlak voor haar overlijden. Uiteindelijk komt hij in contact met Marie Lou, een voormalige vriendin van Camille, die hem vertelt wat zijn vrouw hem te zeggen had. Door dit gegeven raakt hij nog meer van zijn stuk. Maar ook door wat het motief van de dader moet zijn geweest in verband met het schilderij Les Amants van Magritte raakt hij van slag. Als dit op het einde duidelijk wordt gemaakt, valt zowel de rechercheur alsmede de lezer even stil, zoniet van de ene in de andere verbazing. Een bijzonder knap boek van Coppens, dat de lezer constant in de ban blijft houden en met een zeer verrassende plotwending op het eind.