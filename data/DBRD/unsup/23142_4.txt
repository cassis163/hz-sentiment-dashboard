Brains is de bijnaam van de 17-jarige leider van een jeugdige misdaadorganisatie in IJsselmonde en tevens de titel van de vijfde Ben van Arkel roman van Vis. Wanneer door een ongelukkige samenloop van onstandigheden een bendelid tijdens zijn ontgroening overlijdt, wordt IJsselmonde opgeschrikt door een reeks van geweld. Rechercheur Van Arkel probeert de rust in het stadje terug te laten keren, maar zijn roekeloos handelen resulteert in een schorsing voor onbepaalde tijd. Op hetzelfde moment probeert Lynn haar broertje Robin uit handen te houden van de jeugdbende van Brains.

Niet alleen de titel doet Amerikaans aan, ook het verhaal zou zich zo af kunnen spelen in een van de Amerikaanse ghetto's. Maar in Brains spelen de gruwelijkheden zich "gewoon" af tegen een oer- en oer-Hollandse achtergrond. En dat is wel even wennen... maar de vlotte pen van Vis maakt een hoop goed.

Brains werd genomineerd voor een Gouden Strop en dat is niet verwonderlijk. Superspannend is het niet, maar Vis weet mij op een aantal momenten echt kippenvel te bezorgen. De eigenheid van de opvallende karakters in het boek (o.a. de verschillende bendeleden) en de redelijk spectaculaire ontknoping maken Brains tot een aanrader voor thrillerfans die nog steeds twijfelen over de kwaliteit van het Nederlandse thrillergenre.