Twee prachtige verhaallijnen met elkaar verweven: het wel en wee van een regisseur die zijn plaats moet zien te veroveren in een amateur musicalgezelschap en de zoektocht van Pepijn (Pippin), de hoofdpersoon in de op te voeren musical. Gerrit Hoogstraaten biedt de lezer een interessant inkijkje in een wereld die bol staat van jaloezie, gekonkel, moeizame onderlinge verhoudingen, maar die tegelijkertijd ook ruimte biedt voor plezier, behulpzaamheid en vriendschap. Knap hoe de schrijver de beide verhaallijnen naar elkaar toe schrijft met veel symboliek en mythologische verwijzingen. De proloog verraadt al dat er iemand het onderspit delft en ik had al vrij snel een vermoeden wie, maar het hoe en waarom weet Hoogstraaten gelukkig tot het einde te bewaren. De vlot geschreven tekst, interessante setting en goede personages maken voor mij van 'Wie vleugels heeft' een boek dat ik met veel plezier heb gelezen.