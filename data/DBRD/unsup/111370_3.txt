Arts Etan rijdt per ongeluk een man dood, en in een paniekreactie rijdt hij door, zonder zichzelf vervolgens aan te geven. Belachelijk, denkt de lezer in eerste instantie. In Leeuwen wekken wordt duidelijk hoe een beslissing van een seconde het leven op z'n kop zet van vele personages, die allemaal met elkaar verbonden zijn.

Het vertelt het verhaal van Etan en Sirqit, die elkaar leren kennen vanwege dit noodlot: Etan heeft per ongeluk Sirqit's echtgenoot doodgereden en is daarna vanwege een paniekactie doorgereden. Hoe langer de tijd vordert, hoe complexer de situatie vervolgens wordt. Hij komt er niet mee weg, en moet ook zijn gezin om de tuin zien te leiden. Kan hij nog met zichzelf leven? Hoe ga je om met intens schuldgevoel?

Er zit ontzettend veel in deze roman; niet alleen komen levensgrote thema's als schuld, liefde, verlies en naastenliefde uitgebreid aan bod, ook leren we een aantal karakters uit het boek echt goed kennen. Daarnaast valt er vanwege de vele verwijzingen naar o.a. de Bijbel en andere geloven nog veel meer uit te halen. Evenals het grote thema van de vluchtelingenproblematiek; dit is een universeel probleem waarover de schrijfster je in deze roman aan het denken zet. Israël en de beladen situatie aldaar komt eveneens uitgebreid aan bod.

Helaas leest het boek niet zo vlot; de schrijfstijl is "hoekig", met lange zinnen en perspectiefwisselingen op onlogische plekken. Hierdoor kan het zomaar zijn dat je al een bladzijde lang aan het lezen bent en denkt dat je in de huid van het ene personage zit, terwijl alweer geswitcht is naar een ander personage. De zinnen lopen daarnaast niet altijd even lekker, onduidelijk is echter of dit misschien ook aan de vertaling ligt. .

Hoewel het wellicht wat inspanning kost dit boek te lezen, is het verhaal zeer zeker indrukwekkend. Het zit goed in elkaar, met aandacht voor spanning, details en mooi uitgewerkte personages en vele lijntjes die met elkaar verbonden zijn. Een aanrader, zeker voor mensen die meer willen weten over Israël en haar bevolkingsgroepen, en de universele thema's des levens.