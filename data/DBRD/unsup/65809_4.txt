Wat een aangename verrassing, dit boek van Thomas Lakeman.

Een FBI-agent die tijdelijk op non-actief is gesteld gaat op vakantie naar de bergen van Nevada, in de hoop daar wat afstand te kunnen nemen van zijn laatste zaak. Zijn sterke rechtvaardigheidsgevoel brengt hem echter op de dag van aankomst in een klein dorp al direct in de problemen. Hij bemoeit zich met zaken waar de dorpsgemeenschap liever niet over praat en wordt steeds fanatieker in zijn inmengingen naarmate hij parallellen denkt te zien tussen huidige en vroegere gebeurtenissen.

De spanning wordt goed opgebouwd en het tempo van het verhaal neemt toe als hij steeds meer oud zeer bij de dorpelingen omhoog haalt, teneinde antwoorden te krijgen op zijn toenemende vragen tijdens het onderzoek dat hij besluit in te stellen.

Dit verhaal gaat onder meer over de mogelijke gevolgen van het verzwijgen van gebeurtenissen uit het verleden, waardoor de kans op herhaling in de toekomst groter wordt. Tegelijkertijd gaat het over loslaten en verder gaan, en deze twee themaÂ’s worden prachtig met elkaar verweven zonder dat het ten koste gaat van de spanning of het tempo.

Een fijn boek dat ik, nadat ik over de helft was, niet meer weg kon leggen voordat ik het uit had. Complimenten voor Lakeman!