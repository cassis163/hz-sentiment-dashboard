Venetië, de stad van de lagune en zijn talloze gondels, mooie gebouwen, sprookjesachtige sfeer, dure terrassen maar vooral de stad van Guido Brunetti. Als Commissario bij de politie heeft hij een reputatie opgebouwd en hoog te houden in de bestrijding van de misdaad. Want dat de misdaad welig tiert in deze Noord Italiaanse stad is zeker geen sprookje maar keiharde werkelijkheid. Donna Leon weet er over mee te praten en doet dat dan met grote regelmaat en veel plezier.

In de plaatselijke bibliotheek van Venetië liggen veel boeken die waardevolle historische informatie bevatten. De gemeente is zuinig op deze kostbare literatuur en de beheerders van de bibliotheek hebben ook speciale instructies meegekregen. Toch wordt bij een controle vastgesteld dat er uit bepaalde boeken bladzijden zijn uitgesneden en zelfs ook boeken volledig zijn verdwenen.
Een wetenschapper die de laatste weken dagelijks de bibliotheek bezocht, is plotsklaps spoorloos verdwenen en het is logisch dat hij als eerste verdachte wordt gezien. Voor Brunetti zijn volgende zaak om zich in vast te bijten maar waarin…???

Donna Leon heeft feitelijk weinig variatie in haar verhalen zitten. Een paar steekwoorden lijken voldoende voor een volledig verhaal en daar maken dan voornamelijk Venetië, Guido Brunetti, , Paola, Dottor Guiseppe Patta, moord, grappa, en nog wat herkenbare terugkerende kreten altijd wel onderdeel van uit. Maar het belangrijkste bindmiddel dat er aan wordt toegevoegd is wel de schrijfstijl van Donna Leon. Ook herkenbaar maar in ieder verhaal lukt het haar toch weer om de sfeer van dat moment zo kleurrijk neer te zetten dat het weer met veel smaak en plezier wordt geconsumeerd. De dialogen zijn daarbij van belang met natuurlijk de onderwerpen waarin altijd wel iets historisch van het vroegere Venetië is terug te vinden. Een boek van Donna Leon lezen is eigenlijk gewoon een rustpuntje in het dagelijkse thrillergeweld.


Eindoordeel: 3 sterren

Spanning: 2 sterren
Plot: 3 sterren
Leesplezier: 4 sterren
Schrijfstijl: 3 sterren
Originaliteit: 3 sterren
Psychologie: 2 sterren