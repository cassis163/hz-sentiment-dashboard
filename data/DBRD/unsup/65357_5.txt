In het zwembad van een villa wordt het lichaam gevonden van een kinderoppas. De dood van de jonge vrouw stelt hoofdinspecteur Rani Diaz en haar team voor een raadsel. Vervolgens blijkt dat dit nog maar de eerste ronde is van wat een meedogenloos vergeldingsplan blijkt te zijn...

“Opnieuw dat paniekerige gevoel en het bonzen van haar hart. Ze moest het onmiddellijk controleren. Nu. Op dat moment kwam Olivia zingend binnen en keek verbaasd toen ze Ellen met de twee kinderen zag. De Peruviaanse deed haar jas uit en hing hem over een keukenstoel. Waar is Emma?”

Emma, de oppas van kinderchirurg Ellen Verbeek en haar man wordt tijdens het babysitten vermoord. Ellen verzwijgt dat zij vreemde telefoontjes krijgt en dat haar huwelijk barsten begint te vertonen. Vanzelfsprekend doet dat het onder onderzoek van hoofdinspecteur moordzaken Rani Diaz en haar team, geen goed. Niet veel later wordt er een babylijkje gevonden op het graf van Ellens vader en een week later wordt haar dochter gekidnapt. Het wordt duidelijk dat wraak het motief is. Wiens wraak blijft voor iedereen de vraag.

“Ze verfrommelde het briefje en smeet het tegen de autoruit. Ze voelde zich weer draaierig worden. Met haar handen zocht ze steun op het dashboard, waardoor de knuffel tussen haar voeten terechtkwam. Snikkend keek ze naar buiten.”

Telkens wanneer ik een boek lees van deze Vlaamse auteur, ben ik ervan overtuigd dat het niet beter kán. Een vergissing mijnerzijds…het kan wel. In Matsya is er veel aandacht voor de karakterisering van de diverse personages en dat is volledig in stijl met dit verhaal dat daarom vraagt.

“Uitgeput strompelde Ellen naar de bruine poort naast een van de vervallen huisjes op het Yzerenveld. Voorzichtig duwde ze de vieze deur open. Omdat de straatverlichting niet brandde en ze nachtblind was, moest ze noodgedwongen even wachten totdat haar ogen zih aan de duisternis hadden aangepast.”

De schrijfstijl en de dialogen zijn –als altijd bij de boeken van Carron- van hoog niveau. De spanning is meesterlijk opgebouwd. Normaliter weet de lezer pas geheel aan het einde van het boek wie de dader is en bouwt Carron enkele plotwendingen in om dat te bereiken. Een originele vondst in dit boek is dat Diaz al enige tijd vóór het einde overtuigd is van de dader. De trouwe lezers van Carron zullen dan wellicht denken dat er nog wel een wending aankomt waardoor er toch ineens een andere dader aan het licht komt…..

De auteur
Sterre Carron is woonachtig in België waar zij tropische geneeskunde aan het Instituut voor Tropische Geneeskunde te Antwerpen studeerde. Zij werkte gedurende enkele jaren in Rwanda en Zaïre voor Artsen zonder Grenzen. De auteur heeft belangstelling voor forensische geneeskunde en is gespecialiseerd in oosterse spiritualiteit.

Uitvoering
Uitgeverij Witsand
ISBN 9789492011657
Paperback, 336 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/