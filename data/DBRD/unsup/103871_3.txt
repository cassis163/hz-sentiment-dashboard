Een seriemoordenaar is aan het werk in de straten van Boston. De ene na de andere prostituee wordt dood en gruwelijk verminkt aangetroffen. Advocaat Scott Finn is er kapot van wanneer ook zijn ex-vriendin en collega Natalie vermoord wordt. Maar hoewel de verminkingen sterk lijken op die van de hoertjes, zijn er ook enkele verschillen. Moet inspecteur Linda Flaherty op zoek naar twee moordenaars? Het onderzoek brengt haar in botsing met Finn en met al wat ook maar een beetje macht heeft in Boston.
Het lijkt of we Donkere haven van David Hosp al eerder gelezen hebben. Een jonge advocaat is opgegroeid als boefje in de Bostonse achterbuurten, maar heeft zich door hard te werken weten op te klimmen binnen een prestigieus advocatenbureau. Het prototype van de American dream. Het is zijn taak om zijn rijke cliÃ«ntele zonder scrupules te verdedigen, maar uiteindelijk overwint toch zijn gouden hart. Inspecteur Flaherty, van haar kant, weet niet goed hoe ze het heeft. Wie moet ze geloven? Finn of de machtige politici?
Het klinkt allemaal niet bijster origineel, maar toch maakt David Hosp er best een leuk boek van. Er zit een aangename wending in op de juiste plaats en op de juiste tijd, en de apotheose in een oud fort mag er wezen. Geen topper, maar ook het hergebruik van gegevens levert wel eens iets goeds op.