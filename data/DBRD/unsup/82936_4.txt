Melinda Monroe heeft maar een ding in haar hoofd, weg uit Los Angeles, weg van de hectiek van haar drukke baan, weg van het enorme overheersende gevoel van verdriet. Het verdriet om haar veel te vroeg overleden man Mark. In een opwelling reageert ze op een advertentie in Virgin River om te gaan werken als verpleeg- en verloskundige. In eerste instantie valt het stadje haar tegen en lijkt het totaal niet op de foto's die haar toegestuurd zijn. Ook de blokhut die ze zou betrekken sluit totaal niet aan bij haar verwachtingen. Melinda verlangt terug naar haar familie en wil zo snel mogelijk weer vertrekken uit Virgin River.
Een vondelingetje stuurt echter haar plannen in de war en Mel besluit om wat langer in Virgin River te blijven om het kindje te verzorgen en er op toe te zien dat pleegzorg zich over het kindje ontfermd.
Langzamerhand raakt Mel gehecht aan het stadje en de mooie omgeving en is er steeds weer iets nieuws dat haar vertrek uitstelt. Ook Jack, de knappe eigenaar van de bar, laat haar zeker niet onberoerd.
Zal Mel dan toch de rust en een thuis vinden in Virgin River, datgene waar ze zo naar op zoek was?

Ik mocht deze roman lezen en recenseren voor Not Just Any Book en heb er enorm van genoten.
De schrijfster Robin Carr was voor mij totaal onbekend en ik wist eerlijk gezegd niet zo goed wat ik als thrillerlezer verwachten moest.
De cover is prachtig en een lust voor het oog om naar te kijken. De titel en de naam van de schrijfster zijn uitgevoerd in reliëfletters net als het plankje met Virgin River erop. De afbeelding van de blokhut spreekt een hoop verwachtingen uit. Een boek waar ik heel snel in wilde beginnen met lezen.
Al na de eerste regels zat ik meteen in het verhaal gevangen en wilde ik alleen nog maar doorlezen. Wat een heerlijk boek en wat geweldig zijn de personages en de omgeving neergezet. Het is een roman met een goede verhaallijn.
De personages zijn heel herkenbaar en goed uitgediept en gaandeweg voelde ik mij één met Melinda, Jack en de andere dorpsbewoners.
Virgin River is een dorpje in Californië waar je zelf wel in zou willen vertoeven. Een gemoedelijk dorpje wat doet denken aan vroegere tijden maar waar het leven zich toch gewoon afspeelt in het heden.
Het doet me denken aan een serie op tv waarin een vrouwelijke plattelandsdokter in een klein stadje komt werken en daar in allerlei situaties terecht komt.
Dit boek heeft alles wat je je maar wensen kunt namelijk: romantiek, humor, het sleept je mee is realistisch, spannend en vooral zeer verslavend!

Ik vind het boek een echte aanrader en kijk uit naar de volgende delen met Melinda, Jack en de dorpsbewoners.
Deze schrijfster houdt me in haar greep met haar verhalen rondom Virgin River.
Ik heb heel wat uurtjes plezier beleeft aan dit boek en geef het daarom 4 sterren.