Veronika besluit te sterven en dat probeert ze dan ook. Het mislukt en ze komt terecht in een instelling voor gekken. Hier krijgt ze te horen dat ze niet lang meer te leven heeft. In die korte periode leert ze zichzelf echt kennen en leert ze wat er echt belangrijk is in het leven.

Wat is gek zijn? Als je afwijkt van de meerderheid van de mensen, ben je dan meteen gek? Of zie je de wereld gewoon net een beetje anders? Wat zou je doen als je te horen krijgt dat je nog maar een paar dagen te leven hebt?

De boodschap van het boek is prachtig, maar het vergde wel wat doorzettingsvermogen om het boek uit te lezen. Het begint veelbelovend, maar vervalt al snel in absurde en ongemakkelijke situaties. Daarentegen is het einde van het boek wel weer erg mooi en daardoor de moeite van het uitlezen zeker waard.