In amper 214 pagina's vertelt "Reis naar mijn vader" een half mensenleven! Niet evident en toch slaagt Van Londersele erin ons mee te slepen in de ietwat sombere wereld van Robbert Van Lierde.

Het leven van het hoofdpersonage wordt getekend door een verlangen naar affectie en erkenning van de (emotioneel) afwezige vader en de strijd tegen de koele, sterke moeder. Freud zou het met plezier gelezen hebben!
Van Londersele hanteert een bondige en tegelijk poëtische schrijfstijl zonder teveel franje en nodeloze uitweidingen, die bijna verplicht om te blijven doorlezen. Omdat het verhaal zich beperkt tot de sleutelmomenten uit het leven van Van Lierde die betrekking hebben op de relatie tegenover zijn ouders, blijft het soms wat anekdotisch. Vooral wanneer het gaat over andere aspecten van het leven van Van Lierde zoals zijn relatie met Louise of Maya.

Al bij al een boeiend en meeslepend boek dat je liefst in één ruk wilt uitlezen!