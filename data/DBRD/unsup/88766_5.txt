Voltooid is het 2de boek van Mariska Overman met Isabel Dieudonné in de hoofdrol. Het is niet echt een vervolg op Hoofdzaak, maar toch best om het 1ste boek eerst te lezen (spoilers!!!).
Voltooid begint met de vondst van een lijk in een bos met een vlag in de borst met het woord KLAAR erop. Isabel Dieudonné wordt opnieuw (net als in Hoofdzaak) aan het rechercheteam toegevoegd om de dader op te sporen. Het blijft echter niet bij die ene moord.
Het boek bestaat uit 2 verhalen: een verhaal over de moorden, die gepleegd worden, een verhaal over Isabel zelf (met veel nadruk op de inhoud van het 1ste boek). Tussendoor lezen we cursieve tekst, die ons meer vertelt over het wel en wee van de moordenaar.
Net als in Hoofdzaak, zit je van bij het begin in het verhaal en het laat je niet meer los. Geen moment wordt het verhaal langdradig en het plot is opnieuw schitterend! Het personage van Isabel wordt verder uitgediept, de andere personages houdt de auteur meer op de vlakte, maar dat vind ik zeker geen minpunt.
Na de volledige ontknoping zat ik wel met enkele vragen, maar ook daar heeft de auteur een oplossing voor in de vorm van een nawoord, dat absoluut moet gelezen worden!
Na deze 2 boeken heb ik er een favoriete auteur bij en ik kijk nu al uit naar het volgende boek.