Jelka wordt ’s morgens verward wakker, het is veel later dan normaal dus ze haast zich uit bed om haar zoontje Cody te gaan verzorgen. Maar Cody ligt niet in zijn bedje. Zou haar man Oscar Cody toch meegenomen hebben? Normaal gesproken gaat Cody op die dag niet naar de crèche maar blijft ie lekker bij Jelka. Jelka probeert Oscar te bereiken maar krijgt geen gehoor, hij blijkt ook niet op zijn werk te zijn en Cody niet op de crèche
Wanneer na een paar uurtjes de politie voor de deur staat, wordt Jelka’s ergste nachtmerrie waarheid: Cody is dood. Blijkbaar heeft Oscar Cody meegenomen maar is hij Cody vergeten af te zetten op de crèche. Cody is in de auto overleden aan oververhitting. Oscar is voor ondervraging op het politiebureau, hij kan namelijk niet vertellen waar hij de afgelopen uren is geweest.
Jelka staat er niet alleen voor, haar ouders zijn er vrijwel meteen voor haar evenals vrienden en collega’s. Maar Jelka kan niemand om zich heen verdragen, alleen bij Lisette, haar beste vriendin sinds haar jeugd, kan ze zichzelf zijn. Lisette had haar, aan het begin van de relatie met Oscar, al voor hem gewaarschuwd. Ook haar vader heeft de politie verteld dat hij Oscar geen goede echtgenoot vond voor zijn dochter.
In eerste instantie twijfelt Jelka niet aan Oscar, Oscar is een goede echtgenoot en een lieve vader maar er blijft iets spoken in haar gedachten. Heeft ze nou gedroomd, dat Oscar haar wilde drogeren in de nacht voor de verdwijning van Cody of heeft ze dat werkelijk gehoord? En dan komt een collega van Oscar haar ook nog vertellen dat Oscar een verhouding met een jongere vrouw heeft.
Jelka kan het allemaal niet meer aan, langzaam wordt het haar duidelijk dat haar huwelijk niet zo goed was als ze dacht. Zou Oscar dan toch? Of zijn nieuwe vriendin?
De auteur houdt je lang in spanning, de ontknoping is verrassend!

Mijn mening: Cody is een verrassend boek. Het gaat over Jelka en Oscar die al vele jaren bij elkaar zijn en hun geluk bekroond zagen met de geboorte van Cody. Al lezend kom je erachter dat het huwelijksgeluk van Jelka en Oscar maar zeer relatief was. Oscar bijvoorbeeld had in de afgelopen jaren een behoorlijke depressie, net veertig geworden en niet goed wetend wat hij met zijn leven wilde. Een jonge vriendin, Nadine, heeft hem uit zijn lethargie gehaald, seks met haar was toch van een heel andere orde dan seks met zijn rustige, lieve en vooral onderdanige Jelka. Maar als Jelka zwanger wordt, kiest hij toch voor Jelka.
De auteur bouwt het verhaal goed op. Het verhaal wordt verteld vanuit het perspectief van de hoofdpersonen: Jelka, Oscar, Nadine (uit haar dagboek) en Lena, de moeder van Jelka. Hun verhalen lopen zeer uiteen, maar uiteindelijk komen de verhaallijnen bij elkaar en wordt de ontknoping onafwendbaar maar ook logisch. Een prima boek dat je aan het nadenken zet. Geen pageturner, niet echt spannend maar wel een mooi plot. Voor mij drie sterren, een goed boek.