Zodra je begint en de eerste zin leest, wil je blijven doorlezen. Want wat is er voor schokkends in het leven van Kitty gebeurd dat zij op stel op sprong haar echtgenoot heeft verlaten en in het vliegtuig naar Amerika is gesprongen? De tweede verhaallijn met Dmitri Malama, die begint in het Rusland van de Romanovs in 1914, is zo mogelijk nog intrigerender. En wat is de link tussen Kitty en Dmitri? Allemaal vragen waar je het antwoord op wil krijgen, dus doorlezen is dan de enige optie. En dat is geen straf, want Gill Paul heeft een uiterst plezierige schrijfstijl en ze bouwt het verhaal prima op. Je leeft mee met Kitty, maar nog veel meer met Dmitri in zijn allesoverheersende liefde voor Tatjana Romanov.

Natuurlijk spreken de Romanovs en alle verhalen rondom hun dood nog altijd tot de verbeelding en het bijzondere is dat Dmitri en Tatjana Romanov elkaar ook daadwerkelijk hebben gekend. Er werd zelfs gefluisterd over huwelijksplannen. De geschiedenis leert natuurlijk dat dit niet zo heeft mogen zijn, maar Gill Paul heeft daar in De geheime vrouw haar eigen bijzondere draai aan gegeven. Het resultaat is een prachtige, meeslepende liefdesgeschiedenis die zich over vele jaren uitstrekt. Het is een verhaal van geluk en liefde maar ook van tegenspoed, verdriet en ruzie.

Hoofdthema dat als een rode draad door beide verhaallijnen loopt is: keuzes en de gevolgen daarvan. De keuzes die Dmitri in het verleden maakt hebben uiteindelijk impact gehad op het leven van Kitty. De twee verhaallijnen verlopen, ieder in hun eigen tijd, chronologisch en de perspectiefwisselingen zijn totaal niet verwarrend. Je springt zonder problemen van de ene tijd in de andere en daar komt bij dat de schrijfstijl van Gill Paul uiterst plezierig wegleest. Tijdens het lezen hoop je zo dat het heel misschien ook in het echt wel zo heeft mogen zijn, hoewel je natuurlijk diep van binnen weet dat dit niet zo is. Maar zeker omdat er rond de gruwelijke dood van de Romanovs eigenlijk nog steeds een waas van geheimzinnigheid hangt, hou je toch een sprankje hoop. En hoewel het verhaal van Kitty veel minder zwaar is, gun je ook haar het geluk. Uiteindelijk hebben alle twee de verhaallijnen een mooi afgerond einde en kan je het boek met een goed gevoel dichtslaan.