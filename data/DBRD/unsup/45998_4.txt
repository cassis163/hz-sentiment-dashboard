De cover

Een woelige zee, de Nederlandse kust, waar het verhaal zich grotendeels afspeelt. Daarover is, half over de cover, een half stukgescheurd papier te zien. Dat dit papier half over de foto zit verwijst misschien naar het verhaal, sommige potjes moeten liefst toegedekt blijven.



De inhoud

Het is bijna onvoorstelbaar welke tegenslagen een familie kunnen overkomen: seksueel misbruik en kanker bij aantal familieleden lopen als een rode draad door het verhaal.

Freek wordt door zijn oom seksueel misbruikt, een gebeurtenis die een groot stuk van zijn leven gaat bepalen: hij blijft deze gebeurtenis als een groot geheim met zich meedragen en wil geen aangifte doen omdat hij zijn blinde tante wil sparen. Mede door het te vroege overlijden van zijn vader en het seksuele misbruik groeit hij uit tot één van de grootste pestkoppen op school en daarbuiten. Vooral één bepaald meisje wordt het slachtoffer van zijn pesterijen die soms wel zéér ver gaan.

De misbruikte jongen heeft een bloedhekel aan zijn oom, waarvan hij niet het enige slachtoffer geworden is, die op mysterieuze verdwijnt.

De tegenslag blijft Freek achtervolgen: zijn vrouw krijgt borstkanker. Systematisch vertelt Freek aan bepaalde familieleden wat zijn oom met hem uitrichtte. Ze zetten hem voortdurend onder druk om naar de politie te stappen, maar Freek blijft dat halsstarrig weigeren.

Via sociale media komt hij in contact met een vroeger klasgenootje: het gepeste meisje Saskia. Enkele ' toevallige ' ontmoetingen met Saskia zorgen voor spanningen binnen het huwelijk van Freek. Wat hij niet doorheeft is het feit dat Saskia hem bewust opzoekt en wraak wil nemen op het verleden: de pesterijen, de scheiding van haar ouders en de dood van haar vader, ... Saskia blijft hem ontmoeten en verleiden, een verleiding waaraan Freek tenslotte niet kan weerstaan. Nu heeft Saskia een chantagemiddel in handen waarvan ze ook gebruikt maakt. Haar wraakplannen zijn zelfs zo groot dat ze Freek wil vermoorden. Hij wordt echter gered Hildie, de zus van Saskia.

En dan komen er nog een aantal geheimen aan de oppervlakte, .....



De recensie

Het heden met chronologische flashbacks

De auteur vertelt het verhaal in de ' ik ' - figuur, dus vanuit het standpunt van Freek: eigenlijk een soort dagboek van Freek, voortdurend wisselend tussen het heden en het verleden. De chronologische flash-backs geven een zeer duidelijk beeld van de gebeurtenissen die zich in het heden afspelen. Jan schrijft als het ware als een 'ervaringsdeskundige ': op een perfecte wijze beschrijft hij hoe op een verschillende manier wordt omgegaan met kanker door familie, vrienden en kennissen.

Toch is dit boek een gewaagde onderneming: de auteur raakt hier toch een grote hoeveelheid heikele maatschappelijke problemen aan: seksueel misbruik door een familielid, pesten, kanker, wraak, moord, zelfmoord, ... Toch weet Jan Kouwenhoven deze thema's op een realistische manier te behandelen. Op een zeer duidelijke manier legt hij zelfs verbanden tussen deze toch wel niet zo eenvoudige thema's:

* seksueel misbruik en de gevolgen voor het slachtoffer, de taboes, de haat, het ongeloof van de buitenwereld

* pesterijen en de gevolgen voor het slachtoffer, vooral psychisch zeer moeilijk te verwerken en een probleem waaraan moeilijk iets te doen is, zowel in scholen als op het werk; de daaruit volgende haat tegenover de pester en de wraakgevoelens die zeer ver kunnen gaan zoals blijkt uit het verhaal

* kanker, ondanks het feit dat het zoveel voorkomt, toch nog altijd een beetje een thema waar niet iedereen goed mee overweg kan; hier wens ik toch een passage te vermelden die duidelijk maakt hoe moeilijk het is om te leven met een kankerpatiënt; de passage staat op blz. 28

' Zeker het gekwaak dat Eva ( de vrouw van Freek ) tegen de kanker moet vechten, irriteert mij mateloos. Herhaaldelijk heb ik onze schoonzus uitgelegd dat het de chirurg is die de kanker eruit snijdt. Daarna komen de bestralingsarts en de oncoloog in beeld om met radio- en chemotherapie de achtergebleven verkankerde cellen te bestrijden. Daar kan je zelf allemaal niet aan meevechten. Toch moet Eva tegen de kanker vechten, volgens haar. Waarom? Omdat iedereen dat zegt. Oké, dat laatste klopt, maar tot op de dag van vandaag heeft nog niemand weten te vertellen hoe dat vechten moet. Nee, het knokken ligt op een heel ander vlak. Het is een groot gevecht tegen het hiaat dat zich nestelt tussen emotie en ratio. Je wil er nog iets van maken, je wil het leven leefbaar houden, voor zowel jezelf als voor je omgeving.Daarom wil je je niet gek laten maken door hersenspinsels die veelal niet uit te roeien zijn. Een eenzaam gevecht dat Eva moet voeren. Wij zouden dolgraag mee willen strijden, meer dan dolgraag zelfs. Als dat ging. Helaas hebben we allemaal onze eigen strijd tegen onze eigen hersenspinsels die toch echt anders zijn dan wanneer de kanker jou kapot probeert te maken. '

* wraak die zeer ver kan gaan, ja zelfs kan leiden tot een moord met voorbedachten rade, en die dan op zich kan leiden tot zelfmoord

Littekens, als ze jeuken word je steeds weer geconfronteerd met de gebeurtenis waaraan je dat litteken te danken hebt. Maar littekens zijn er niet alleen fysisch, de psychische littekens die een mens in zijn leven kan opdoen zijn veel gevaarlijker en kunnen leiden tot ontoelaatbare maar soms toch wel enigszins begrijpelijke, niet goed te praten reacties. Maar ook dat is menselijk, ...



De eindbeoordeling

Jan Kouwenhoven heeft hier een schitterend boek geschreven waarin zo veel herkenbare gebeurtenissen zich afspelen. Ik had geen idee wat er achter de titel verscholen zat, maar al vlug werd het een en ander duidelijk. De manier waarop de auteur dit heeft aangepakt getuigt van een schitterende vertelkunst. Het is een vlot leesbaar boek dat, éénmaal begonnen, nog moeilijk weg te leggen is. Ik neem aan dat het niet gemakkelijk was om van deze materie toch een boeiend verhaal neer te schrijven: toch is Jan daar aardig in geslaagd en gedurende het verhaal zet hij de lezer ook wel eens op het verkeerde been.

Dit boek is een aanrader.

Ik geef dit werk van Jan Kouwenhoven een verdiende **** 4 sterren.