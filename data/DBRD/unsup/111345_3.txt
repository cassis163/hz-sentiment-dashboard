Catharina Ingelman-Sundberg is een Zweeds schrijfster en journaliste. Zij heeft al heel wat titels op haar naam staan, vooral historische romans. In 2012 verscheen van haar hand 'Kaffe med rån', bij ons vertaald als 'Je geld of je leven', haar eerste humoristische roman.

Uitgangspunt van het boek : Vijf bejaarden hebben het niet langer naar hun zin in het tehuis waar ze verblijven en zijn ervan overtuigd dat het in de gevangenis heel wat beter toeven is. Een aantal misdaden plegen en zorgen dat ze opgepakt worden is dus de boodschap. Natuurlijk is het boek niet altijd even realistisch, maar dat mag de pret niet drukken. Eens het boek goed op gang is, ben je vertrokken voor een paar uur leesplezier. Op het einde wordt het dan ook nog eens echt spannend, je hoopt zo dat dit goed afloopt.

Eind 2013 verscheen in Zweden de opvolger 'Låna är silver, råna är guld', die gelukkig ook naar het Nederlands vertaald wordt. 'Oma doet het weer' wordt verwacht in maart 2015.