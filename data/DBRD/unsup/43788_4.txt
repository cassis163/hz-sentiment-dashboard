Leesbaar is dat de schrijfster Ali Land, gezien haar werkervaring en achtergrond, in het hoofd kan kruipen van jongeren die psychisch in de knoei zitten. De verwardheid, de onrijpheid en de problemen van Milly heeft Ali goed weergegeven. De schrijfstijl past bij het verhaal. Het taalgebruik is afgestemd op de 15-jarige Milly, vanuit wiens perspectief het hele verhaal is geschreven. De verschillende stemmen in haar hoofd worden goed weergegeven (ook met cursieve delen en met hoofdletters), de zinnen zijn soms kort en soms vervlochten met bijzinnen, zoals gedachten ook kunnen verspringen. Ik vind Goed of Slecht een intrigerend debuut, waarbij de vraag Goed of Slecht blijft spoken.

Het verhaal gaat over de 15-jarige Annie, die opgegroeid is bij haar moeder, een verwrongen vrouw die als open en vriendelijke verpleegkundige mensen voor zich weet te winnen en zich daarbij jonge kinderen toe-eigent, die ze misbruikt en uiteindelijk vermoordt. Ze misbruikt hierbij ook Annie, die hier gedwongen deelgenoot van wordt en klem zit in het verwrongene dat ze van haar moeder moet doen en de behoefte om door haar moeder geliefd te zijn. Annie doet haar best om een positief beeld naar buiten neer te zetten, maar de angst overheerst. Uiteindelijk verzamelt ze bewijs en gaat naar de politie om de horror waarin ze opgroeit te beëindigen. Annie krijgt een nieuwe identiteit en gaat als Milly bij de trauma-psycholoog Mike wonen. Mike lijkt onbaatzuchtig, een psycholoog die de hele wereld op zijn schouders wil dragen, die alles voor Milly wil doen, de spil is tussen Milly en de rechtsgang en die zijn wankele gezin stut. Zijn vrouw Saskia is een eenzame vrouw, die geen contact met haar dochter Phoebe krijgt en die vlucht in drugs, drank en seks. Phoebe voelt zich thuis niet gezien en richt zich op haar eigen populariteit in contact met vriendinnen, jongens en drank en doet dat ook over de rug van anderen, waaronder Milly, omdat ze vindt dat pleegkinderen meer aandacht van haar ouders krijgen dan zijzelf.

De strijd tussen goed of slecht is in Milly’s gedachten goed zichtbaar, terwijl ze probeert mee te werken aan haar trauma-behandeling, zich voorbereidt op de rechtszaak tegen haar moeder en probeert om relaties aan te gaan en een plekje te krijgen waar ze mag blijven. Hierbij wordt ze belast door de stem van haar moeder, door de pesterijen van Phoebe en haar vriendinnen en de zogenaamde “professionele” afstand vanuit de kunstdocente MK en soms ook vanuit Mike, waardoor het gemis van positieve waardering alleen maar schrijnender wordt en de strijd tussen goed of slecht aanwakkert. Een lichtpuntje in deze fase is het contact met Morgan. Ondanks dat de lezer de hele tijd deelgenoot is van Milly’s gedachten, zijn haar geheimen die aan het licht komen schokkend en onthullend. Vooral daarin verschuift Goed en Slecht.