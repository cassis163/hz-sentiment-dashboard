Afgelopen weekend had Crimezone.nl een leuke actie voor geregistreerde bezoekers: die mochten gratis het gloednieuwe boek De toeschouwer van Charlotte Link downloaden. Dat liet ik me geen twee keer zeggen. Vorig jaar las ik van Link al Het laatste spoor, en dat was me goed bevallen.
Ik noem De toeschouwer hierboven gloednieuw. De Nederlandse vertaling is inderdaad net deze maand uitgekomen. Het Duitse origineel, Der Beobachter, dateert al uit 2011. Net zoals Het laatste spoor speelt ook De toeschouwer zich af in Engeland, met Engelse hoofdpersonen. De toeschouwer uit de titel is Samson, een alleenstaande werkloze man die na de dood van zijn ouders het ouderlijk huis deelt met zijn broer en schoonzus. Die situatie bevalt niemand echt, en Samson ontvlucht dan ook zoveel mogelijk het huis. Hij dwaalt dan door de buurt en observeert de mensen die er wonen. Zo ook Gillian Ward en haar gezin. Gillian is niet meer heel gelukkig in haar huwelijk. Ze begint een relatie met de volleybaltrainer van haar dochter  een oud-politieman die ooit is beschuldigd van seksuele intimidatie.
Terwijl dit zich allemaal afspeelt, wordt beschreven hoe in de omgeving twee oudere alleenstaande vrouwen op brute wijze worden vermoord. Al gauw wordt Samson verdacht van de moord, helemaal als vervolgens ook Gillians man het slachtoffer van dezelfde moordenaar wordt. Gillians minnaar vertrouwt de conclusie van zijn vroegere politiecollegas niet en gaat ook op onderzoek uit.
Het boek is een echte thriller: tot het laatste moment spannend en met een paar verrassende wendingen.