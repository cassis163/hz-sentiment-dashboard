Geschreven voor Inspirerend Leven

Jan Geurtz is een autoriteit op het gebied van spirituele relatieboeken. Dit werk heeft hij geschreven vanuit zijn eigen crisiservaring. De eeuwenoude kennis over de essentie van geest en werkelijkheid, afkomstig uit de Tibetaanse Dzogchen traditie, stond deels model hiervoor. Dzogchen meditatie hielp hem om zijn pijnlijke gevoelens te zien en te onderzoeken met een oordeelvrije geest.

Het omslag ziet er veelbelovend uit: een slinger van rode hartjes tegen een pastelkleurige achtergrond van blauwe hemel met zongekleurde wolken. Mijn oog valt op de vermelding: bevat inspirerende meditatiekaarten. Bij het doorbladeren van het boek zie ik de eenvoudige, kleurloze kaarten en ik vind het meteen jammer dat deze niet werkelijk te gebruiken zijn. Maar gelukkig zijn de kaarten los te bestellen. (Wat wellicht nog leuker is: zelf (na)maken!)

Ik verwacht dat Geurtz handreikingen geeft hoe een levenscrisis als groei gebruikt kan worden. Dat maakt hij waar! Hij laat je op een spirituele manier kijken naar de werkelijkheid en naar hoe je gedachten geneigd zijn alles wat je ervaart van een etiket te voorzien. Hier leren we kijken zonder oordeel. In een crisissituatie blijft het belangrijk om emoties toe te laten, volledig te doorvoelen en het verzet los te laten. Het lijden maakt dan plaats voor ontspanning en er ontstaat een ruimere staat van bewustzijn. Geurtz verbindt gedachten met gevoel en zegt ons dat we vooral lijden onder de gedachten over een situatie.

Over Liefde en Loslaten is niet alleen een mooi werk voor wie in een levenscrisis verzeild is geraakt, maar zeker ook voor wie behoefte heeft aan zelfontwikkeling. Het is geschikt voor iedereen die los wil komen van de belasting van het ego. In wezen is dit weer zoâ€™n boek van Geurtz waar iedereen zijn voordeel mee kan doen. Dit mes snijdt aan meerdere kanten. Ik geeft een 9 voor de teksten, een beduidend lager cijfer voor de afbeeldingen van de meditatiekaarten. Maar die kun je altijd zelf nog maken.