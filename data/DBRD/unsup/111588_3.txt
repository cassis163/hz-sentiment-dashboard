Nancy Pickard begon op haar 35e met schrijven. Inmiddels heeft ze ruim 18 titels op haar naam staan, waarmee ze vele awards heeft gewonnen. Vooral in Amerika verkoopt ze erg goed. Haar liefde voor het platteland heeft ze toegepast in Noodweer, haar tweede in het Nederlands vertaalde thriller.
De hoofdrol in het boek is weggelegd voor Jody Linder, die pas 3 jaar is als haar vader op een stormnacht wordt vermoord. Sindsdien is haar moeder nooit meer gezien, dus gaat men ervan uit dat ze is ontvoerd en hoogstwaarschijnlijk, net als Jodys vader, is vermoord.
Jody wordt grootgebracht op de ranch van haar opa en oma, waar ze zich helemaal thuis voelt, ondanks het feit dat ze haar ouders vreselijk mist.
Als Jody 25 jaar is, krijgt ze op een dag van haar drie ooms te horen dat de persoon die 23 jaar geleden gearresteerd is voor de moord op haar vader, vrij wordt gelaten en weer bij haar in het dorp gaat wonen. Dit bericht zet niet alleen Jody, maar het gehele dorp op zijn kop. Er ontstaat een grillige sfeer in het dorp en er wordt over niets anders meer gesproken op straat. Verschillende mensen om wie Jody veel geeft, vertellen haar dat de verkeerde persoon 23 jaar lang in de cel heeft gezeten, daar ze zeker zijn van zijn onschuld. Omdat Jody per se wil weten door wie haar vader is vermoord, en uitsluitsel wil over wat er met haar moeder is gebeurd, besluit ze zelf op onderzoek uit te gaan. Ze begint steeds dieper te graven in het verleden van haar familie en komt tot de ontdekking dat niet altijd de waarheid tegen haar is gesproken. Jodys veilige thuishaven blijkt een schip vol geheimen.
Noodweer is een echte plattelandsthriller, want doordat het verhaal zich afspeelt op een ranch in Kansas en een klein naastgelegen dorpje genaamd Rose, proef je meteen de sfeer van het plattelandse, wat betekent dat Pickard de omgeving zeer goed heeft weten over te brengen. Het verhaal mist hier en daar vaart en spanningsbogen, maar dat wordt in het tweede deel goedgemaakt. Ook wordt de lezer getrakteerd op een zeer onverwachte ontknoping, wat een positieve wending geeft aan het hele verhaal.
Vanuit het verleden wordt de lezer meegevoerd naar het heden, met op het eind nog een sprong terug in het verleden. Dat het verhaal zich zowel afspeelt in het heden als in het verleden is een prettige bijkomstigheid, die zorgt voor de nodige afwisseling. Noodweer is een prima boek voor thrillerliefhebbers die graag het plattelandse en de daarbij behorende cowboysfeer willen proeven.