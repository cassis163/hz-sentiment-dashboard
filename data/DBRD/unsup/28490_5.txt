Oke waar zal ik eens beginnen? Dit boek heeft zoveel bij mij losgemaakt, dat ik gewoon even niet zo goed weet hoe ik deze recensie fatsoenlijk kan starten. Het eerste wat er in mij opkomt is: Wow heavy! Het gaat in eerste instantie over het hoofdpersonage Monique. Ze heeft haar vader jong verloren en kan niet goed opschieten met haar stiefvader Theo. Om zich te uiten draagt ze zwarte kleding, luistert duistere muziek en reageert overal kribbig op. Als ze bij haar dementerende oma op bezoek gaat, krijgt ze een negentiende-eeuwse robe cadeau met bijpassende sieraden. Het past perfect bij haar en ze is er super blij mee. Helaas is dat voor korte duur. Monique is niet meer Monique en ze begint zich steeds vreemder te gedragen. Ze gaat op onderzoek uit wie de eigenaresse van de robe, Eloise, is en dat brengt haar naar Huis te Sluis. Helaas was het bezoek daarheen alles behalve een goed ideeâ€¦

Zo lastig om niet te spoilen! Er gebeurt zoveel! Naast de verhaallijnen van Monique en Theo, lees je ook vanuit Eloise. Je duikt het verleden van Eloise in en komt erachter wat voor duister pact ze heeft gesloten. Het verhaal maakt verschillende emoties bij je los. Ik heb gehuiverd, ben boos geweest en werd verdrietig. Het wordt zo beeldend geschreven dat je het precies voor je ziet, ondanks dat het boek bovennatuurlijke fantasy bevat. De spanning wordt steeds meer opgebouwd en ik eindigde het boek vol ongeloof en afschuw. Wat een einde! Hoe zal het verder gaan? Gelukkig heb ik het vervolgdeel ook al binnen!

Wat ik overigens een erg tof element vond waren de songteksten van bands die her en der voorbij kwamen. Voor mij erg herkenbare namen; Evanescence, Nightwish, Seether en Rammstein. Het voegt zeker wat toe aan het personage van Monique, maar ook aan de situaties waar de songteksten aan gelinked zijn. Alles is tot in de puntjes uitgewerkt en je kunt het boek moeilijk wegleggen.

Dit boek is gruwelijk en intens, precies zoals een horror hoort te zijn!
Zoals je ziet ben ik alleen maar vol lof over dit boek. Geloof me, ik geef een boek niet snel 5 sterren, maar bij deze heb ik dat wel gedaan.