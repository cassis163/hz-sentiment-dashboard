Dit jaar (2019) heeft de Maand van de filosofie wel een heel mooi boek georganiseerd. Echt een boek naar mijn hart. Tim Fransen weet wat hij zegt want hij heeft van alles op geestesgebied gestudeerd. Als cabaretier, zijn gezicht naar buiten, weet hij hoe hij zijn boodschap aan de mens kan brengen. Zelfs in een boek als deze op filosofische grondslag.

Tim brengt zijn boodschap met een traan en een lach. Hij brengt eerst het slechte nieuws, het leven is een tragedie en niemand ontkomt daar aan. Het goede nieuws is de humor, die in de schaduw staat van het verschijnsel tragedie. De komedie hoofdstukken laat Tim volgen op zijn aanvankelijke confronterend bedoelde hoofdstukken over de tragedie (dat vond ik wel meevallen hoor). Komedie kan troost en welbevinden brengen in zware tijden, mits je deze lach goed timed en op het juiste moment inzet. Humor in de zin van fijngevoeligheid is wel ons nieuwste snufje inzicht in de filosofie. In de tijd van Nietzsche was de vrolijkheid als pleister op de wonde nog ver te zoeken. Volgens Tim kaartte Nietzsche dit aan als iets voor de toekomst. En de toekomst zijn wij! Dit boekje maakt waar hoe lachen met een traan zou kunnen samengaan. Er is geen tragedie zo zwaar of de humor staat om de hoek. De humor werkt helend en maakt de pijn dragelijk. Je moet haar wel zien staan natuurlijk. Zo niet, dan zou ik de humor maar laten zitten voorlopig.