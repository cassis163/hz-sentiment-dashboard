Zes jaar na De weeffout in onze sterren is er weer een nieuw boek van John Green verschenen met de titel Schildpadden tot in het oneindige. Ik had er ontzettend naar uitgekeken en was helemaal in de wolken dat uitgeverij Gottmer me in de gelegenheid stelde om dit boek te mogen recenseren. Na het lezen kwam ik tot de conclusie dat dit boek het wachten meer dan waard was.

Het boek begint gelijk al met enige humor. Aza beseft namelijk dat ze weleens fictief kan zijn en dat haar leven een verhaal is dat over haar wordt verteld. Je kunt zeggen dat dit een typische John Green-humor is. Aza kampt met dwanggedachten en is de hele dag bezig met bacteriën en infecties. Al die gedetailleerde beschrijvingen van haar gedachten zorgen ervoor dat je als lezer je goed in Aza kan inleven. John Green laat met dit boek ook heel goed zien hoe het is om met dwanggedachten te moeten leven.

De schrijfstijl van dit boek is ook zo fijn. Het boek zit vol met mooie en diepgaande quotes die veel lezers zullen raken. John Green weet alles op een zodanige manier te verwoorden waardoor je telkens aan het denken wordt gezet. Naarmate ik dichter bij het einde van het boek kwam, probeerde ik steeds langzamer te lezen om het einde uit te stellen. Op het moment dat ik er niet meer omheen kwam en toch de laatste bladzijdes moest lezen, moest ik echt even slikken. Het einde was zo mooi geschreven dat je het keer op keer opnieuw gaat lezen.

Schildpadden tot in het oneindige is 100% een aanrader. Alles is prachtig verwoord, er zit typische John Green-humor in en je kunt een kijkje nemen in het hoofd van iemand die kampt met dwanggedachten. Zorg dat je een tissue bij de hand hebt wanneer je dit boek leest, want die zal je vast nodig hebben. Van mij krijgt dit boek 5 sterren!

*Ik wil uitgeverij Gottmer bedanken voor dit recensie-exemplaar. Dit heeft mijn mening uiteraard niet beïnvloed.*