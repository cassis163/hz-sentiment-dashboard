Zim was mijn eerste kennismaking met het werk van René van Rijckevorsel.
De kaft van het boek is intrigerend en mysterieus, waar zal deze prachtige leeuw voor staan?

In het boek volgen we de jong arts, Felix, welke naar Zimbabwe afreist om de laatste eer aan zijn studievriend te kunnen bewijzen. Diederik is omgekomen bij een tragisch ongeval. Felix heeft zelf ook al een band met ZIM daar zijn opa in het verleden een boerenbedrijf had op Grootfontijn en hij daar als kleine jongen vakanties doorgebracht heeft. Echter tijdens Mugabe’s landonteigenings project is ook de familie van Felix hun landgoed afgenomen en zijn opa overleden aan een hartaanval.

Na de afscheidsdienst komt Felix in een benarde situatie terecht waardoor hij op de lijst van gezochte misdadigers komt te staan. Vanaf hier start hij zijn vlucht naar de veiligheid en de zoektocht naar antwoorden op verschillende vragen. Tijdens deze tocht komen onder meer Victoria en Melody op zijn pad, welke hem helpen om aan zijn achtervolger Berend te kunnen ontsnappen. Het verhaal is spannend en door de wisseling van vertel perspectieven blijft het boeiend.

De schrijver laat fictie en waarheid in elkaar overvloeien. Met hier en daar een kritische toon behandelt hij diverse thema’s als machtsmisbruik en uitbuiting. Tijdens het lezen voel je zijn liefde voor het land. Ik geef dit boek 4 sterren.