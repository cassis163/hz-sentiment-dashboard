Als goede bekende van Reinier Bresser kon ik uiteraard niet wachten om zijn debuut te lezen. Welnu, zoals ik al verwachtte, heeft hij mij niet teleurgesteld.

Strandvogel is het verhaal van Gustaaf Vogel die, werkzaam als trader in Londen, verneemt dat zijn zusje Fanny overleden is. Ze is verdronken. De toedracht is tot op het eind niet duidelijk: ongeluk of suïcide?

Via het heden en flashbacks laat Reinier ons kennismaken met een familie waarvan de leden, ook al is de onderlinge relatie niet slecht, in feite ernstig langs elkaar heen leven en, après tout, elkaar niet echt kennen, heel weinig van elkaar weten en zodoende een zekere eenzaamheid uitstralen..
Zal de dood van zusje Fanny niet voor niets zijn en voor een ommekeer zorgen?

De boeiende beschrijvingen van het Wassenaarse slag en het dorp Wassenaar (veelal van mij bekende plekken, altijd leuk), de monologues intérieurs, de vaak grappige vergelijkingen, het scherpe observatievermogen van de schrijver en zijn subtiele steken onder water naar de puur materialistische wereld van het bankieren, plús de intrige die tot het eind spannend blijft, maken dat ik het boek in één ruk heb uitgelezen. Mét in mijn hoofd de stem van Reinier, want ik hoor het hem bij wijze van spreken vertellen.