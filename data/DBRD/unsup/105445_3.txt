Het eerste boek Easy Peasy van Claire van den Heuvel en Vera van Haren ging aan ons voorbij. Logisch, want we zijn al een aantal jaar uit de hapjes-sapjes-en-papjes periode. Die twee bengels uit ons gezin zitten op de basisschool. Dus midden in de doelgroep van Easy Peasy Family.
Wij eten gezond vind ik zelf, meestal dan. Maar ik voel me af en toe best ongemakkelijk bij alle suiker die er zoetjesaan naar binnen glijdt. Met twee drukke, buitenshuis werkende ouders zijn de schoolkoeken en pakjes limo (wat voor mooie, gezond klinkende namen de marketeers er ook aan geven - het blijft limonade) schering en inslag. En dat zit me niet lekker. Heel af en toe doe ik een poging zie hiervoor dit recept voor notendadelschoolrepen. Het zou wel wat vaker mogen, maar ja. Dus ik heb hoge verwachtingen. Het boek oogt fris en smakelijk, ik ben meteen aangetrokken door de lunchtrommel inspriratietips.

Healthy Food is hip
Easy Peasy Family is meer dan een kookboek. Er staan opvoedtips in. Alles begint met de Easy Peasy Food Rules, daarna volgt een hoofdstuk over Opvoedstijl en Eetgedrag, Eten en de Maatschappij en De Basis. Het hoofdstuk Productgroepen zoomt vooral in op die categorieën die op dit moment niet als 'healthy' worden neergezet: melk, vlees/vis/kip, gluten & brood, suiker & zoet plus als positieve noot superfoods. En wil je in één keer radicaal om met gezond eten dan is er een hoofdstuk wat je zoal in moet slaan aan voorraad, diepvries en vers.

Het kookgedeelte zelf, deel 2, is ingedeeld in thema's. Het begint bij thuis en van daaruit steeds een stap verder naar buiten. Naast die originele indeling is er gelukkig ook een register; zowel voor de recepten als voor de talrijke tips en informatieve teksten.

Deel 3 tenslotte bestaat uit een How-To gids. Denk hierbij aan praktische informatie over voedingsstoffen, etiketten lezen en budgettricks.

Waar of niet waar?
O jee, de kans bestaat dat we hier niet uit gaan komen. Er zijn op 'healthy food' terrein grofweg twee kampen (en veel meer stromingen); diegenen die geloven: 'want het werkt voor mij dus is het waar' en diegenen die (hard) wetenschappelijk bewijs willen zien. In Easy Peasy Family ontbreekt de wetenschappelijke onderbouwing vaak. Waarom zijn producten in glas goed en kan ik producten in blik beter vermijden?

Dat geraffineerde suiker voedingsstoffen aan je lijf zou onttrekken bij de verwerking in je lichaam, terwijl dat niet geldt voor natuurlijke suikers, is fysiologisch op zijn zachtst gezegd wonderlijk. Gelukkig nuanceren Claire en Vera later wel dat natuurlijk zoet evengoed invloed heeft op de bloedsuikerspiegel. En als je van de zoete smaakvoorkeur af wil, helpen natuurlijke suikers niet.

Wat zeker toe te juichen is, is dat we met zijn allen minder suiker, minder vlees en meer groenten gaan eten. Daar kan Easy Peasy Family zeker bij helpen met smaakvolle recepten, voedzame maaltijden, healthy snacks en lunchbox ideeën. En ach, dan neem ik op de koop toe dat de informatie -gezien vanuit het kamp dat wetenschappelijke bewijzen wil- niet altijd klopt.

Recept burrito's
We testen de burrito's en nu ik toch goed bezig ben wil ik ook zelf maistortilla's maken. Om maar met dat laatste te beginnen, het werd een fiasco. Dat gevecht heb ik roemloos verloren. Misschien had ik toch beter gewone tarwebloem kunnen gebruiken in plaats van maismeel, hoewel ik wel extra bakpoeder had toegevoegd zoals aangegeven. Gelukkig hadden we ook nog kant-en-klare tortilla's in huis.

Kidneybonen met groentesaus, crème fraîche en avocadodip
vulling voor 4 wraps

Deze tortillamaaltijd is dé favoriet van Claires mannen! Ook handig om al in de ochtend te maken (bijvoorbeeld tijdens het weekend) en de ovenschaal in de koelkast klaar te zetten. Voor de oppas of papa.
1 courgette
1 venkelknol
1 rode ui
1 rode (zoete) paprika
2 eetlepels olijfolie
450 gram kidneybonen
100 milliliter passata
4 grote of 6 kleine volkorenwraps (of maak ze zelf)
4 eetlepels creme fraiche (2 theelepels per wrap)
eventueel geraspte geitenkaas
voor de avocadodip
2 eetrijpe avocado's
paar blaadjes koriander
citroensap
scheutje olijfolie
snufje chilipeper
zout en peper
Verwarm de oven voor op 180ºC. Was alle groenten en snijd ze in blokjes. Doe ze in een ovenschaal en besprenkel met olijfolie en een beetje zout. Zet in de oven en gaar zo'n 25 minuten.
Kook de kidneybonen volgens de gebruiksaanwijzing op de verpakking. Of kies voor kant-en-klare bonen uit blik, maar neem dan wel een biologische variant en als het even kan uit een glazen pot. Spoel de bonen goed af.
Meng de gegrilde groenten uit de oven met de bonen en de passata. Zet 1 of 2 ovenschalen klaar. Schep op iedere wrap wat van het groenten-bonenmengsel en 2 theelepels crème fraîche. Vouw de wrap dicht en leg in de ovenschaal. Strooi er wat van de geraspte geitenkaas overheen als je daar van houdt. Zet de burrito's nog zo'n 10 minuten in de oven onder de grill.
Maak ondertussen de avocado-dip: schil en prak de avocado en hak de koriander fijn. Meng de avocado met het citroensap, de olijfolie, koriander en chilipeper. Breng op smaak met zout en peper. Serveer de burrito's met de avocadodip.
Wat een goed idee om de groenten eerst te roosteren in de oven, zo krijgen ze veel meer smaak. De 450 gram kidneybonen heb ik vervangen door een blik biologische bonenmix en een klein blikje kikkererwten.
Onduidelijk blijft of de 450 gram droge bonen zijn en hoeveel ik dan aan gekookte bonen nodig heb. Zelfs met mijn bescheiden blik van 240 gram uitlekgewicht heb ik meer dan er in de wraps past. Geen probleem dan serveer ik de rest van de vulling er extra bij.

En zo staan er meer slordigheidjes in het boek; hazelnoten als alternatief voor worst in een recept zonder vermelding in de ingrediëntenlijst (hoeveel hazelnoten heb ik nodig om een worstje te vervangen?), een ingrediënt dat niet wordt gebruikt (kokosolie in het bananen-havermoutbrood) of verwijzingen die niet kloppen (pagina 147 zegt niets over de 80-20 regel). Ben ik een kniesoor? Misschien, maar een kritische redacteur haalt het er bij een volgende druk hopelijk uit.
Conclusie 
We mogen met zijn allen wel wat gezonder eten. Of de doelgroep die het het hardste nodig heeft ook wordt bereikt denk ik niet (trouwens net zo min via andere kookboeken ben ik bang). Als Easy Peasy Family gezond eten met kinderen bewerkstelligt, dan is dat alleen maar positief. Je kunt het zelf wat minder heftig maken door gewone melk en minder superfoods te gebruiken. Claire en Vera zeggen het zelf al: "Vertrouw op je eigen gezonde verstand".