Het leven van Kathryn Brooker, de hoofdpersoon, is op het eerste gezicht een voor buitenstaanders geweldig leven. Fantastisch huwelijk met een leuke man die een zeer gewaardeerd directeur is van de Mountbriers Academie, een elitair Engels opleidingsinstituut met een uitstekende naam. Samen hebben ze twee kinderen, een jongen en een meisje; de koningswens vervuld. Maar er wordt wel gezegd; soms lijken dingen te mooi om waar te zijn, en dat is hier ook zo. Het huwelijk van Kathryn is de val van geweld waar ze al op jonge leeftijd in is getrapt en niet meer uit lijkt te kunnen ontsnappen. Een modern geval van misdaad en straf: Kathryn begaat in de ogen van haar echtgenoot Mark voortdurend misstappen waarvoor ze door hem hardhandig gecorrigeerd zal moeten worden.

Het boek springt heen en weer in de verschillende tijden - tien jaar geleden, 3 jaar geleden een maand geleden - en verhaallijnen (Voor de misdaad, de straf en de periode daarna), wat het zeer afwisselend maakt. Een aardigheidje in het geheel is dat hoofdpersoon Kathryn van lezen houdt en dat er her en der in het boek auteursnamen, en citaten voorkomen van titels die ze gelezen heeft of aan het lezen is.

De omslag doet vermoeden dat “Wat heb ik gedaan” een zeer romantisch boek is, maar daardoor word je bij vlagen op het verkeerde been gezet. Dat de psychologische benadering nergens echt de diepte in gaat, maakt het een makkelijk leesbaar boek dat met name veel vrouwen zal aanspreken.