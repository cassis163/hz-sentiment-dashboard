De titel dekt precies de lading! Het gaat over Aziaten die crazy rich zijn en daardoor in mijn ogen ook wel crazy doen! Het is een internationale bestseller en een succesvolle film, lees ik op de voorkant. Nou, dat kan ik mij prima voorstellen, dit boek zou een superleuke film opleveren! Volgens The Wall Street Journal “Fris, levendig en hilarisch. Een culturele mijlpaal.” Ook daar kan ik niets aan toe voegen. Aangezien ik nog niet eerder iets gelezen heb over de Aziatische cultuur is het voor mij ook een heel bijzonder boek, een bijzondere kennismaking met een voor mij heel onbekende cultuur. We lezen natuurlijk vaak Amerikaanse boeken en ook de Scandinavische thrillers zijn erg in trek, maar een boek over de Aziatische cultuur is nieuw voor mij. Rachel en Nicholas zijn in Amerika wonende van oorsprong Aziaten. Ze komen uit heel verschillende families en zijn heel verschillend opgevoed. Nicholas vraagt Rachel om de zomer mee te gaan naar Singapore, om mee te gaan naar het huwelijk waar hij de getuige is van de bruidegom en om zijn familie te leren kennen. Hij vertelt haar echter niet dat zijn familie schatrijk is en dat hijzelf de meest gewilde huwelijkskandidaat van Azië wordt nu zijn beste vriend in het huwelijksbootje stapt. Dit zorgt voor hilarische, maar ondertussen ook heel zielige taferelen. Het boek leest soms wat lastig door de vele familiebanden en voor ons vreemde titels, maar de auteur voorziet de lezer vooraf van een uitgetekende stamboom (inclusief plaats of land van verblijf en bijnamen zoals bv “tante windtunnel” met toelichting “dit is wat er gebeurt als je in Argentinië een facelift laat doen”). Daarnaast legt de auteur ook veel uit in voetnoten. Ook dat ben ik niet gewend in een leesboek voor mijn plezier, maar is in dit boek zeer welkom.

Kortom: ik heb zeer genoten van dit boek en ben zeer benieuwd naar vertalingen van de andere boeken van Kevin Kwan, want ik zie dat er nog in ieder geval 2 vervolgen zijn hierop!