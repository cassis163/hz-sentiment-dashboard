Wijn is haar tweede natuur. Ivy weet alles van goede oogsten, druivensoorten en het proces. Ze is dan ook fanatiek in wat ze doet en laat zien, ook al zou ze meer kunnen en willen, voor nu is het goed zo. Het recente verleden heeft zijn sporen achtergelaten en ze wil en kan het nog niet onder ogen zien. De enige plek waar ze nu wil zijn is bij haar jeugdvriend Bernd en wegkruipen in de veiligheid van zijn zorg. Wat voor Ivy heel vanzelfsprekend is, en voor nu toch wel ontstaan is uit wat frustratie, zorgt er voor dat ze opvalt. Op een zondagavond waar ze haar wijnkennis deelt met wat gasten valt ze op bij Alexander Ford. Hij zoekt een sommelier voor zijn restaurant Atelier L’Orange en zijn oog valt op Ivy. Hij wil haar koste wat kost hebben. Maar niet alleen voor zijn restaurant. Hij daagt haar uit, zij hapt toe. En daarmee gaan ze samen een uitdaging aan, met de nodige gevolgen, die ze beiden niet hadden kunnen voorzien.

Kate Paris maakt haar debuut met een gedurfd thema verwerkt in een romantisch verhaal. Wijn, sommeliers, kennis van het wijnwereldje en de uitdagingen daar. Pak je dat niet goed aan m.b.t. research in combinatie met al dan niet aanwezige kennis dan ga je op je gezicht. Echter Kate Paris pakt het wel goed aan. De kennis die ze tentoonspreidt wanneer het op wijn aankomt
beschrijft ze niet alleen heel prettig en vlot maar ook klopt het voor zover te controleren. De opleiding tot Master Sommelier is daar een goed voorbeeld van. Een chicklit of romantische roman schrijven is al een uitdaging natuurlijk maar om er dan eentje te schrijven die ook blijvend boeit door de keuze voor een gewaagd thema maakt dat je het gevoel krijgt er ook nog iets van op te steken. En daarvoor complimenten aan het adres van Kate Paris!

Het verhaal leest bijzonder prettig, de schrijfstijl is vlotjes en leest lekker weg. Wat een liefdesverhaal maakt is natuurlijk het feit dat je fantasie op hol slaat bij het visualiseren van de hoofdpersonages. Dat lukt heel goed met Ivy en Alexander. Vooral de omschrijving ‘McDreamy en McSteamy in één’ maakt dat voor ogen krijgen een stuk gemakkelijker en zal bij veel vrouwelijke lezers de glimlach tevoorschijn toveren. Gelukkig blijft Kate Paris niet hangen in het zoetsappige, een leuke beeldspraak in dit geval, maar waagt ze zich aan een keihard en zakelijk doordrenkt verhaal waar de betrokkenen een behoorlijke kluif aan hebben. Zo komen emoties als teleurstelling, ambities, vertrouwen en vriendschap mooi aan bod. Heel verrassend dus.

Ik ben op twee plaatsen tegelijk als ik me omdraai en struikel op hetzelfde moment het restaurant en mijn hotelkamer in. In die laatste gooi ik mijn koffer op het bed en kwak alles erin wat ik bij me heb. Iemand roept me, bonst op de deur. Ik schuif snel het veiligheidskettinkje ervoor en ga bovenop mijn koffer zitten in een poging hem dicht te krijgen. Ik kijk in de ogen van Alexander, maar zie die van Olivier. Ik stap langs hem heen en ren zo hard als ik kan het hotel in Aspen uit. In Hotel Ford houd ik nog steeds krampachtig de klink van de deur vast.

Wat te verwachten van ‘Een ondertoon van liefde’? In het kort is dit een heerlijk liefdesverhaal mét inhoud, dat is wel eens anders. Niet alleen maar oppervlakkige, dampende liefdesscènes, nee! Kate Paris heeft een sterke verhaallijn gekozen waar de liefde een grote rol speelt maar niet aan de haal gaat met de inhoud. Blijft het feit natuurlijk wel dat er mooie liefdesscènes zijn waar menig lezer rode wangen van zou krijgen. Opvallend is dat deze erg integer, mooi en vooral toch behoorlijk erotisch zijn zonder dat het ongeloofwaardig of overdreven is. En geloof het of niet, er is gelukkig ook plaats voor humor. Bepaalde personages toveren meteen een glimlach op je gezicht. Ivy heeft bepaalde trekjes á la Bridget Jones over zich en Alexander heeft het dwingende en zwoele van Christian Grey, succes gegarandeerd! De overige kleurrijke personages doen de rest.

Samen met de leuke en interessante dialogen, het flirten, de flashbacks die het verhaal achter Ivy en Alexander vertellen maken dit verhaal tot een vlot geheel. Het loopt goed in elkaar over en je hebt het zo uit. ‘Een ondertoon van liefde’ is een aanrader voor lezers van de internationale successen zoals Jill Mansell en Maya Banks. Een combinatie van een verhaal en erotiek waar het functioneel is. Complimenten daar dus want dat is niet altijd het geval. Al bij al is dit een heerlijk zomers boek en onmisbaar voor de liefhebbers van dit genre. Een veelbelovend debuut en dat van eigen bodem!

4 sterren, welverdiend.