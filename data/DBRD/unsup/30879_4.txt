Jonathan en Emma Ransom, beiden werkzaam voor Artsen zonder Grenzen, zijn gestationeerd in Zwitserland. Tijdens een vrij weekend gaan ze skiën. Dan krijgt Emma een ongeluk. Jonathan is gebroken van verdriet. De volgende dag echter ontvangt hij een poststuk dat hem op het spoor zet van het ándere leven van Emma. Een leven waarvan hij niets wist, en dat hem hals over kop doet belanden in een internationale samenzwering.
Jonathan Ransom is wel wat gewend. Hij heeft tenslotte als arts al in diverse door oorlog verscheurde gebieden gewerkt. Nu wordt hij echter geconfronteerd met heel andere regels; de regels van een spel dat hij moet leren terwijl hij meespeelt.
Terwijl Jonathan zich buigt over de vraag hoe het komt dat Emma blijkbaar tijd had om een dubbelleven te leiden, lezen we ook over Inspecteur Von Daniken van de Zwitserse politie, die geconfronteerd wordt met de slinkse praktijken van de Amerikaanse CIA. En verder lezen we hoe diezelfde CIA alle moeite doet om een tot nu toe geheim deel van deze organisatie geheim te houden. Intussen blijkt dat Iran flink op weg is volwassen kernwapens te ontwikkelen om daarmee Israël aan te vallen, iets dat zorgvuldig geheim gehouden moet worden voor het grote publiek.
Christopher Reich heeft een bijzonder spannende spionageroman geschreven in de beste traditie van Ludlum en vele van zijn navolgers. Zo'n boek waarin 'vroeger' de Russen van alles de schuld kregen. Tegenwoordig hebben we nieuwe vijanden, maar die hoeven niet allemaal uit 'schurkenstaten' te komen. Jonathan Ransom is uiteraard een amateur, die geheel onverwacht verzeild raakt in een complot waarvan hij kop noch staart kan vinden. Het enige dat voor hem telt is: wat deed Emma en waarom? Gelukkig krijgt de lezer hierop een bevredigend antwoord.
Iets minder bevredigend is het feit dat het boek wel erg vol zit met spannende gebeurtenissen en hoofdpersonen. Niet elke hoofdpersoon is even zorgvuldig uitgewerkt zodat het verhaal het toch voornamelijk van de actie moet hebben. Met een tikje meer diepgang was dit boek goed geweest voor de volle vijf sterren. Desalniettemin het lezen en herlezen waard.