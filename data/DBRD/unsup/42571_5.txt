Jammer, jammer, jammer dat dit het laatste is dat ik van Stieg kan lezen!!! Hoewel, er zijn geruchten dat er nog een deel 4 dat bijna af is in de computer van Larsson zit. Zijn vriendin mag daar niets mee doen, maar wil het ook niet afstaan aan de familie omdat die haar niets van de erfenis gunnen... Maar terug naar gerechtigheid; een zéér spannende afsluiter van de trilogie. Alle verhaallijntjes zijn netjes afgesloten en er zijn geen onbeantwoorde vragen meer. Ja, Larsson strooit met veel details. Vele voegen niets toe aan het verhaal (dat iemand een boterhammetje met kaas en een beetje sinaasappelmarmelade eet voor het ontbijt en daar een glas mineraalwater en koffie bij drinkt, om maar eens iets te noemen). Maar ik vind het persoonlijk niet storend. Lisbeth is een geweldig personage, ondanks haar vreemde en afstandelijke karakter vat je onmiddellijk sympathie voor haar op, en ze oogst bewondering omdat ze zo onverschrokken voor de duvel niet bang is. De trilogie is met recht gewoon één groot, spannend boek van 1700 pagina's. je kunt delen 2 en 3 niet lezen zonder het (de) voorgaande boek(en) te hebben gelezen. Deel 1 was het nog een beetje lastig om erin te komen, bij deel 2 en 3 was dat geen probleem. Ik vond deel 2 het beste, maar je kunt de delen niet los van elkaar beoordelen. Ik vond de hele trilogie een literair meesterwerk van ongekend hoog niveau!