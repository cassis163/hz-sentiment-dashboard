Als groot fan van The Girl with all the Gifts leek het me tof om nog een boek te lezen van M.R. Carey. Toen ik Fellside voor een prikje op Awesomebooks zag, twijfelde ik dan ook geen moment. Helaas wist het boek toch niet helemaal aan mijn hoge verwachtingen te voldoen - maar dat kan ook liggen aan het feit dat ik normaal gezien geen paranormale thrillers lees.

Jess Moulson is veroordeeld voor het plegen van een moord, waar ze zich niets meer van kan herinneren. Ze herinnert zich nog nauwelijks iets van de nacht waarin haar appartement in vuur en vlam opging - en de bovenbuurjongen doodde. Enkel dat ze onder invloed was van drank en drugs.

Fellside is de grootste vrouwengevangenis in Europa en het is de plek waar Jess Moulson hoogstwaarschijnlijk de rest van haar leven zal doorbrengen. Maar Jess is niet alleen in haar gevangeniscel, in de schaduw hoort ze het gefluister van een klein jongetje, die haar een boodschap komt brengen. Zal ze luisteren?

Fellside is een spannende thriller die zich voor het overgrote deel afspeelt in de vrouwengevangenis. Hoewel het verhaal om  de vermeende kindermoordenaar Jess Moulon draait, leer je ook steeds meer inwoners van de gevangenis kennen. Door het alwetende perspectief ontdek je als lezer algauw dat er van alles aan de hand is in de gevangenis en dat niet iedereen zich even braaf aan alle regeltjes houdt. Hierdoor geeft M.R. Carey je af en toe een claustrofobisch, beklemmend gevoel en ben je blij om het boek eventjes weg te leggen en terug te keren naar de echte wereld.

Hoewel het reilen en zeilen van de gevangenis mij aardig in haar greep hield, was ik vooral benieuwd naar het verhaal van Jess. Heeft ze de moord wel of niet gepleegd? Wie zijn die engelen / geestesverschijningen die ze al van kinds af aan kan zien? Gaat ze ooit nog achter de tralies vandaan komen? En kan ze zich staande houden in een gevangenis waar het recht van de sterkste geldt?

Net als bij The Girl with all the Gifts zat het verhaal geniaal in elkaar en is het tof om gaandeweg steeds meer puzzelstukjes in elkaar te passen. Maar, ik moet wel eerlijk zeggen dat ik enorm lang over dit boek gedaan heb. Fellside las heel traag en wist me niet altijd te overtuigen. Misschien is het gewoon omdat ik eigenlijk niet zo graag paranormale thrillers lees, maar ik kon me vaak moeilijk op het verhaal concentreren en moest mezelf af en toe echt dwingen om verder te lezen.

De vele personages stoorden me daarentegen niet. Ik vond het tof dat iedereen een gedegen achtergrondverhaal kreeg, zodat je begreep waar bepaalde handelingen vandaan kwamen. De meeste personages voelden dan ook levensecht, waardoor ik me wel in het verhaal kon inleven.

Fans van (paranormale) thrillers wil ik Fellside maar al te graag aanraden. Het verhaal geeft je een licht claustrofobisch gevoel door de setting in de gevangenis en het is tof om verschillende gevangenen en medewerkers te leren kennen. De levensechte personages maken de combinatie met het paranormale behapbaar. Als lezer ben je voortdurend aan het puzzelen om het plot in elkaar te passen. Toch las het boek behoorlijk traag en was het niet helemaal iets voor mij.
Deze recensie verscheen ook op Oog op de Toekomst.