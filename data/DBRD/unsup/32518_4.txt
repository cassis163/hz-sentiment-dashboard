Authentieke recepten van het Thaise platteland worden door dit boek bereikbaar voor iedereen. Het kookboek, genoemd naar het gelijknamige Rosa's Thai Café in Londen, laat je kennismaken met de vele smaken en mogelijkheden van de Thaise keuken. De basis van de keuken zijn vier smaken: zout, pittig, zuur en zoet. De kunst bij het koken ligt in het bereiken van de perfecte balans. Hierbij helpen de vele kleurige, smaakvolle recepten in dit kookboek.  

Gerechten verschillen van soepen tot curry's, van roerbakgerechten tot zoetigheden. Per gerecht zijn best een aantal verschillende ingrediënten nodig. De supermarkt kan je ver helpen met inkopen, maar een Aziatische winkel in de buurt is geen overbodige luxe. Gelukkig zijn veel kruiden lang houdbaar en heb je dus ook gelijk voor meerdere maaltijden alles in huis.  

Bij de meeste recepten staat een stukje familiegeschiedenis of de herkomst van de basis van de ingrediënten beschreven. Dit geeft een leuk beeld van het leven van de schrijfster in Thailand. Ook staat bij ieder gerecht de oorspronkelijke, vaak onuitspreekbare Thaise naam. En ieder recept staat op de foto zodat je een duidelijk beeld krijgt wat het eindresultaat moet zijn. De Thaise keuken biedt kleurrijk en smaakvol eten dat over het algemeen in redelijk korte tijd klaar te maken is. Mits je de verschillende smaken en kruiden op voorraad hebt. Het laatste hoofdstuk biedt een groot aantal basisrecepten voor currypasta's, verschillende soorten kruidenthee, sauzen en marinades.  

Recept Rode Curry met rundvlees (Pad Prig Daeng Nuar)
Recept voor 2 personen  

2 el plantaardige olie
3 el rode currypasta (pag. 202)
1/2 tl komijnpoeder
1/2 tl korianderpoeder
250 g kogelbiefstuk, in dunne plakken
100 ml kokosmelk
1 tl palmsuiker
2 el nam pla (thaise vissaus)
50 g erwtaubergines
gestoomde rijst voor erbij  

Verhit de olie in een wok op hoog vuur en doe de currypasta erbij: deze moet meteen gaan sissen. Roerbak 15 seconden en roer het komijnpoeder en het korianderpoeder erdoor.  

Doe de kogelbiefstuk in de pan en roerbak kort. Roer de kokosmelk erdoor, gevolgd door de palmsuiker en de vissaus, en roerbak tot de suiker volledig is opgelost. Als het goed is, smaakt de curry nu zoet, een tikkeltje zout en licht pittig. Zet het vuur lager en kook tot het vlees gaar is. Voeg wat water toe als de curry te droog wordt. Voeg tot slot de erwtaubergines toe en laat nog 2 minuten zachtjes koken.  

Serveer met gestoomde rijst.  

Het gerecht was zeker genoeg voor twee personen. Om de currypasta te laten sissen moet de wok zeer heet zijn. Warmer dan je wellicht gewend bent. Vergeet de afzuigkap niet aan te zetten en hou een spatdeksel in de buurt. Dit heerlijke snel te bereiden gerecht is een nieuwe favoriet. Dit kookboek heeft echter nog veel meer verrassingen voor de liefhebber van de Thaise keuken en is daarmee een echte aanrader voor liefhebbers van Aziatisch koken.