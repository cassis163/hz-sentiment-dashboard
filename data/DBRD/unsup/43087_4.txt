Sebastian von Eschburg brengt zijn kindertijd door op een oud landgoed. Hij verliest al jong zijn houvast als zijn vader zelfmoord pleegt. Zijn moeder doet het af als een ongeluk en weigert erover te praten. Sebastian vlucht in de wereld van de fotografie. Hij groeit uit tot een zeer succesvolle kunstenaar die in gewaagde, confronterende beelden laat zien dat werkelijkheid en waarheid verschillende zaken zijn. Als Eschburg wordt aangeklaagd voor de moord op een jonge vrouw, neemt advocaat Konrad Biegler de verdediging op zich. Daarmee helpt hij niet alleen de kunstenaar, maar ook zichzelf.

"Taboe" bestaat uit drie delen, getiteld "Groen", "Rood" en "Blauw". In de delen komen de respectieve kleuren ook steeds terug. Deze indeling is terug te voeren op het motto van het boek:
"Zodra het licht van de kleuren
Groen, rood en blauw zich
in dezelfde verhouding mengt
Lijkt het wit voor ons"
(Kleurenleer volgens Helmholtz)

De drie delen tezamen vormen dus de kleur wit.In het eerste deel "Groen" wordt Sebastian gevolgd vanaf zijn jeugd tot aan de hoogtepunten van zijn carri√®re. "Rood" is een kort deel, een soort intermezzo, waarin duidelijk wordt gemaakt dat er een misdrijf is gepleegd en dat openbaar aanklager Monika Landau toegewezen heeft gekregen. In het derde deel ("Blauw") wordt beschreven hoe Sebastian van Eschburg, die van de moord die genoemd wordt in deel twee ("Rood"), wordt verdacht, en dat hij er voor kiest om zich te laten vertegenwoordigen door advocaat Konrad Biegler, die zijn herstel van een burn-out onderbreekt om deze zaak op zich te kunnen nemen.

Ferdinand von Schirach is in het dagelijks leven advocaat, maar hij is ook een zeer begenadigd schrijven. "Taboe" is geen thriller, maar duidelijk literatuur, en Von Schirach weet hoe hij een verhaal moet vertellen. Het resultaat is een groots en meeslepend boek dat juist zijn kracht vindt in de kleine dingen. Dit is een boek dat je nog lang bij zal blijven. Het heeft op mij een diepe indruk gemaakt.