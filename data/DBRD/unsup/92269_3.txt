CARAMBOLE: de speelbal wordt geraakt door twee andere ballen. Op het ogenblik dat de biljartbal zich in beweging zet en de twee andere ballen met een kleine of grote snelheid raakt, ligt de eindbestemming van alle ballen onherroepelijk vast, hoewel niemand op voorhand hun lot kan bepalen.
In die zin is Carambole het zinnebeeld van dit spannende detectiveverhaal. Ene Pieter Claussen, zijn antecedenten worden aanvankelijk bewust vaag gehouden, rijdt onder invloed van alcohol, een jonge voetganger dood, maar weigert zijn verantwoordelijkheid op te nemen. Hij pleegt vluchtmisdrijf en hoopt zich hierdoor heel wat miserie te besparen. Het vluchtmisdrijf is het ogenblik waarop de biljartbal zich in beweging zet en alle ballen in het spel in beweging zet. Het lot van Pieter Claussen is bezegeld, want er is een getuige die niet naar de politie gaat, maar de dader afperst. Claussen doodt de vermeende afperser en hoopt dat hiermede de zaak van de baan is.
Doch diegene die het geld kwam ophalen was Erich Van Veeteren, de zoon van de oud-politiecommissaris. Derhalve zet de politie alles op alles om de zaak op te lossen. Hoe een biljartbal rollen kan!
Deze thriller van Håkan Nesser is opnieuw een erg spannend en bijzonder onderhoudend verhaal van zon 300 paginas lang, netjes onderverdeeld in 39 hoofdstukjes, hetgeen de leesbaarheid bevordert.
Het is niet echt een topper, maar toch een erg aangenaam boek om te lezen. De figuren zijn mooi beschreven, er zit een behoorlijke vaart in het verhaal en bovendien weten wij meer dan de politie, ook omdat we van het begin af de dader kennen. De spanning in deze thriller zit evenwel in de zoektocht van de politie naar de dader, wiens motieven ze bovendien niet kennen. En toch geeft de auteur niet alles vrij over de dader, dat komt pas op het einde van de roman, zodat ook wij niet in het bezit zijn van alle puzzelstukjes.
De tragische les van dit boek is dat ook normale mensen, door het stellen van een impulsieve daad, hun leven in een noodlottige richting kunnen zien belanden.
Dit boek kent een verfilmde versie (Commissaris Van Veeteren: Carambole) die onlangs op TV werd uitgezonden.