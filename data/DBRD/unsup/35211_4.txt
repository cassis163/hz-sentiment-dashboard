In 2015 opende Arie Boomsma de sportschool Vondelgym, ontstaan vanuit de behoefte om zijn plezier in sport en gezondheid met anderen te delen. Nu komt Arie Boomsma met het daar mooi op aansluitende boek Beweeg! Samen met zijn broer Klaas stelde hij dit mooie boek samen. Ze zijn ervan overtuigt dat bewegen en gezond leven gelukkiger maakt. Om de lezer hiervan te overtuigen en je inspiratie te bieden om zelf aan de slag te gaan zijn er in het boek diverse persoonlijke verhalen en tips geplaatst. Meerdere trainers en deskundigen hielpen op deze manier bij het schrijven van Beweeg! Naast de privé-verhalen kun je ook diverse gezonde energieke recepten vinden in het boek waaronder voedzame maistortilla’s met kip en zelfs een spicy shake.

Ieder hoofdstuk van Beweeg! start met een bekend excuus die veelvuldig door mensen gebruikt wordt om niet te bewegen; gevolgd door deskundige adviezen, recepten, tips en trucs. Het boek bevat meerdere paginagrote foto’s ter inspiratie. Ook de gedetailleerd beschreven oefeningen zijn voorzien van diverse nuttige foto’s van Arie Boomsma in actie, ter verduidelijking van de oefeningen.

Beweeg! Is vooral een praktische bundel voor eenieder (jong of oud) die echt serieus wil gaan sporten. Beweeg! kan daarbij net die steun in de rug zijn die je nodig hebt om jezelf over de streep te trekken.

Mooi cadeau ook voor diegene die nu al jaren excuses roept zodra een gesprek op meer bewegen uitkomt.