De proloog liet me heel nieuwsgierig achter; wie waren deze twee vrouwen? Een moeder, die haar stervende dochter in haar armen houdt.
Later wordt een en ander duidelijk.

Het boek bestaat uit een proloog en veertien hoofdstukken. De hoofdstukken zijn onderverdeeld in vijf delen, die steeds uit het perspectief geschreven zijn van één van de hoofdpersonen.
Spannend, gruwelijk, prachtig, menselijk en onmenselijk zijn de woorden die ik van toepassing vind op dit verhaal.
Een aantal personages uit eerdere boeken spelen een rol in dit verhaal. Maar je kunt dit boek lezen als een standalone.

Er wordt een lijk gevonden. Omdat blijkt dat het een voormalig agent van het APD (Atlanta Police Department) is, wordt het Georgia Bureau of Investigation op deze zaak gezet. Zodra Will Trent het verlaten pakhuis binnengaat, beseft hij dat dit wel eens de verraderlijkste zaak uit zijn carrière kan zijn. Van het lijk lopen bloederige voetsporen weg die erop wijzen dat een ander, mogelijk vrouwelijk slachtoffer, is meegenomen. Waar is dit slachtoffer gebleven?

Al snel wordt het Will duidelijk dat een zaak waar hij eerder aan gewerkt heeft en die niet naar voldoening is afgesloten, met deze zaak in verbinding staat. De plaats delict is een pand in Atlanta waar Marcus Rippy een nachtclub wil vestigen. Rippy is een beroemde basketballer en een lokale held die door Will verdacht werd van brute verkrachting. Rippy huurde de duurste advocaten in en wist de aanklacht wegens verkrachting te ontduiken. Dit vreet nog steeds aan Trent.

De auteur heeft hier laten zien wat het voor iemand kan betekenen om te kampen met dyslexie. Maar ook het onvermogen van personen om zich te kunnen uiten naar degene waar men van houdt vormt vaak een reden om nog meer afstand te scheppen.
Bovenal is door Slaughter duidelijk gemaakt wat door het gebruik van geld mogelijk kan worden. Een bepaald misdrijf verdwijnt opeens! Dit is heel geloofwaardig neergezet en recht uit de actualiteit.

Om terug te komen op de proloog; naarmate ik meer las over Angie, sloot ik haar ook meer in mijn hart. Ze heeft wel dingen uitgehaald die echt niet door de beugel kunnen, maar helemaal slecht is ze zeker niet. De tegenstelling tussen de vrouw in de proloog en wat neergezet wordt in de rest van het verhaal is enorm. Dit leert ons ook dat je niet écht weet wat voor persoon iemand anders is.