Als het lichaam van een jonge vrouw wordt gevonden in een park in Zuid-Londen, wordt inspecteur Erika Foster ingeschakeld om het moordonderzoek te leiden. Deze zaak is de eerste die Erika krijgt toegewezen na het verlof dat zij opnam vanwege een drama waarbij een aantal van haar teamleden, waaronder haar echtgenoot, om het leven kwam. Het slachtoffer in deze zaak is de mooie, jonge en rijke Andrea Douglas-Brown. Haar vader is een belangrijk en invloedrijk man, haar verloofde een gerespecteerd zakenman. Niet alles is echter wat het lijkt….

“Ik probeer je te vertellen dat je je aan de feiten moet houden. Wij verdenken The Glue Pot er al lang van betrokken te zijn bij het tewerkstellen van illegale immigranten. Daar komt nog bij dat het een bekende hangplek voor prostituees is. Je hebt harde feiten nodig, voor je begint te beweren dat Andrea Douglas-Brown daar op de avond van haar verdwijning was.”

Gaandeweg het onderzoek legt Erika Foster de link naar een viertal andere moorden. Het onderzoek wordt echter bemoeilijkt door het feit dat de vader van Andrea zijn invloed aanwent bij haar chef. Brengt Erika het onderzoek tot een goed einde? Je leest het in ‘Het meisje in het ijs’.

“Erika worstelde, krabde en schopte, vocht als een beest om onder hem vandaan te komen, maar hij drukte haar keer op keer neer. Toen deed hij zijn arm omhoog en stompte recht in haar gezicht: eenmaal, tweemaal. Bij de derde keer voelde Erika een van haar tanden in haar keel vliegen. En toen werd alles zwart.”

Robert Bryndza hanteert een vlotte en pakkende schrijfstijl en zijn situatieschetsen zijn gedetailleerd zonder aan spanning in te boeten. De karakteriseringen van de personages, vooral die van Erika Foster, zijn uitstekend. De auteur ziet kans rechercheur Foster enerzijds als kundig en bevlogen politievrouw over het voetlicht te brengen, maar haar anderzijds zeer menselijk te laten blijven. Halverwege het verhaal introduceert de auteur een nieuw personage die hij geruime tijd ‘de figuur’ blijft noemen. ‘De figuur’ krijgt zelf ook het podium waarbij het verhaal vanuit zijn/haar perspectief wordt bekeken.

En dan de spanningsopbouw, die is fenomenaal! Bryndza neemt zijn lezers langzaam maar zeker mee richting een zinderende, zich vrij plotseling aandienende, finale! Wanneer Robert Bryndza deze lijn voortzet, kan hij zich in de toekomst meten met menig groot thrillerauteur.

Over de auteur
Robert Bryndza (1979) is geboren in Engeland maar woont tegenwoordig met zijn echtgenoot in Slowakije. ‘Het meisje in het ijs’ is zijn debuutthriller en de eerste van een serie rondom rechercheur Erika Foster.

Uitvoering
Uitgeverij Meulenhoff Boekerij B.V.
ISBN 9789022582022, 9789402309782, 9789022585108
Paperback, 366 pagina’s
Vertaling Willeke Lempense

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/