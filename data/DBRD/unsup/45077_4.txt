Het verhaal begint met de 19-jarige Kyra Slagter die wakker wordt van een steeds weer terugkerende verstikkende droom over haar vermiste zus Sarina. Heel vroeg in de ochtend belt haar broer Jarno met de mededeling dat er een dode man hangt aan een lantaarnpaal op de kade vlakbij het IJ in Amsterdam-Noord. Kyra, die droomt van een toekomst bij de recherche, springt op haar scooter en neemt de snelste weg naar de PD. Ze wil er zijn voordat de politie ter plaatse is. Omdat haar broer het lijk ontdekt heeft, omdat ze al wist van de dode voordat de hele wereld het weet, heeft ze het gevoel dat het háár lijk is, háár moord. Kyra schrikt als de man Marc Gaullier blijkt te zijn, de populaire docent kunst van haar school.
Tot grote ergernis van rechercheur Maud Mertens en haar partner Niels Bingsten mengt Kyra zich in het recherchewerk en geeft ongewenst haar commentaar.
Op eigen houtje gaat Kyra de moord onderzoeken. Ze zet alles op alles om meer te weten te komen over de moord op Marc Gaullier met alle gevolgen van dien. Ondertussen is ze ook bezig met een onderzoek naar haar verdwenen zusje en wil koste wat het kost uitzoeken wat er met haar is gebeurd.
Maud en Kyra zoeken elkaar af en toe op en dan blijkt dat Kyra’s denkbeelden toch wel heel nuttig zijn voor Maud en dat de twee elkaars hulp goed kunnen gebruiken.

Het boek begint wat verwarrend met de droom van Kyra en ik moest de eerste pagina’s daarom ook even terug lezen. Het verhaal wordt afwisselend vertelt vanuit verschillende personages waaronder de 19-jarige Kyra die slim, vindingrijk maar soms ook wat roekeloos is, de ervaren, bedachtzame rechercheur Maud Mertens en de meedogenloze moordenaar die heel voorzichtig te werk gaat. Het verhaal speelt zich af in Amsterdam. In de schuingedrukte tekst wordt het verhaal vertelt van een verward meisje dat op de vlucht is.

Ik heb erg genoten van deze thriller. Het was even moeilijk inkomen maar daarna las het heerlijk vlot weg. Een boek met gruwelijke details, waarbij je op het puntje van je stoel bivakkeert. De karakters zijn sterk neergezet en ik kon me goed inleven in hun situatie. Een sterk plot met een enigszins ‘open eind’.
Ik ben heel nieuwsgierig geworden naar de andere delen van deze serie.
Ik zou het boek zeker aanbevelen bij mijn vrienden en kennissen.
Het boek krijgt van mij dik 4 sterren!