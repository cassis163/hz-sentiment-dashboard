Bezwering stond al een hele tijd op mijn boekenplank, klaar om gelezen te worden. De beschrijving klonk interessant en het stukje fantasy wat het boek zou bevatten maakte mij nieuwsgierig. Ik wil mij meer gaan verdiepen in het fantasy genre en dit boek was dan ook een goed opstapje!

De schrijfster laat je eerst kennis maken met een 3 jaar oude Chloe. In de kelder van hun ouderlijk huis hoort ze een stem van een verschijning die daar niet thuishoort. Je weet meteen dat Chloe niet ‘normaal’ is. Komt dit door schizofrenie, wat Lyle House beweert? Of heeft ze echt bovennatuurlijke krachten? Het leuke aan Bezwering is dat je die vraag samen met Chloe probeert op te lossen. Pas rond het einde komt ook Chloe erachter wat er nou daadwerkelijk aan de hand is.

De sfeer die ontstaat tijdens het lezen kan je gerust onheilspellend noemen. Ik vertrouwde werkelijk waar geen één personage en zat te wachten op het moment dat alle tieners in Lyle House zouden zeggen: “Yo Chloe, wij zijn stiekem allemaal geesten!” Om het Lyle House instituut hangt een groot vraagteken. Net zoals bij de tieners en hun zogenaamde ‘gedragsproblemen’. Het lijkt alsof ze allemaal iets te verbergen hebben. Vooral Derek, de stille jongen met een niet zo frisse uitstraling. Later in het verhaal lees je meer over de gedachten achter Derek’s beweegredenen en kreeg ik zelfs een beetje sympathie voor de jongen. Je wordt dus erg nieuwsgierig gemaakt, wat er voor zorgt dat je (ook dankzij de fijne fast-paced schrijfstijl) door wilt lezen.

Ik verheugde me op de conclusie maar de manier waarop het werd gebracht vond ik een beetje kort door de bocht. Het kwam heel erg out of the blue en in een grote brei. Als schrijver had ik het iets subtieler gebracht met steeds een klein beetje info verspreid over meerdere pagina’s en momenten in plaats van alles in één keer op de lezer te dumpen.

Een beetje cliché is het boek wel, mede dankzij de ietwat stereotype personages, maar in mijn geval stoorde ik me daar niet aan. Het verhaal was vermakelijk, een leuke Young Adult die je gelezen moet hebben!

http://booknuts.nl/review/review-bezwering-darkest-powers-1/