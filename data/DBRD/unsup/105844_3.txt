Het kleine grote frustratieboek. Wees eens niet zo gelukkig door Guusje Slagter.

Japans geluk, Zweeds geluk, rak, bucketlist,… De laatste jaren verschenen er meters en meters boeken om nog gelukkiger te worden. De sociale media staan vol met hashtags als #blessed, #dankbaar en #happy. Slagter werd daar blijkbaar niet zo happy van getuige dit boekje: een parodie op al het bovenstaande.

Naast een parodie is het ook een serieuze aanklacht, een eye-opener. Want hé, niemand van ons is ooit echt gelukkig, er scheelt altijd wel iets. Geluk bestaat uit kleine piekmomentjes, het is geen dag-overheersend gevoel waar wanhopig naar gestreefd moet worden. Dit is geen doe-boek voor gelukkige mensen, wel een doe-boek voor normale mensen. Mensen die al eens balen, zwelgen in zelfmedelijden, vol frustratie zitten omdat er iets niet lukt,… Het is geen boek voor mensen die graag hele dagen negatief lopen doen, het is ook geen boek om aan depressieve mensen te geven. Het kleine grote frustratieboek is er voor jou en mij, voor als we ons eens willen afreageren.

Het komt nog het meest in de buurt van een Wreck this journal van Keri Smith. Je mag er in tekenen, schrijven, krassen, kleuren,… Je wordt uitgedaagd om lijstjes te maken van dingen die je vooral nooit wil doen, een story board te maken van een absolute kutdag, een afspeellijst samen te stellen van platen die de gasten op een feestje doen weglopen, een niet zo happy einde van een sprookje te bedenken,…

Net als de Nationale zwelgavond is dit boek het ideale medicijn tegen lastige momenten, donkere dagen. Door creatief bezig te zijn, je frustratie af te reageren en gewoon toe te geven dat het even minder kan en mag zijn ga je je sowieso pakken beter voelen. Geniet van het niet zo gelukkig zijn!