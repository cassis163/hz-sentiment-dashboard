Deze debuut thriller is het eerste deel in de trilogie De zwakte van Victoria Bergmans. Eriksson en Sundquist delen een gezamenlijke interesse in een punkband, de ene is bassist en de andere producer en nu hebben ze zich dus gewaagd aan het schrijven van thrillers en niet zonder succes.
Het excessieve moordgehalte ligt redelijk hoog in dit boek. De schrijvers hebben hun creativiteit kunnen botvieren, maar niet zo dat het overweldigt. Het thema dat het meest domineert is echter familiale mishandeling en misbruik. Victoria Bergman vertelt haar verhaal aan de psychotherapeute en het klinkt zeer volledig. Als je al niet wist hoe erg kinderen getraumatiseerd en getekend raken na zulke ervaringen, dan weet je het nu wel.
Tussendoor volg je dan ook nog de moordenaar en weet je hoe alles in zijn werk gaat. Verschillende verhaallijnen die allemaal rond elkaar draaien. Toch een beetje bij de les blijven tijdens het lezen. Heden en verleden wisselen zich ook vaak af.
Doordat alles piekfijn wordt verteld, ontbreekt het wel aan spanning in dit boek. Als er dan al eens een spannende lijn was, werd die zo vaak onderbroken dat de spanning wegebde. Door de vertelstijl wordt het de lezer ook ongeveer duidelijk wat er zou kunnen gebeurd zijn en is de spanning er helemaal af. Niettemin leest het boek vlot en weet het toch te intrigeren.
Psychologisch gezien zijn er toch ook enkele bedenkingen. Zetterlund is beroepsmatig psychotherapeute en ja, dan krijg je psychologische overpeinzingen. Hoofdinspecteur Kihlberg komt niet goed verder in het onderzoek en zij wordt dan ook nog eens gehinderd door een verstoord gezinsleven. Zij geeft ook al heel wat psychologische inzichten ten beste. Als ze echter Zetterlund ontmoet en vriendschap met haar sluit, komt dit heel raar over, het klopt niet.
En het is niet voor niets een deel uit een trilogie, een open einde dus. Het is echter niet zo dat je vol ongeduld staat te wachten op het vervolg.
Al bij al een mooi boek, eentje met potentie, maar er is nog werk aan de winkel. Het thriller gehalte steekt hem in het geweld en de moorden, het spanningsgehalte en de psychologische uitwerking konden beter.