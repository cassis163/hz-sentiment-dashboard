Als je 'Zie jij mij?' als een thriller gaat lezen, dan kom je bedrogen uit. Een teleurstelling zal dan niet uitblijven, want daarvoor bevat het boek teveel romantiek. Die romantiek zorgt voor een bepaalde sfeer in het boek die echte thrillerlezers al snel als te soft zullen bestempelen. Ga je er daarentegen open in en laat je je meenemen door Saskia Oudshoorn? Dan kan je lekker genieten.

Saskia Oudshoorn woont in Krimpen aan den Ijssel, maar draagt de stad Rotterdam een warm hart toe. Naast het werk en haar schrijven, probeert ze als lokale politica ook een positieve bijdrage te leveren aan de maatschappij door er actief iets aan te veranderen.

De stijl van Oudshoorn ligt in het midden tussen feelgood en thriller. De vlotte leesbaarheid van 'Zie jij mij?' zorgt ervoor dat je als lezer helemaal in het verhaal zit. De pagina's vliegen om en je wil toch erg graag weten hoe het afloopt. Het liefdesverhaal in het boek doet wat zoetsappig aan. Het lijkt allemaal te mooi om waar te zijn. Daar staat tegenover dat er ook een bak ellende over hoofdpersonage Eva heen komt. En dat lijkt dan soms weer teveel van het goede de andere kant op.

De personages zijn wat stereotiep neergezet in functie van het verhaal. Eva is het knappe meisje dat niet veel te spenderen heeft en opgemerkt wordt door de oogverblindende én rijke voetballer. Zeker dit deel van het verhaal doet wat cliché aan. Daar wordt dan een stalker aan toegevoegd die weinig origineel wordt neergezet. Toch zitten er een paar verrassingen in het boek. Het verleden van Eva is daar één van. Deze verrassingen kunnen jammer genoeg niet helemaal voorkomen dat je het gevoel hebt het allemaal al eens eerder gehoord te hebben.

Is er dan geen reden om dit boek te lezen? Natuurlijk wel. Het geheel past, ondanks dat er soms wat bochten worden afgesneden, wel mooi in elkaar en bevat zeker spannende momenten die de lezer voldoende prikkelen. Het hele boek voert dezelfde toon, die een mix van spanning en romantiek is. 'Zie jij mij?' is een heerlijk ontspannend boek waar voornamelijk vrouwen van zullen genieten die een avondje rust op de bank willen. Niet teveel nadenken, gewoon lekker lezen. En toch maar op zoek gaan naar het vervolg om te weten hoe dit verhaal verder gaat.