Hoofdpersonage Max Walker (16) is met zijn blonde, gebruinde en atletische uiterlijk het stereotype van de 'golden boy'. Hij is populair op school, heeft rijke ouders, geweldige cijfers en is ook aanvoerder van het voetbalteam. Max heeft ook een groot geheim: hij is interseksueel en heeft half vrouwelijke en half mannelijke geslachtskenmerken. Max voelt zich een freak, maar praat niet met zijn ouders over zijn ‘probleem’. Zijn neef en beste vriend, Hunter, weet als één van de weinigen af van zijn interseksualiteit en verkracht Max vaginaal in een dronken bui. Max raakt daardoor zwanger. Kort daarna stelt zijn vader zich verkiesbaar als parlementslid en staat zijn gezin in the picture in alle kranten.

‘Golden boy’ is een roman van de Britse schrijfster en actrice Abigail Tarttelin (1987). Zij heeft de personages psychologisch gezien goed uitgediept, maar ze zijn te gewoon en onopvallend, waardoor het verhaal in veel hoofdstukken saai is. Naast Max zijn er hoofdstukken van de vertellers Sylvie (vriendin); Daniel (broertje); Archie (huisarts) en Karen (moeder) allen in de eerste persoon. Allemaal worstelen zij met hun eigen problemen, maar voornamelijk met de zwangerschap van Max. Door deze aanpak zorgt Tarttelin ervoor dat je vanuit verschillende oogpunten naar het probleem kijkt, waardoor je de hoofdpersonages goed leert begrijpen. Het geeft ook een fijne afwisseling aan het verhaal, want een heel boek over piekeraar Max leg je weg. Überhaupt is het vreemd dat een jongen op 16-jarige leeftijd nog met interseksuele problemen moet worstelen. Zijn ouders hadden dit moeten voorkomen door eerder voor een geslachtsoperatie te kiezen.

De hoofdstukken zijn kort en hebben geen cijfer, maar de naam van de ik-persoon. Het boek is in drie delen verdeeld. Het verhaal speelt zich af in de beperkte setting van het gezin Walker en in het tijdsbestek van één schooljaar. Doordat in het verhaal bijna iedere stap en gedachte wordt beschreven, 415 pagina’s, ontbreekt de vaart in het boek. Wel is ‘Golden Boy’ een aangrijpend en een uniek boek.