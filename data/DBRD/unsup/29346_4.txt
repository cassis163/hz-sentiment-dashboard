Het boek 'Zonder een woord' van Linwood Barclay over de verdwijning van de ouders en broer van het jonge meisje Cynthia, die op een ochtend nadat ze de avond ervoor tijdens een fikse ruzie tegen haar ouders "Val dood" heeft geroepen, tot haar grote ontsteltenis ontdekt dat haar familie er gewoon niet meer is . Linwood Barclay roept zoveel spanning en achterdocht op dat ik meermaals het boek heb moeten wegleggen om mee te denken met de hoofdpersonen over wat er die nacht in hemelsnaam is voorgevallen. De gebeurtenissen volgen elkaar in rap tempo op, nadat Cynthia 25 jaar later meedoet aan een opsporingsprogramma: ik ga iedereen verdenken, ik probeer tussen de regels door te lezen, ik kijk nog eens een paar pagina's terug, heb ik een belangrijke aanwijzing gemist, zijn de vermisten dood, is er een moordenaar, leven ze misschien nog, waar zijn ze, maar vooral blijft de vraag mij bezighouden: wat is er gebeurd en waarom. 'Zonder een woord' is een boek, waarbij ik de dreiging van komende ontwikkelingen aanvoel en ik door moet blijven lezen om antwoord te krijgen.