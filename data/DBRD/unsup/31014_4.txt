Een paar jaar gelden was ik onder de indruk van het boek De verdenking van Michael Robotham. Het was een origineel, vlot geschreven boek boordevol met verrassingen. Toen ik hoorde dat De valse belofte van Howard Roughan van hetzelfde kaliber was, stond ik te trappelen om dat zelf te beoordelen. Ik kan vast verklappen dat de vergelijking klopt.

Psycholoog David Remler heeft na de dood van zijn vrouw en ongeboren kind zijn leven weer zo goed en zo kwaad als mogelijk is, opgepakt. Zijn praktijk loopt uitstekend en hij heeft een goede reputatie opgebouwd. Een boek van zijn hand prijkt in de bestsellerslijsten en hij is een gewaardeerd getuigendeskundige bij rechtszaken. Wat kan er nog mis gaan in dit succesvolle leven? Toch nog een heleboel. Als femme fatale Samantha Kent een voet zet over de drempel van Remlers praktijk, blijkt al snel dat zijn zorgvuldig opgebouwde reputatie en leven toch niet zo stabiel zijn als het op het eerste gezicht lijkt. Van het ene op het andere moment zit Remler weer in de rechtszaal. Dit keer echter niet als getuigendeskundige, maar als hoofdverdachte in een moordzaak

In De valse belofte schetst Howard Roughan zeer geloofwaardig de kwetsbaarheid van zekerheden in het leven. Wat zijn zekerheden? In een mum van tijd kunnen ze tot nul worden gereduceerd door een ongelukkige samenloop van omstandigheden. Dit alles zonder dat je daar zelf ook maar enige invloed op hebt. Een zorgvuldig opgebouwde reputatie en geloofwaardigheid vallen in duizenden stukjes uiteen als valse beschuldigingen de overhand krijgen. En zie je daar maar eens uit te redden. David Remler gaat deze uitdaging aan, samen met een gerenommeerd team van advocaten. Geen makkelijke opgave, als je niet eens kunt bewijzen dat de vrouw die je er in heeft geluisd echt bestaat en niet uit je fantasie is ontsproten.

Vernuftige rechtbankscènes, humor, spanning en verrassingen zijn de ingrediënten waar De valse belofte bol van staat. Door zijn prettige, meeslepende schrijfstijl neemt Roughan de lezer in vliegende vaart mee door het verhaal dat af en toe knettert van het vuurwerk. Psycholoog Remler is een innemende en aandoenlijke hoofdpersoon die zich in de luren laat leggen door zijn mannelijke zwakheden. Femme fatale Sam Kent maakt daar handig gebruik van en laat hem opdraaien voor haar smerige zaakjes. De wanhoop en onmacht van Remler wordt geloofwaardig geschetst en het feit dat Remler het verhaal zelf aan de lezer vertelt, doet je aan de paginas plakken en zorgt voor een extra toefje sjeu. De juridische strijd in het verhaal is fascinerend om te volgen en van behoorlijk niveau. Vergelijkingen met Grisham ( in zijn hoogtijdagen) zijn niet misplaatst. Meneer Roughan stond garant voor een paar aangename uurtjes leesvertier. Hij heeft me met De valse belofte weten te boeien en ontroeren. Weer een auteur die een plekje heeft veroverd op mijn persoonlijke harde schijf.