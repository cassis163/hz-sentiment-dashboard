Spes is een leuk, vermakelijk jeugdboek over een dappere hond. Als lezer beleef je samen met de kleine bruine hond Spes de spannendste avonturen. Spes woont sinds kort bij Margje Grootjans, ze werkte vroeger als dierenarts, maar is daar nu te oud voor. Omdat ze zich af en toe wat eenzaam voelde gaat ze naar het asiel om een hondje uit te zoeken. Daar ontmoet ze Spes een hond met grappige witte vlekken rondom zijn ogen waardoor het lijkt of hij een brilletje draagt. Spes is de enige hond die niet druk blaft als Margje langskomt in het asiel. Margje valt gelijk voor de charmante hond en neemt Spes mee naar huis. Spes is maar wat blij met zijn nieuwe baasje, hij heeft tot nu toe niet veel geluk in zijn leven gehad, maar daar lijkt nu verandering in te komen. Zij zorgt goed voor hem en via haar ontmoet Spes de lieve huisarts Eva en de kleinzoon van Margje, de energieke Pim. Spes en Pim worden dikke vrienden en Pim blijft dan ook graag een tijdje logeren bij oma zodat hij elke dag met Spes op avontuur kan. De dappere Spes gaat ook vaak alleen op pad, dit doet hij vooral ‘s nachts als iedereen ligt te slapen, dan gaat hij op onderzoek uit in het park. Daar leert hij een hoop andere honden kennen. Met sommige wordt hij de beste maatjes, maar er dreigt ook gevaar.

Pim ontdekt als eerste dat er rare dingen gebeuren in de oude ijskelder die in het park te vinden is. Ook Spes heeft al snel in de gaten dat er daar vreemde dingen gebeuren. Heel veel honden blijken bang te zijn voor twee agressieve honden; de gevaarlijke en domme Pitbullterriër Bijter en de Dobermann Renner. De zachtaardige Spes ontdekt dat de twee onaardige honden en hij toch iets gemeen hebben: hij kent hun baasje Ruigpoot helaas maar al te goed, maar waarom moeten Bijter en Renner van Ruigpoot de ijskelder bewaken?

Spes is een origineel verhaal beschreven vanuit het oogpunt van een hond. Als lezer zal je zeer waarschijnlijk al snel sympathie voelen voor de trouwe viervoeter Spes. Dit jeugdboek leest lekker vlot, het is een groot avontuur vol spanning, humor en zelfs een beetje romantiek. Het boek is dan ook zowel voor jongens als voor meisjes een aanrader.