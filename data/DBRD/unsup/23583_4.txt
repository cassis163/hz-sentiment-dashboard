Als kind was ik al net zo'n leesmonster als nu en heb toen alledrie de delen van De Kleine Kapitein met veel plezier gelezen.
Ik kocht bijna nooit boeken zelf, leende alles bij de bibliotheek. Zo ook deze boeken.

Maar sommige boeken móet ik gewoon zelf in de kast hebben. Zo kocht ik op een dag De grote Kleine Kapitein, een omnibus met alledrie de boeken.
Dat is nu alweer een aantal jaren geleden en in die tijd heb ik het boek nooit gelezen. Wel eens mee naar school genomen om voor te lezen, maar het sprak de groep die ik toen had niet echt aan. Teveel moeilijke of ouderwetse woorden misschien?

Met een van mijn eigen kinderen was ik bezig in de serie van Dolfje Weerwolfje. Toen we op de reservering van een volgend deel daarvan moesten wachten en ik toch voor wilde lezen heb ik De Kleine Kapitein uit de kast gepakt.
En het sprak mijn zoontje wél aan. Hij vond het een heerlijk spannend boek en vond het erg jammer dat het uit was.