Elk jaar moeten de dorpelingen een baby achterlaten in het bos. Als offer voor de heks die hun dan verder met rust zal laten. De ouderlingen brengen de baby naar het bos en hebben daardoor ontzettend veel macht. De heks bestaat echt en heet Xan, maar blijkt de baby's naar de andere kant van het bos te brengen waar ze liefdevol worden opgenomen in een pleeggezin. Deze kinderen worden daar sterrenkinderen genoemd omdat ze van de sterren gedronken hebben. Dit jaar is de baby een meisje dat per ongeluk ook van de maan te drinken krijgt. Ze heet Luna en heeft door de maan toverkracht gekregen. Het boek ziet er leuk uit en het verhaal belooft veel. Maar ik vind het een beetje te veel: een moerasmonster Zwop, een draak Vurian, een heks, een gemene non, een gekke vrouw met toverkracht, de enge ouderlingen, een verhalen verteller en de dappere jongen Anteen. Daardoor is het soms ingewikkeld lezen en schiet het verhaal niet echt op. Dus alleen voor echte fantasy lezers die kunnen doorzetten. 10+