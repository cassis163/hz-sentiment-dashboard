Ondanks dat ik nog nooit iets had gelezen van Bernice Berkleef (waarschijnlijk omdat haar vorige boeken een Fantasy boek is, wat niet echt mijn genre is, en een aantal goede jeugdboeken) en ondanks alle lof die al over het boek werd geschreven op het internet, begon ik ietwat gereserveerd met het lezen van dit boek. Een Fantasy boek schrijven of een thriller zijn toch wel twee verschillende dingen. Na een aantal bladzijden was dit gereserveerde gevoel als sneeuw voor de zon verdwenen, want je wordt vanaf de eerste bladzijden meteen meegesleept in de hysterie die het met zich meebrengt als een jong kindje vermist of overleden is.

Het verhaal gaat over Cody – de zoon van Jelka en Oscar – die op een dag door zijn vader het ziekenhuis wordt binnengebracht. Dood in zijn Maxi Cosi. Oscar kan zich niets meer herinneren en Jelka kan zich met moeite op de been houden en is op zoek naar antwoorden terwijl ook de politie probeert grip op de zaak te krijgen.

Je wordt vrijwel continu op het verkeerde been gezet wat betreft de dader en het motief voor de moord op Cody. En is er eigenlijk wel sprake van moord? Al deze dingen vraag je je tot en met de laatste bladzijden af, terwijl de auteur je ondertussen mee laat leven met de personages.

Qua diepgang had de auteur misschien grootser kunnen uitpakken. Je leert de personages kennen, maar alleen oppervlakkig. Iets meer diepgang daarin was voor dit boek wel een toevoeging geweest. Aan de andere kant zorgt de “losse” manier van schrijven wel dat je in een razend tempo door het boek heen kunt (en wilt, want het boek is door de spanning niet weg te leggen!) en er zijn weinig tot geen “droge” stukken te vinden in het boek.

Het boek is prachtig opgebouwd en het plot is echt grandioos. Tijdens het lezen van dit boek heb ik een aantal keren gedacht te weten wat er gebeurd was, maar dit had ik nooit kunnen bedenken.

Kortom: ik ben blij verrast door dit thrillerdebuut van Bernice Berkleef en ik kijk uit naar de volgende!