Dit was het eerste boek dat ik las van Jo Nesbo. In het begin is het even wennen aan zijn schrijfstijl, maar doordat hij heel enthiousiast en realistisch schrijft sta je al snel op de Nesbo TGV die je meesleept het, bijna niet meer weg te leggen, verhaal in.

Het verhaal begint al direct goed als in Oslo de winter zijn intrede doet en de eerste sneeuwvlokken naar beneden dwarrelen. Birte Becker die na een lange dag van haar werk thuiskomt, merkt een mooie sneeuwpop op achter in haar tuin. De pop staat in tegenstelling tot hoe een pop normaal gebouwd wordt, haar recht aan te kijken. Omdat noch haar man noch haar zoon iets afweten van dit bouwsel blijft het onduidelijk wie deze pop gemaakt heeft. Korte tijd later wordt van Birte taal nog teken vernomen en blijkt ze vermoord te zijn. In korte tijd vindt nog een aantal van dergelijke moordpartijen plaats die aangekondigd zijn door de onheilspellende sneeuwpop.

Voor inspecteur Harry Hole een leuke klus om op te lossen. Een klus die niet zonder gevaar voor zijn eigen leven en voor dat van zijn dierbaren is. Aan het einde van het boek komen aan de ene kant de moorden en aan de andere kant de zoektocht van Harry Hole bij elkaar en wordt de dader en zijn motief, nadat je als lezer meerdere malen op het verkeerde been gezet bent, onthuld.
Een prachtig boek. De opbouw is briljant weergegeven. Omdat de moorden waarvan je geen idee hebt door wie ze worden uitgevoerd door blijven gaan en door de miniscuul kleine hints die er in het boek gegeven worden, dwingt Nesbo je door te lezen. Ook het optreden van Harry Hole, die in mijn beleving iets heeft van zowel Baantjer en Wallander, draagt hieraan bij. Wat een held!

Ik las in voorgaande reviews dat dit waarschijnlijk het beste boek is geweest van Nesbo, maar ik ben toch erg benieuwd naar ander werk van zijn hand. Voor De Sneeuwman kan ik alleen adviseren, lezen!