Brad Thor is een Amerikaanse bestsellerauteur die eerder zijn sporen heeft verdiend in de televisiewereld. Hij werkte als producent en schrijver van tv-programma’s. Tevens is hij een expert in terrorismebestrijding; ter research voor zijn boek The Apostle  volgde hij in 2008 een peloton van een speciale eenheid in Afghanistan. Thor is lid van enkele denktanks die zich toespitsen op het thema nationale veiligheid.
Na Zwarte lijst en Geheime orde  is Operatie Snow Dragon  de derde actiethriller van Brad Thor die bij Karakter Uitgevers in het Nederlands verschijnt. In juli 2015 komt zijn veertiende boek, Code of Conduct, uit in zijn thuisland, met Scot Harvath als grote held.

Een CIA-agent overlijdt overzees; diens belangrijke informante vertrouwt belangrijke informatie toe aan en andere CIA-agent. Er dreigt een aanval op de VS. Het is de start van een reeks gebeurtenissen met dodelijke afloop. De Amerikaanse president doet een beroep op Scot Harvath, expert in antiterrorisme. Scot belandt in twee uiterst gevaarlijke en gewaagde missies. Operatie Snow Dragon  is de naam van de overkoepelende zending, die top secret is, want een dreigende oorlog met China is niet ver weg en moet in ieder geval vermeden worden. Falen is in dit geval geen optie. Maar hoe zou China een technologisch sterkere tegenstander kunnen aanvallen? Zal Harvath erin slagen om de Chinezen op tijd te stoppen, vooraleer de Verenigde Staten het kind van de rekening worden?

Brad Thor is een meester in het bedenken en schrijven van originele avonturenromans en actiethrillers. Geen gebrek aan spanning of actie; beide elementen komen ook in Operatie Snow Dragon  ruimschoots aan bod. Een elektromagnetische ramp als thema klinkt zeker niet alledaags, integendeel, het is eerder schrikwekkend. Aan de geïnteresseerde lezers om te ontdekken wat hiermee wordt bedoeld.

Scot Harvath is een onkreukbare held en hij mag van zijn schepper alweer de show stelen. Met zijn typische schrijf- en vertelstijl weet Thor je probleemloos aan dit boek te kluisteren. Zijn thrillers zijn leerrijk, onderhoudend en uiterst precies voorbereid. Zelfs de grootste schurk wordt als een geloofwaardig karakter uitgebeeld. Je krijgt wat je van een boek van Thor mag verwachten: keiharde actie, hedendaagse spanning op zijn best, een hoog tempo, intriges, politieke samenzwering, spionage, enz. Harvath treedt aardig in de voetsporen van Jack Ryan, de hoofdrolspeler in het werk van Tom Clancy.

Toch enkele minpuntjes: uitweiden over politieke theorieën en beleidsmaatregelen hoort meer thuis in non-fictieboeken. Deze thriller verdient trouwens ook geen abrupt einde.

Brad Thor ondertekende onlangs een nieuw contract bij zijn Amerikaanse uitgeverij; dit betekent dat we nog aan een aantal avonturen met Scot mogen verwachten. Toch maar hopen dat Dan Brown het mis heeft, wanneer hij op de cover beweert dat Brad Thor de auteur is van de headlines van morgen!