We hebben er lang op moeten wachten, maar was Inferno het wachten waard? Ik vind van wel. Het is wel weer het beproefde recept: Robert Langdon + mooie dame als handlanger + kunsthistorisch onderwerp als basis voor de grote puzzel + bad & good guys + mooie locaties = Dan Brown. Het vernieuwende is er dus wel af, desalniettemin was het wel weer een heerlijke pageturner met schitterende, gedetailleerde omschrijvingen van de locaties en de basis van de puzzel; Dante’s Inferno. Weetjesgoeroe Langdon wordt wakker in een ziekenhuis in Florence en weet zich niks meer van de afgelopen dagen te herinneren. Als een van zijn artsen wordt neergeschoten weet hij met behulp van zijn andere arts, Sienna Brooks, te ontsnappen en er volgt een eindeloze vlucht door Florence, Venetië en Istanbul. Halverwege het boek worden de vluchtelingen tevens achtervolgers in een race tegen de klok om de wereld tegen een vermoedelijk zware bedreiging te beschermen. Zoals gezegd vormt Dante’s Inferno de basis van de puzzel die Langdon compleet moet zien te krijgen. Samen met de diverse locaties wordt deze zo gedetailleerd beschreven dat het boek tevens als reisgids en kunsthistorisch boek kan dienen. Dat maakt het enerzijds erg interessant (vind ik), maar soms het verhaal ook ongeloofwaardig; Langdon wordt door de halve politiemacht van Florence en een aantal zeer dubieuze figuren op de hielen gezeten, maar hij vindt nog wel erg veel tijd om de prachtige deuren van het baptisterium te bewonderen… Ach, Brown moest toch iets verzinnen om relevante/interessante historische feiten aan de lezer uit te leggen, met dat in het achterhoofd is het Brown vergeven wat mij betreft. Veel plotwendingen, sommige verwacht, andere niet. Was het zo goed als de Da Vinci Code? Nee, zeker niet. Maar het boek heeft mij een aantal heerlijke uren laten ontsnappen aan de realiteit, lekker toch?! Ik heb het boek als Dwarsligger gelezen, zéér aan te raden! Er passen er véél meer van in de boekenkast dus geen ruimtegebrek meer. Maar ze passen ook makkelijk in je tas en zelfs in een broekzak dus ze kunnen overal mee naar toe (trein, bus, vliegtuig, vakantie etc.). Bovendien geen kramp meer in je handen van het openhouden van dikke boeken (zeker als je net bent begonnen of als je het boek bijna uit hebt…). Ideaal!