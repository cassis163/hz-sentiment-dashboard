(Ik heb geen/zo min mogelijk spoilers in mijn recensie geschreven)

Titel: Zwerkbal door de eeuwen heen (op Librarything, op Hebban.nl)
Oorspronkelijke titel: Quidditch Through the Ages
Auteur: J. K. Rowling
Vertaler: Wiebe Buddingh'
Taal: Nederlands, oorspronkelijk Engels
Serie: Harry Potter
Soort uitgave: paperback, in dit geval is het een voormalig bibliotheekboek
Aantal pagina's: 55
Uitgever: Uitgeverij De Harmonie
Jaar van publicatie: origineel Engels 2001, eerste Nederlandse editie 2001, mijn editie (waarschijnlijk) 2001
ISBN-nummer: 9061696291
BookCrossing ID: 13729816
Trefwoorden: Harry Potter, Zwerkbal, bezemstelen
Waarom ging ik het lezen: Ik vond dit boekje onder een brug in Amersfoort - het stond rechtop tegen de muur, een afgeschreven bibliotheekboek zonder de eerste 8 pagina's (dus dit boek begint bij het begin van hoofdstuk 1 en mist de boekgegevens, "Over de auteur", inhoud en voorwoord). Dit boek stond duidelijk onder de brug om meegenomen te worden, maar er zat geen BookCrossing-sticker o.i.d. op! Ik heb er dus zelf maar een BookCrossing-boek van gemaakt en dan moet ik het natuurlijk wel eerst even zelf lezen :)
Aanrader: Als je de Harry Potter-boeken leuk vindt, ja! Anders niet. Het is een leuke aanvulling op de serie, maar niet per se nodig.

Achterkanttekst:
Als u zich ooit heeft afgevraagd waar de Gouden Snaai vandaan komt, hoe Beukers zijn ontstaan en waarom de Wigtown Wanderers de afbeelding van een hakmes op hun gewaad hebben, moet u "Zwerkbal Door de Eeuwen Heen" kopen. Deze beperkte oplage is een facsimile van het boek uit de schoolbibliotheek van Zweinstein, dat vrijwel dagelijks door jonge Zwerkbalfans wordt geraadpleegd.

De opbrengst van dit boek gaat naar Comic Relief, dat uw geld zal gebruiken om levens te redden om het bestaan van mensen te verbeteren - iets wat nog belangrijker en verbluffender is dan de drieëneenhalve seconde die Roderik Pineut in 1921 nodig had om de Gouden Snaai te bemachtigen.

Albus Perkamentus

Over de achterkanttekst:
Albus Perkamentus, op het moment van uitgave de directeur van Zweinstein, heeft dit stukje op de achterkant geschreven.

Eerste alinea van hoofdstuk 1: "De ontwikkeling van de vliegende bezemsteel"
Er is nog nooit een spreuk ontwikkeld die tovenaars in staat stelt om zonder hulpmiddelen te vliegen in mensengedaante. De weinige Faunaten die zich kunnen veranderen in gevleugelde schepsels kunnen uiteraard vliegen, maar zijn uiterst zeldzaam. De heks of tovenaar die door een vijand in een vleermuis wordt veranderd kan weliswaar het luchtruim kiezen, maar bezit nog slechts een vleermuisbrein en vergeet daarom vrijwel direct na het opstijgen al waar hij of zij nou eigenlijk heen wilde. Levitatie is gemeengoed, maar onze voorouders wilden meer dan alleen zo'n anderhalve meter boven de grond zweven. Ze wilden vliegen als vogels, zonder de lastige bijkomstigheid om eerst veren te moeten laten groeien.

Over de eerste alinea:
In het complete boek is dit natuurlijk niet helemaal de eerste alinea, maar je mist niet heel veel doordat de eerste paar pagina's eruit gescheurd zijn (al zijn die natuurlijk ook wel leuk om te lezen).

Recensie:
Inhoud:
Dit boekje is geschreven alsof het een boek uit de bibliotheek van Zweinstein is, dus inclusief andere auteur (Kennilworthy Whisp i.p.v. J.K. Rowling) en in samenwerking met een uitgever uit de tovenaarswereld ("Uitgeverij De Leesuil"). De hoofdstukken behandelen onderwerpen als de geschiedenis van de bezemsteel en het ontstaan van bezemsteelsporten, waaronder dus het bekende Zwerkbal.
De ontstaansgeschiedenis van deze fantasiesport wordt op een aannemelijke manier beschreven, bijvoorbeeld waarom er meerdere ballen in het spel zijn met allemaal andere eigenschappen, zoals de Beukers, ballen die zich hebben ontwikkeld van rondvliegende stenen (die weer uit een ander spel kwamen) tot betoverde ballen die zich op dezelfde manier gedragen en spelers van hun bezems proberen te slaan. Het is erg leuk om op deze manier wat extra achtergrondinformatie over de wereld van Harry Potter te krijgen. Auteurs bedenken natuurlijk wel veel meer dingen over de wereld waarover ze schrijven, maar meestal krijg je als lezer enkel de informatie die in het normale verhaal terechtkomt. Met zulke extra boekjes heeft de auteur de mogelijkheid om toch nog wat meer over zijn of haar wereld te vertellen, terwijl de lezer de kans krijgt om van de extra informatie te genieten.

Een groot deel van het boek is ook gewijd aan beschrijvingen van alle Zwerkbalteams (vooral die van Engeland en Ierland - andere landen worden wel beschreven, maar Nederland wordt bijvoorbeeld niet genoemd). Sommige team-namen komen ook in de gewone Harry Potter-boeken voor en daar krijg je hier wat extra achtergrondinformatie over, maar de meeste namen staan enkel in dit boek. De namen van de teams zijn in het Engels, maar de namen van alle personen en veel (niet-bestaande) plaatsnamen hebben wel een Nederlandse vertaling gekregen... Dit is een beetje apart, omdat personen en plaatsen in Engeland niet zulke Nederlands-klinkende namen gehad zouden hebben. Aan de andere kant zijn de namen in de Harry Potter-boeken ook allemaal vertaald, dus het past daar wel bij - dan heb je ook de humor van de namen in je eigen taal. In bijvoorbeeld de Japanse versie zijn de namen gewoon "Engels" gelaten en dan mis je toch wel weer de woordgrapjes.

Het boekje is helaas erg dun - je zou verwachten dat een echt boek over de geschiedenis van Zwerkbal veel dikker zou zijn. Alles is namelijk redelijk beknopt beschreven: nergens gaat de auteur echt de diepte in en de hoofdstukken zijn niet erg lang. Toch zijn alle basisaspecten van Zwerkbal en de geschiedenis ervan wel beschreven in deze 55 pagina's, dus in dat opzicht is het een redelijk compleet boekje.

Schrijfstijl:
Het is geschreven als een soort non-fictie, maar dan niet erg serieus. Er zit namelijk wel humor in, zoals je ook al in de eerste alinea hierboven kunt lezen.

Spelfouten/Typefouten:
blz. 29:
slurk =
Slurk

Afbeeldingen:
Er staan een paar tekeningetjes in om wat dingen te verduidelijken, zoals het uiterlijk van het Zwerkbal-speelveld of een bepaald model bezemsteel.

Conclusie:
Klein boekje met wat extra informatie over de tovenaarswereld, voor een iets completer beeld tijdens het lezen van de gewone Harry Potter-boeken.

Herleesbaarheid:
Dit is al de zoveelste keer dat ik dit boekje lees (ik heb het eerder al in het Engels en in het Nederlands gelezen en herlezen). Het blijft leuk om tussendoor te lezen, zeker als je de Harry Potter-serie al kent. Dit boekje is oorspronkelijk uitgegeven tussen boek 4 en 5. Het is geen boekje om te lezen als je niet minstens één van de Harry Potter-boeken hebt gelezen, omdat je dan niet weet wat Zwerkbal is, maar je hoeft het niet per se na boek 4 te lezen.

Links:
- Deze recensie op mijn weblog.