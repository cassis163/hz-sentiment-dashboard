Ik heb niks met de thuiszorg. Ik lees de koppen erover in de krant, maar blader dan al snel door, want ik heb er geen behoefte aan om geconfronteerd te worden met al die vreselijke verhalen die daar op dit moment gaande zijn. Zeker niet nu ik zelf steeds dichter bij de pensioengerechtigde leeftijd kom.
Toen ik dan ook gewezen werd op dit boek van J.W. Jansen heb ik het eerst enkele maanden bewust of onbewust links laten liggen, maar toen ik er uiteindelijk toch aan begon las ik het in een keer uit. Met een rotvaart werd ik onderwezen in alles waar thuiszorgmedewerkers iedere dag mee te maken krijgen. De gebeurtenissen volgen elkaar in zo'n rap tempo op en zijn zo beeldend beschreven dat het leek alsof ik in een tijdsbestek van drie uur zelf leed aan diabetes, dementie, MS, Copd en wat voor vreselijke ziekten nog meer.
Gelukkig valt er tussendoor ook genoeg te lachen. De zwartgallige humor van JeeWee het tragische hoofdpersonage lijkt in het begin hard en gemeen, maar naarmate we hem beter leren kennen blijkt hij lang niet zo slecht te zijn als dat hij zelf laat blijken. Het geweldigste karakter uit 'Vallen en helpen opstaan' is die van Daaf, de teamleider met sterke verhalen over drugs en afwashandschoenen. Elk bedrijf uit welke beroepstak dan ook heeft behoefte aan zo iemand.
Het is een zwaar thema dat beschreven is. Dit wordt nog eens kracht bij gezet door de explosieve schrijfstijl van J.W. Jansen. Het is alsof de gevoelens van de personages jouw gevoelens worden en of je echt aanwezig bent tijdens de dialogen. Het is zoals het is. Er wordt niet om de zaak heen gedraaid. Als een mortiergranaat komen de woorden op je af en blijven nog lang nadat je het boek uit hebt nagalmen. Elk woord staat op de juiste plaats en heeft betekenis. Hemingways de kunst van het weglaten op steroiden om het zo maar even oneerbiedig te zeggen.
Vallen en helpen opstaan van J.W. Jansen deed mij veel en ik ben er van overtuigd dat dit voor iedereen zal gelden in welke fase van zijn of haar leven de lezer zit.
Vier het leven, voordat het te laat is.
(5 sterren).