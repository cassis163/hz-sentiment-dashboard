Totdat ik Quarantaine had gelezen, riep ik altijd dat ik alles las, behalve Fantasy. Maar nu ik dit verhaal van Erik Betten heb gelezen, moet ik bekennen dat ik dit genre toch ook wel heel erg kan waarderen. Zo spannend....

Hoofdpersoon in Quarantaine is de Haagse politicus Homme Olivier. Zijn roots liggen in het Noorden wat verklaart waarom hij zich zo inzet voor de bewoners uit dat gebied en hun problemen met de gaswinning. Vlak voordat Homme een belangrijke stap in zijn carrière zal zetten, wordt Groningen opgeschrikt door een oer-oude bacterie die wordt overgedragen van mens tot mens en die zijn slachtoffers in zombies verandert. Om verdere verspreiding te voorkomen besluit de politiek om Friesland en Groningen te isoleren van de rest van het land. Het leger wordt ingeschakeld om erop toe te zien dat niemand meer het gebied in- en uitgaat. En wie deze regel overtreed wordt zonder pardon gestraft. Homme heeft een groot probleem: zijn vrouw Richt zit vast in het gebied. Homme wil haar daar vandaan halen voordat ze wordt besmet. Op medewerking van zijn Haagse collega’s kan Homme niet rekenen en hij besluit haar dan maar zelf op te gaan halen. Wat volgt is een lange en gevaarlijke tocht. Onderweg komt Homme niet alleen zombies tegen die hij van zich af moet zien te schudden, maar ontmoet hij ook een aantal overlevers. Samen gaan ze op pad met als één doel voor ogen, Richt vinden voordat het te laat is...

Naast Homme wordt het verhaal ook verteld bezien vanuit het perspectief van Karin, journalist bij 247News en Charlie, laborante. Op hun manier dragen zij bij in de strijdt tegen de bacterie.

De auteur Erik Betten is er in geslaagd om de lezer al vanaf de eerste pagina
in zijn greep te houden. Pas aan het eind is duidelijk of het Homme lukt zijn vrouw te vinden. Iets minder goed vond ik sommige dialogen in het Fries. Dat had wat mij betreft vertaald mogen worden. Desondanks heeft het boek mij in zijn greep weten te houden en zal ik niet meer zeggen dat ik alles lees, behalve Fantasy...