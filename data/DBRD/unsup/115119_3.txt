'Altijd dichtbij' is de tweede thriller van de Britse Paula Daly. Eerder verscheen in Nederlandse vertaling 'Ontaard'. 

Het verhaal begint in Lakeshore Lodge, het hotel van Sean en Natty. Zij zijn al sinds hun tienerjaren een koppel en hebben twee kinderen, Alice en Felicity. Tijdens haar studententijd raakte Natty bevriend met Eve, die sindsdien af en toe langskomt. Wanneer Felicity tijdens een buitenlands schoolkamp in het ziekenhuis belandt en Natty halsoverkop afreist naar haar dochter, biedt Eve aan het huishouden draaiende te houden. Wanneer Natty weer thuiskomt, blijkt dat Eve iets te zeer haar best heeft gedaan, ze heeft Sean het hoofd op hol gebracht en de twee besluiten als koppel door het leven te gaan. 

Natty begrijpt er niets van en duikt het verleden van Eve in. Plots beseft ze dat er altijd al dingen waren die niet kloppen. Al zeer snel komt het tot een confrontatie tussen de twee vrouwen en moet de politie erbij gehaald worden. Rechercheurs Joanne en Ron zullen het verhaal kleur geven, leuke personages. Een belangrijke rol is weggelegd voor Natty's hulpbehoevende vader Ken en zijn nieuwe liefde Jackie, een van zijn thuisverpleegsters. 

'Altijd dichtbij' begint met een drie bladzijden tellende proloog, die zich zeven maanden voor het eigenlijke verhaal afspeelt. Deze proloog kan gezien worden als een soort 'bewijs' voor dingen later in het boek (meer uitleg zou tot spoilers leiden). Het verhaal is aanvankelijk voornamelijk in de ik-vorm geschreven, de lezer krijgt de gebeurtenissen mee vanuit Natty's perspectief. Wanneer later meer personages zijn geïntroduceerd is ook regelmatig een alwetende verteller aan het woord, met name wanneer we rechercheurs Joanne en Ron volgen. Die afwisseling werkt goed. 

Het einde van het boek is klasse, kort maar krachtig. En op één punt zeer duidelijk. Na het dichtslaan van het boek heb je niet op alle vragen een antwoord, maar dat stoort in dit geval geenszins. 

'Altijd dichtbij' is een ontzettend fijn boek om te lezen. Niet vernieuwend of bijzonder origineel, niet overdreven complex, maar gewoon vlot geschreven, met herkenbare personages die misschien niet altijd even logisch handelen, maar zich door hun emoties laten leiden. 'Altijd dichtbij' is hot genoeg om veel lezers te kunnen bekoren.