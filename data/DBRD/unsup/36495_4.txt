Recensie voor het boek “God bestaat echt!” geschreven door Corina Schipaanboord en Natasja Verhagen

“God bestaat echt!” is het levensverhaal van Natasja. Het is een verhaal dat de gebrokenheid van de wereld heel goed in beeld brengt. Het leven van Natasja is getekend door verkrachting, afwijzing, schuld en schaamtegevoelens en rouw.

Het beeld dat Natasja heeft van God wordt ingekleurd door de manier hoe zij over haar aardse vader denkt tot zij ontdekt dat dit een verkeerd beeld is. Gaandeweg haar leven maakt zij een diepe bekering door wanneer God haar laat zien dat Hij echt bestaat.

Op de achterflap staat: “ Misschien herken je deze onderwerpen in je eigen leven. Juist daarom is mijn verhaal van belang, zodat je hoort wat God in mijn leven doet,” zegt Natasja. “Doordat ik God leerde kennen, kon ik mijn ervaringen verwerken en draag ik slechts littekens mee.”
Het verhaal van Natasja is een heftig verhaal dat een transformatie weergeeft. Verder vond ik het een intens verhaal. Soms dacht ik: ” Tjonge er lijkt geen einde te komen aan jouw ellende.”

Goed vond ik de manier hoe Natasja de namen van God gebruikt als verlossing voor haar lijden. Hoe de namen van God haar houvast bieden en hoe zij dit via dit boek ook als een reddingsboei aan anderen probeert te geven.

Minder goed vond ik de tijdslijn/opbouw van het verhaal, ongeveer vanaf hoofdstuk 6. Vanaf dit moment moest ik moeite doen om het te begrijpen waar het daarvoor volkomen helder was en ik letterlijk meegezogen werd in haar voelbare pijn.

Bevind jij je in een situatie waardoor je gevoelens ervaart van schuld, schaamte en diepe pijn? Lees dan ook het boek “God bestaat echt!” Het kan misschien jou ook helpen.

“God bestaat echt!” is een goed boek voor een bewogen pastoraat die haar wortels vindt in een rauw, pijnlijk levensverhaal. Tegelijkertijd een geweldig getuigenis!