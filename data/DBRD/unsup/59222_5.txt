Wat een goed idee om een boek voor kinderen te schrijven over “wat te doen bij kleine en grote rampen”. Het boek ziet er aantrekkelijk uit. Het is mooi geïllustreerd met grappige tekeningen in kleur, wat zorgt voor vrolijke pagina’s. De indeling is overzichtelijk; een opmerkelijke gebeurtenis, wist-je-datjes in een opsomming en puntsgewijze stappen ‘wat moet je doen’. Er komen, zoals de titel al zegt, kleine en grote rampen aan bod. Dingen die thuis kunnen gebeuren, zoals verbrandingen, verslikkingen, vergiftigingen en flauw vallen en grote (natuur)rampen, zoals aardbevingen, vulkaanuitbarstingen, overstromingen en een hittegolf.

De eerste bladzijdes over reanimeren en een eerstehulpkit zijn ‘droog’ geschreven. Wel belangrijke informatie, maar ik kreeg niet het gevoel van ‘even lekker lezen’. De bladzijdes die daarna komen verrasten me gelukkig wel: leuke en interessante weetjes, met als toetje nog wat goede ‘wat moet je doen’-tips. Super ingedeeld, want zó zorg je ervoor dat kinderen het ook lezen! Wisten jullie dat wij goud in ons bloed hebben zitten? Dat we het enige zoogdier zijn dat niet tegelijk kan slikken en ademen – en we dus in ons eigen eten kunnen stikken en andere zoogdieren niet? Dat mannen sneller onderkoeld raken dan vrouwen? Of dat waarschijnlijk veel mensen astrafobie (bang voor onweer) of brontofobie (bang voor donder) hebben?

Elk kind dat dit boek heeft gelezen weet na de laatste bladzijde veel meer dan daarvoor! En elke ouder die meeleest ook!