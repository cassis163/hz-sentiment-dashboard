Onlangs las ik een Young Adult boek van de schrijver John Brosens. Brosens heeft al vele titels op zijn naam staan, zie hiervoor zijn website: http://www.johnbrosens.com Voor dit boek kende ik de schrijver niet, een gemiste kans blijkt nu want het boek heeft mij aangenaam verrast. Deze spannende roman is gebaseerd op waar gebeurde feiten en is een aanklacht tegen de hebzucht van de VOC en de WIC. Het pleit ook voor het voorzichtig omgaan met de rijkdommen van moeder Aarde en keert zich tegen de superieure gevoelens die er heersten tijdens de zogenaamde gloriejaren van de Europese landen.
Ondanks bezwaar van zijn moeder besluit Lourens Lourenszoon in te schepen op de pinas het Duyfjen. Lourens is nog maar achttien jaar en heeft onlangs zijn vrouw en pasgeboren dochtertje verloren. Hij wil meer van de wereld zien dan alleen Vlissingen. Zijn vaardigheden om vreemde talen snel op te pikken spreekt de reder aan. Lourens wil geen bevoorrechte positie op het schip en wordt koksmaat. In ruil hiervoor leert hij lezen en schrijven. De tocht verloopt voorspoedig maar bij de Amazonas slaat het noodlot toe, het schip wordt door een tsunami getroffen en kapseist. De helft van de bemanning komt om en onder de helft van de overlevenden breekt muiterij uit. Lourens besluit met twee maatjes te vluchten en de jongens spoelen uiteindelijk aan bij het land van de Indianenstam de Aracouros.
Ze leven acht jaar als slaaf maar aangezien ze geen vijanden van de Aracouros zijn worden ze met rust gelaten. Lourens weet zich in tegenstelling tot Maurits en Steven, snel aan te passen en maakt zich de gebruiken van de Indianen eigen. Al snel wordt hij als een Aracouros gezien en wordt assistent van Awoena, een invloedrijke medicijnman, de sjamaan. Lourens trouwt en wordt vader van twee zoontjes. Dit verstevigt zijn positie.
Helaas is het lot van Steven en Maurits minder gunstig. Een tropische ziekte en een slangenbeet worden hun noodlottig. Na acht jaar vaart Lourens terug naar Vlissingen, vastbesloten om terug naar huis te keren. Inmiddels is hij een echte Aracouros geworden.
John Brosens weet de lezer te boeien met een kleurrijke beschrijving van het leven en de gewoonten van de Aracouros. De arrogante houding van de Europese reders wordt aan de kaak gesteld. Het is een verhaal opgetekend vanuit het perspectief van de oorspronkelijke bewoners. Dit gebeurt op een respectvolle wijze. Het boek is behalve voor de Young Adult ook prima te lezen voor volwassenen. Een echte aanrader!