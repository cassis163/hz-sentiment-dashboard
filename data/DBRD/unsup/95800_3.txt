Het leven, maar dan beter bestaat uit twee afzonderlijke verhalen die niet met elkaar in verbinding staan maar wel een paar overeenkomsten hebben. Twintigers, levend in Parijs, beiden starten een nieuw ‘beter’ leven. Vooraf had ik bedacht dat de verhalen zich waarschijnlijk nog ergens zouden kruisen maar dat is niet het geval. Best jammer want de gelegenheid hiervoor was er zeker. Zeker op het eind van beide verhalen zouden ze elkaar kunnen kruisen.

Het boek leest vlot en is toegankelijk geschreven. Ik heb wel mijn kanttekening bij het gebruik van de vloektermen die af en toe voorkomen, bv op pagina 118. Niet dat ik zelf altijd een heilig boontje ben maar in het boek kunnen ze best vervangen worden door andere termen zonder afbreuk aan het verhaal te doen.

Eigenlijk was bij beide verhalen voor mij het einde te vroeg. Hoe gaat het verder na hun ommezwaai? Zou hun nieuwe leven inderdaad zoveel beter zijn geworden? Het houdt de mogelijkheid voor een vervolg open in ieder geval.

De macaroons op de boekkaft deden mij denken aan lekkere zoetigheid maar die ben ik in het verhaal niet tegen gekomen. Een mooie frisse uitstraling die zeker opvalt tussen andere boeken.

De vraag is of de macaroons gelijk staan aan het betere leven?

Al met al een lekker tussendoor boek voor mij. Een mooie kennismaking met Anna Gavalda en ik denk dat ik in de toekomst nog wel eens wat van haar zal lezen.