Het is een tijdje stil gebleven rond de Nederlandse auteur Heleen van der Kemp, maar na ongeveer vier jaar is ze terug met de thriller Voor de Meisjes. Een boek over familiedrama, de drugswereld, moord en de gevolgen van fouten in het verleden.

Waar het boek simpel begint met de perspectieven van Joyce Vermeer, vrouw van de succesvolle advocaat Leonard Vermeer, en Kim van Rijns, vrouw van de voormalige drugshandelaar Karel van der Zee, worden er steeds meer perspectieven bijgehaald. In het begin zal je als lezer misschien wat verward zijn, maar Van der Kemp verbindt de personages prachtig met elkaar op een ongedwongen manier en connecties komen langzaam aan het licht.
Door de korte hoofdstukken met wisselende perspectieven, zowel van de familie als buitenstaanders, leest het boek snel en blijft het verhaal interessant. De spanningsopbouw is niet heel duidelijk, maar het onheilspellende gevoel dat het verhaal oproept blijft bij je gedurende het lezen. Zo duurt het ongeveer 100 pagina’s voordat er écht iets gebeurt. Wanneer er dan wel een ingrijpende gebeurtenis plaatsvindt, staan al je zintuigen weer op scherp. Al snel wordt duidelijk dat er iets goed mis is met deze familie en het is aan jou als lezer, en aan de recherche, om uit te vinden wat er aan de hand is. Een complex en vermakelijk gepuzzel.
De schrijfster laat een hoop heftige thema’s aan bod komen die ze verwerkt op een realistische manier. Zo worden de gevolgen van banden in de Amsterdamse onderwereld aan bod gesteld, maar ook het zoeken naar liefde, scheidingen en het verlies van een ouder passeren de revue. Dit alles verwerkt Van der Kemp netjes in de plot, zodat je nauwelijks het gevoel hebt dat je met een heftig verhaal kampt.

Het boek komt tot een explosief einde waar alle losse eindjes bij elkaar worden geknoopt, met wat realistische openingen daargelaten. Van der Kemp jaagt je angst aan en laat je denken tegelijk, wat knap is in een realistische thriller die geen psychopatische seriemoordenaars bevat. Door de wisselende perspectieven en korte hoofdstukken leest het verhaal vlot. De heftige thema’s en complexe personages geven het verhaal daarnaast nog meer diepte en voor sommigen misschien zelfs herkenning. Voor de Meisjes is absoluut een vermakelijk en spannend gepuzzel, een thriller waar Van der Kemp trots op mag zijn.