“Een kruising tussen Forsyth, le Carré en Bourne”, aldus The New York Times. Een gewaagde uitspraak, want om in één adem te worden genoemd met deze drie grootmeesters van de spionagethriller, moet je heel wat in je mars hebben. Het gaat hier over Christopher Reich, geboren in Tokyo en opgegroeid in de VS en in Zwitserland. De geciteerde vergelijking werd gemaakt na het verschijnen van de eerste twee delen in de Jonathan Ransomreeks, Wetten van verraad en Wetten van wraak, die ook bij Crimezone goed werden ontvangen. Wetten van bedrog is het derde boek in deze serie.
Emma Ransom, dubbelspion van de Divisie, is voor een opdracht in Dubai neergestreken waar ze in de woestijnen van Sharjah wapens moet leveren aan lord Balfour, een beruchte wapenhandelaar. Lord Balfour verkoopt de wapens op zijn beurt weer door aan prins Rashid, een Arabische edelman die nauwe banden heeft met diverse terroristische organisaties. De werkelijke missie van Emma luidt: deze corrupte prins vermoorden. Echter loopt dit compleet uit de hand, als Rashid hiervan op de hoogte blijkt te zijn. Hij ontvoert Emma, martelt haar en laat haar voor dood achter in de woestijn. Al het contact met de Divisie is verbroken, waardoor een reddingsoperatie niet mogelijk is. Maar een paar dagen later verschijnt Emma toch plots weer op de radar van de Amerikanen. In een afgelegen berggebied tussen Pakistan en Afghanistan probeert ze, samen met een groep terroristen, een krachtige kernbom op te sporen en te bergen. Een kernbom die de Amerikanen in een ver verleden zijn kwijtgeraakt. Wat is er gebeurd met Emma? Hoe is ze uit de woestijn gekomen? En waarom helpt ze een groep terroristen met het bergen van een levensgevaarlijk massavernietigingswapen?
Wat Christopher Reich direct onderscheidt van de hierboven genoemde auteurs is dat hij voor twee hoofdpersonages heeft gekozen. Naast Emma speelt Jonathan Ransom, dokter bij Artsen zonder Grenzen, een even belangrijke rol. In de voorgaande delen is hem duidelijk geworden dat zijn vrouw Emma hem jarenlang heeft bedrogen. Waar Jonathan acht jaar lang het gelukkige huwelijk dacht te hebben, blijkt ze hem al die tijd te hebben voorgelogen en als dekmantel te hebben gebruikt voor haar werk als spion.
In Wetten van bedrog wordt Jonathan door de Divisie, de werkgever van Emma, gevraagd te infiltreren in het criminele netwerk van lord Balfour, die wellicht meer weet over de merkwaardige acties van Emma. Jonathans aversie tegen de Divisie moet hij aan de kant schuiven, want alleen als hij zich bij hen aansluit, kan hij Emma bereiken. Ondanks haar bedrog, houdt hij nog steeds van haar, dus besluit hij erop in te gaan. Jonathan belandt in een stormvloed van gevaarlijke situaties waarbij hij het vak van spion heel serieus moet nemen. Immers, als hij wordt ontdekt, is het zijn eerste en laatste missie.
Wetten van bedrog laat zich lezen als een heuse spionagefilm waarbij de actie constant aanwezig is. De personages komen tot leven, de kogels vliegen je om de oren en de schakelingen tussen de verschillende plotlijnen is ingenieus. Als je het boek even weglegt, is het alsof je de pauzeknop hebt ingedrukt om vervolgens — als je het boek weer oppakt — middenin de actie terug te keren. In sneltreinvaart schieten de hoofdstukken voorbij en aan het eind van de 374 pagina’s kan je niet anders dan naar adem happen.
De filmische scènes zijn met vaart geschreven en maken, samen met de stoere hoofdfiguren en de goed opgebouwde plot, van Wetten van bedrog een knallende spionagethriller. De quote in The New York Times is terecht, maar in plaats van Reich een ‘kruising tussen Forsyth, le Carré en Bourne’ te noemen zou ik hem juist naast deze grootheden van de spionagethriller plaatsen. Uniek en onovertroffen!