Jessica Haider en haar schepper Corine Hartman moesten na Zielloos, het vorige deel uit de serie, even op adem komen. Met IJskoud rammen ze alweer op volle kracht voorwaarts. Dit zal de lezer geweten hebben! Zowel de auteur als haar “goudhaantje” Jessica zijn alweer in optimale conditie.

Een korte inhoud van IJskoud kan je overal vinden, maar wat mag je echter verwachten wanneer je dit vierde deel gaat lezen? Langzaam maar zeker krijg je een vrijgeleide om dieper in de getormenteerde ziel van hoofdpersonage Jessica (Jessy voor de intimi) te kijken. Je komt tijdens het lezen van deze bloedhete, doch ijskoude psychologische thriller tot het besef dat zij nog steeds erg met haar verleden worstelt.

Corine Hartman weet dit keer meesterlijk het thema cryonisme uit te werken en verweeft het subliem in haar verhaal, waarin haar heldin Jessica hoge toppen scheert. Zo onconventioneel als het enigszins maar mogelijk is, wringt ze zich een weg doorheen het doolhof van haar eigen verleden. Ze bewandelt haar eigen pad om haar prooien te vangen, te straffen en indien nodig, te neutraliseren. Niet de wetenschappers die rijke mensen invriezen om ze later nieuw leven in te blazen, maar je bent zelf het slachtoffer van Jessica, wanneer je tijdens het lezen opgezadeld wordt met ijskoude rillingen over je lijf. Ze toont geen enkel greintje medelijden; je bent nauwelijks bekomen van een keiharde actie of er wacht je telkens opnieuw een andere.

Deze serie is intelligent opgebouwd, waarbij elk afzonderlijk deel wordt voorafgegaan door grondig researchwerk. Verder is er nog die dekselse, kordate en beklemmende schrijfstijl die aan je vel blijft kleven, zodat je na IJskoud vol verbijstering achterblijft.

Geniet, huiver en adem pas opnieuw als het boek uit is. Of bevries en laat je ontdooien zodra het vijfde deel verschijnt, zo ergens in de lente van 2015? Corine Hartman: de Heerseres der Lage Landen, met hoofdletters!