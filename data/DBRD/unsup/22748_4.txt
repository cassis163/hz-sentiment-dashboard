Grote gedachten: verhalen over filosofen door Janny van der Molen

Grote gedachten is een boek over filosofie, meer bepaald over 14 belangrijke filosofen door de jaren heen. Klassiekers als Plato en Descartes maar ook Arendt en Kristeva komen voorbij. Ze komen niet chronologisch aan bod maar wel per thema (idee & materie, lichaam & ziel,…).

Dat klinkt stijf en schools maar van der Molen brengt het op een toffe, originele manier. Ze laat ons namelijk meekijken in de klas van filosofieleraar Swart (oh wat had ik graag zo en bevlogen leerkracht gehad). Niet enkel de leraar maar ook de leerlingen komen aan het woord, met vragen, bedenkingen en hilarische opmerkingen. En per thema volgen we ook nog een leerling naar huis. Telkens een leerling die problemen heeft met dat desbetreffende thema (bvb te dik voelen, ruziënde ouders, een mama die met haar nieuwe vriend een baby krijgt,…).
En hoewel dat heel gekunsteld klinkt is het dat niet. Van der Molen heeft alles zo vlot en boeiend bij elkaar gepuzzeld dat Grote gedachten niet enkel leerrijk is maar ook nog eens een meeslepend boek is; door de theorieën die aan bod komen maar ook door de verhaallijnen van de leerlingen en de klas an sich.

In de klas wordt er veel gepraat, nagedacht en geschreven. Er zijn discussies, vragen, opmerkingen en grapjes. Wat maakt dat jij tijdens het lezen van dit boek ook gaat nadenken en misschien wel met huisgenoten of vrienden in discussie gaat treden.
Een boek dat je blikt verruimt en je wijzer maakt, of je nu 12, 42 of 92 bent. Aanrader dus! Voor jezelf maar ook om cadeau te geven. Grote gedachten is een boek dat je blijft koesteren.