De titel verraadt al dat het een nostalgisch boek zal zijn met verhalen uit lang vervlogen tijden. De titel wordt ook al heel snel duidelijk en bevat een wijze levensles. De foto ziet er waarschijnlijk zoetsappiger uit dan de werkelijkheid is. Al zal de vader vast trots zijn geweest dat hij op de foto werd gezet met een van zijn dochters en zijn paard Bles, even de zorgen van het moment vergetend. Toch moet het, en dat lees je ook in de verhalen, geen makkelijke tijd zijn geweest waarbij er toch veel zorgen waren om het hoofd boven water te houden en te zorgen dat het gezin genoeg te eten had, dat er genoeg geld in het laatje kwam, maar dat zie je niet op de foto.
Op een vlotte manier, het lijkt wel of de auteur de verhalen zelf vertelt, krijg je een inkijkje in het leven van de auteur. Elk hoofdstuk heeft een passende titel, zodat je een idee hebt waar het betreffende hoofdstuk over kan gaan. Al gelijk bij het eerste hoofdstuk moet je even omschakelen en bedenken dat het in vroeger jaren heel normaal was dat heel jonge kinderen ook al mee hielpen in de winkel en in het huis. Dat het een heel andere tijd was dan nu. Ook in het huishouden, waarbij je blij bent met de hulpmiddelen van nu zoals een wasmachine. Dat je de was niet meer hoeft te wassen met de hand, zoals vroeger. Je gaat je zegeningen tellen.
Het zijn verhalen uit lang vervlogen tijden van de auteur zoals hij ze heeft beleefd. Vaak onwerkelijke of bijna niet voor te stellen verhalen zoals de momenten dat hij en zijn broer tijdens de oorlog letterlijk ondergronds moesten. Voor de oudere generaties kunnen de verhalen Kwajongensstreken en Jongensachtigheden bekend voorkomen. De spelletjes als slootje springen zullen bij velen mooie herinneringen oproepen. Je verlangt bijna terug naar die tijd. Terwijl de verhalen Bles en Mysterie juist voor een brok in de keel zorgen, je een traantje weg moet pinken. Je merkt dat de auteur trots is op zijn ouders, dat hij een fijne jeugd heeft gehad, ook al was het soms zwaar.
Het zijn niet alleen de nostalgische verhalen van de auteur, maar het is ook een stukje geschiedenis van Dordrecht. Over hoe het er in vroeger tijden uit zag en hoe het er toen aan toe ging.
Kortom; als je van verhalen over vroeger tijden houdt, dan is dit boek een echte aanrader.

Lees verder op https://surfingann.blogspot.nl/2017/12/sla-op-krediet-en-andere-herinneringen.html.