Velen van ons weten misschien inmiddels dat Nora Roberts, bekend van haar vele romans, ook onder het pseudoniem Robb, thrillers schrijft. Weet je nog ? is daar een goed voorbeeld van. De inhoud van dit boek houdt het midden tussen een roman en een thriller, een bijzonder goed gevonden combinatie.

In het boek volgen we hoofdpersoon Laine Tavish, eigenaresse van een antiekzaak in Angel’s Cap. Ze lijkt alles op de rails te hebben, mooie huis en goedlopende winkel. Niemand weet echter dat ze eigenlijk de dochter is van een notoire crimineel , Jack O’Hara. Laine heeft het verleden echter achter zich weten te laten door een nieuwe start te maken, een leven waar haar vader geen rol meer in speelt. Dat denkt ze tenminste, totdat haar winkel op een middag bezocht wordt door een “collega” van haar vader uit “het vak.” Na een kortstondig bezoek ,verlaat deze “collega” overhaast haar winkel en wordt voor de deur doodgereden. Ze krijgt nog een laatste woord van hem. Ze begrijpt de cryptische boodschap echter niet. Weken later staat onverwacht haar vader op de stoep, die een enorme diamantroof op zijn naam blijkt te hebben staan. Daarmee begint een vervaarlijke tocht naar het verborgen fortuin. Er zijn echter meer kapers op de kust en Laine dreigt het volgende slachtoffer te worden. Samen met detective Max, die zich in eerste instantie ook anders voordoet dan hij zegt te zijn, proberen ze achter de waarheid te komen.

Vele jaren later, bijna een halve eeuw later, in 2059, schrijft Samantha E. Gannon, kleindochter van Laine en Max, een boek over de liefde van haar groot ouders, maar wat tegelijkertijd ook de hele familie geschiedenis weer lijkt op te rakelen en niet iedereen is daar blij mee. Het raadsel van de verdwenen diamanten is nog altijd onopgelost, een deel van de buit is nooit boven water gekomen en nu heeft iemand het mogelijk op Samantha voorzien. Eve Dallas, een New Yorkse rechercheur, die ook enigszins een verleden heeft en zo haar eigen redenen heeft om de zaak op zich te nemen, gaat alsnog proberen om de diamanten terug te vinden. Ze duikt daarvoor in het verleden van Laine en Max.

Het verhaal speelt zich in twee tijdsperioden af , maar die zijn goed aan elkaar geschreven. Omdat het tweede gedeelte van het verhaal zich afspeelt in 2059, krijgt de lezer ook te maken met enkele futuristische technieken die de politie gebruikt om de daders op te sporen, een leuke aanvulling op het geheel. De personages zijn goed uitgewerkt en groeien in het verhaal, met name Laine staat stevig in haar schoenen. De omgeving en de situaties waarin de personages zich bevinden zijn goed omschreven, je kan je een levend beeld vormen waar ze zijn op dat moment en word langzaam het verhaal in gezogen.

De cover is een helder groen grasveld met een grote villa. Niet echt iets zeggend over het boek vind ik, je kan er niets vooraf aan afleiden waar het verhaal over zou kunnen gaan, ook na het lezen herken ik er niet echt iets in wat op spanning zou duiden. De cover is wel herkenbaar als een typische Nora Roberts cover.

Weet je nog? is hoogspanning gecombineerd met de nodige humor en een vlaag van romantiek zoals we gewend zijn in de boeken van Nora Roberts. Een heerlijk ontspannen boek, maar toch met de nodige spanning zoals van een thriller verwacht mag worden.

Nora Roberts is New York Bestseller auteur van meer dan 215 boeken. Er zijn al ruim 500 miljoen exemplaren van haar boeken verkocht. Ze schrijft romans maar als J.D.Robb schrijft ze ook de populaire politieserie met Eve Dallas in de hoofdrol. Nora Roberts woont met haar man in Boonsboro, Maryland.