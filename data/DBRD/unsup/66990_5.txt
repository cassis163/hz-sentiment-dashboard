Wat een boek!
Wat een goed boek!
Wat een onvoorstelbaar goed boek!
Wat een werkelijk onvoorstelbaar goed boek!

Wat moet ik er verder nog over schrijven?
Dat Charles den Tex het bewijst heeft geleverd dat Nederlandse auteurs de competitie met het buitenland makkelijk aankunnen? Op zich een overbodige uitspraak, want ook Elvin Post en René Appel  om er maar eens twee te noemen  hebben dat al bewezen. Al heeft den Tex het nu wel op een hele duidelijke en briljante manier gedaan. De Macht van Meneer Miller is namelijk een werkelijk onvoorstelbaar goed boek te noemen. En dat heb ik hierboven dan ook al een aantal keer geschreven. En dat ga ik straks nog wel twee of drie keer doen. Na het dichtslaan van het boek past eigenlijk alleen maar gepaste stilte en diepe bewondering. Iets wat je na het verbluft happen naar adem ook automatisch gaat doen. Alsof je een keuze hebt. Het is de enige mogelijke reactie na het lezen van een boek dat in alles de allure en uitstraling heeft van een meesterwerk. Bijna 350 paginas lang weet Charles den Tex te boeien, te intrigeren, te entertainen en je aan zijn verhaal te kluisteren.

Wat een werkelijk onvoorstelbaar goed boek!
Iedereen kan zich nog het doelpunt van Marco van Basten herinneren in de finale van het EK in Duitsland van 1988. Een werkelijk onvoorstelbaar mooi doelpunt. Een voorbeeld van klasse en exceptioneel talent. Zon boek is De Macht van Meneer Miller in principe ook. Een enorme uithaal vanuit een lastige positie, een beetje onverwachts, maar wel van iemand van wie je wist dat hij het zou kunnen. Met alle euforie als blijkt dat het inderdaad is gelukt en het resultaat alle verwachtingen weet te overtreffen. Hoewel het eigenlijk niet mogelijk was om dit te voorspellen, en het iedereen toch een beetje overvalt en verrast. Maar tochHij heeft het toch maar even gedaan. Waarna het applaus en de staande ovatie vervolgens niet meer dan normaal is.

Het verhaal is spannend, humoristisch, meeslepend en absoluut beangstigend. Geplaatst in een geheel dat zeer geloofwaardig is en vooral heel knap gevonden. Achtervolgingen door het centrum van Amsterdam en met tramconducteurs die zich door niemand in de maling laten nemen. Heel af en toe net iets over de top, maar dat mag de pret helemaal nergens drukken. Een wereldwijd complot, de techniek van het internet en de technische bouwstenen van de huidige en toekomstige maatschappij. Soms een klein waarschuwend vingertje, maar bovenal pure amusement.

Wow !
Onvoorstelbaar zeg.
Dit is echt van grote schoonheid.
Wat een werkelijk onvoorstelbaar goed boek!