Oh wat houd ik toch van de Historische romans van Ambo Anthos! Stuk voor stuk pareltjes! Ook Het verraad van Julia is weer een heerlijk historisch verhaal.

Je wordt door Brenda Meuleman meegenomen naar de Romeinse tijd en beleeft daar met Griekse slavin Aigle haar strijd voor vrijheid. Zij heeft een verlangen naar letterlijke vrijheid, die een slavin zelden krijgt van haar meester(es), maar haar vriendin Julia, de dochter van de keizer, heeft ook dat verlangen. Alleen bij haar gaat het om bevrijding van het regime van haar vader, vrijheid van eigen mening. Na een jarenlange vriendschap, voor zover mogelijk tussen slavin en meesteres, komen ze op een gegeven moment tegenover elkaar te staan…

Je wordt echt gegrepen door dit mooie verhaal en waant je écht in dat verre verleden. Als een auteur dat voor elkaar krijgt is een historisch verhaal wat mij betreft geslaagd. Ik wil alles voelen, ruiken en meebeleven alsof ik erbij ben. Dat heeft Brenda Meuleman met dit debuut voor elkaar gekregen!

Het verraad van Julia is een indrukwekkend en levensecht verhaal waar ik enorm van genoten heb. Een dikke aanrader voor liefhebbers van geschiedenis en mooie verhalen.