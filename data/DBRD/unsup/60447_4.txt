DERT13N van Steve Cavanagh

Voor uitgeverij Luitingh-Sijthoff mocht ik meedoen aan de live leesclub van het boek DERT13N van Steve Cavanagh. Ik mocht het boek als een van de eersten lezen en samen met nog 12 anderen de schrijver ontmoeten en hem vragen stellen. Ik ben heel blij dat ik hiervoor ben uitgekozen en dank de uitgever hartelijk voor deze eer.

Ik heb het boek binnen 3 dagen uitgelezen. Het leest gemakkelijk en ondanks de vele personages die erin voorkomen, raak je geen enkel moment de draad kwijt.

We maken al op de eerste pagina kennis met de moordenaar Joshua Kane, maar pas in het laatste hoofdstuk wordt onthuld wie hij is. Tijdens het lezen krijg je wel meerdere aanwijzingen, maar toch was het voor mij een verrassing te ontdekken wie hij werkelijk was.

Er is een moord gepleegd op de beroemde Ariella die getrouwd is met Bobby, Robert Solomon. Hij is de hoofdverdachte, omdat hij niet goed kan verklaren waar hij was op het tijdstip van de moord, en bovendien zijn er twijfels over zijn doen en laten op die avond. Carl Tozer, de bewaker van Ariella is samen met haar vermoord en de manier waarop ze gevonden zijn, doet vermoeden dat ze een relatie hadden. Dit zou erop kunnen duiden, dat ze uit jaloezie vermoord zijn.

Bobbie wordt vertegenwoordigd door advocaat Rudy Carp en die haalt onze hoofd personage Eddie Flynn erbij, als tweede advocaat. Flynn is een briljante advocaat, die op een slimme manier de jury kan bespelen door fouten in het verhaal van de politie en de aanklager aan te tonen. Door een aantal omstandigheden neemt Flynn de plaats van Carp in.

Hij krijgt te maken met aanklager Pryor, die ook heel veel zaken gewonnen heeft en ook op een slimme manier de jury kan bespelen.

We lezen hoe de moordenaar als kind al begon met het vermoorden van beesten en uiteindelijk verder ging met mensen. Het is hem al eerder gelukt om in de jury te zitten en onschuldige mensen te laten veroordelen door de jury te beïnvloeden. Ook hier zien wij hoe hij van te voren alles plant en door manipulatie en moord uiteindelijk in de jury terechtkomt. En ook hier begint hij met manipulatie om Bobby veroordeeld te krijgen.

Flynn krijgt hulp van Harper, een ex- FBI agent en Paige Delany, een politie analist, en komt zo steeds dichter bij de moordenaar. Samen lossen ze de puzzel en weten ze de moordenaar te ontmaskeren.

“Bij dit proces had Kane voor het eerst het gevoel dat hij er daadwerkelijk deel van uitmaakte. Niet alleen als jurylid, maar als een van de hoofdrolspelers. De FBI was hem uiteindelijk op het spoor gekomen. De agent, Delaney, maakte een slimme indruk. Ze keek pienter uit haar ogen. De scherpzinnigheid en de intelligentie straalden van haar af. Was ze een waardige tegenstander? Misschien wel.”

Naast het oplossen van de moord krijgt Flynn ook te maken met persoonlijke problemen met de politie, en met zijn vrouw en dochter die niet meer bij hem wonen.

Steve Cavanagh heeft het voor elkaar gekregen om de verschillende personages als echte mensen neer te zetten, waardoor je ze echt leert kennen en met ze mee gaat leven. Het is heel knap hoe het hem gelukt is om de onthulling van Joshua Kane tot het laatst te bewaren. Hij vertelt het verhaal heel boeiend en neemt je stap voor stap mee in de gedachten van Kane, zonder te onthullen wie hij is. Aan de andere kant ga je ook mee met Flynn, die steeds dichter bij de moordenaar komt. Aan het eind zijn er ook een nog een aantal verrassende onthullingen, die ik niet had zien aankomen.

Met dit boek heeft de schrijver een meesterwerk geschreven. Boeiend van het begin tot het eind. Je wilt alleen maar doorlezen om erachter te komen wat de verschillende personages doen en je legt het boek pas neer als je weet wie Joshua Kane is.

Pluspunten:
• Heel sterk verrassend plot
• Goed uitgewerkte menselijke personages
• Je leert de moordenaar kennen, weet precies wat hij doet, maar je weet niet wie hij is

Minpunten: eigenlijk zijn er geen minpunten, behalve dat ik het zelf wel leuk gevonden zou hebben als de laatste hoofdstukken even uitgebreid zouden zijn geweest als in het begin.

Dit boek verdient 4 sterren