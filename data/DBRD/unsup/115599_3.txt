Jessica, de alleenstaande moeder van Sadie White (17), is hoogzwanger en wil niet meer werken. Daarom neemt de naïeve en kwetsbare Sadie haar werk als dienstmeisje bij een rijke familie over. Na enkele dagen, als de familie in het riante zomerhuis in het fictieve kuststadje Sea Breeze (Alabama) arriveert, komt Sadie er tot haar verbazing achter dat het huis van Jax Stone is. Hij is één van de grootste tiener rocksterren van de wereld.

Sadie, die zich verantwoordelijk voelt voor haar moeder en het gezinsinkomen, houdt bewust afstand van de knappe en rijke Jax. Ze heeft genoeg aan haar hoofd met haar onverantwoordelijke moeder. Jax voelt zich juist enorm tot haar aangetrokken, maar probeert zijn gevoelens te onderdrukken. In zijn wereld houden relaties immers geen stand. Jax en Sadie houden het echter niet vol en zijn al snel smoorverliefd. Hij bekent dat zij voor hem als zijn adem is. Zonder haar kan hij niet leven.

‘Adem’ is het eerste boek uit de Sea Breeze Serie van de Amerikaanse bestsellerauteur Abbi Glines (1977). Karakter Uitgevers geeft de Nederlandstalige versies van haar boeken uit. Eerder schreef Abbi series als ‘De Vincent Boys.’ De Sea Breeze Serie telt in Amerika al negen delen, waarin steeds andere personages centraal staan. ‘Adem’ heeft 312 pagina’s en bestaat uit twintig hoofdstukken over zowel Sadie als Jax in de ikvorm.

Naast Sadie en Jax is ook de collega van Sadie Marcus bijzonder. Hij is verliefd op haar maar blijft haar als vriend trouw als zij een relatie met Jax krijgt. Het tweede boek gaat over Marcus. En mevrouw Mary, die het huishouden van de Stones runt, zorgt voor Sadie als de moeder die zij zo mist.
‘Breathe’ (2013) is een vlot lezende New Adult met een aantal erotische scènes. De karakters zijn goed uitgewerkt. Kortom een zomerse feelgood die naar meer smaakt.