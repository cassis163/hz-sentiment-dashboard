Sietske Scholten is schrijfster, theaterdocent en leerkracht.
De schaduw van Elvira is haar tweede literaire thriller.

Het boek gaat over Maura die in een soap meespeelt. Zo op het eerste gezicht heeft ze haar zaakjes goed voor elkaar, ze staat bekend als een lieve meid, betrouwbaar en zeer goed in haar werk.
Maura heeft na het overlijden van haar ouders het contact met haar tweelingzus Elvira verloren omdat haar grootouders maar voor 1 kindje kon zorgen.
Wanneer de oma van Maura overlijdt gaat het bergafwaarts met Maura.
Op de crematie staat ineens Elvira voor haar neus en probeert Maura om het contact weer te herstellen. Maar of dit nog lukt na al die jaren?
Kan ze Mark (haar "vriendje") wel vertrouwen en is meneer Wiersma (haar buurman) echt de enge man die ze vanaf het begin wantrouwt?
Het verleden dat zij zo diep heeft weggestopt komt langzaam aan naar boven en het is nog maar de vraag of Maura zich staande kan houden.

De hoofdstukken hebben elk een eigen titel en zijn onderverdeeld in heden en verleden, waarbij het verleden schuin gedrukt staat.
Het is een lekkere leesbare leesstijl, geen moeilijke woorden of ingewikkelde zinsconstructies. De karakters zijn heel goed uitgewerkt.
Als lezer leef je mee met Maura en krijg je afwisselend medelijden en onbegrip voor haar.

Het plot is zeer goed in elkaar gezet. Telkens als je het idee hebt te weten hoe het boek zal aflopen, gooit Sietske de boel om. Het boek blijft spannend tot het eind en het einde is compleet onverwachts.
Het boek staat onder de noemer literaire thriller maar zou zeker ook in aanmerking komen als psychologische thriller.