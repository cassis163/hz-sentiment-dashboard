‘Bijna echt gebeurd’ is mijn eerste kennismaking met Liane Moriarty. Het was wel even inkomen, maar op een gegeven moment zat ik zo in het verhaal, dat ik het in één ruk heb uitgelezen. Ja, echt, 528 pagina’s in anderhalve dag. Ik kon het gewoon niet neerleggen en wilde weten wat er op de barbecue is gebeurd.

Liane Moriarty (ben ik de enige die de hele tijd aan Sherlock moet denken bij het horen van Moriarty?) bouwt het verhaal heel subtiel en soms wat langzaam op. Door middel van het wisselen tussen heden en de dag van de barbecue kom je er langzaam achter wat er gebeurd is. Je leest uit verschillende perspectieven, waardoor het, zeker in het begin, echt even inkomen is. Je moet de onderlinge relaties leren kennen, maar die spanning van de gebeurtenis speelt het hele boek een grote rol.

En die spanning die constant op de achtergrond aanwezig is, was voor mij de reden om te blijven lezen. Aan het eind van het boek snap ik ook wel waarom Liane Moriarty zo’n populaire schrijfster is. Ze heeft het verhaal goed in elkaar gezet en de personages komen gedurende het boek steeds meer tot leven. ‘Bijna echt gebeurd’ is uitgeroepen tot beste fictieboek op Goodreads en dat snap ik helemaal.

‘Bijna echt gebeurd’ van Liane Moriarty is een goed in elkaar gezette roman met een constante achtergrondse spanning, die ervoor zorgt dat je blijft lezen. Genieten tot het eind.