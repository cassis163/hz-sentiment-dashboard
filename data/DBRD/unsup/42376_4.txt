Henry verhuist na de dood van haar broer met haar ouders, nanny en zusje naar een huis aan zee. Daar probeert het gezin een nieuwe start te maken. Die nieuwe start gaat alleen niet zoals gehoopt. Henry's vader vertrekt voor zijn werk naar het buitenland en Henry's moeder raakt in een depressie. Henry vindt haar toevlucht in haar sprookjesboeken en in het bos achter het huis. Daar ontmoet ze een geheimzinnige vrouw, Mot. Henry lijkt verstrikt te raken in een web van realiteit en fantasie. Kan ze zo nog wel haar familie redden?

Het boek is ontzettend mooi vormgegeven. De cover is opzichzelfstaand al een waar kunstwerk, maar ook binnenin is veel aandacht besteedt aan de vormgeving van het boek.

Niet alleen het uiterlijk van het boek is ontzettend mooi, het verhaal is dat ook. Lucy Strange weet de zware thema's dood en rouw heel mooi te beschrijven. Het verhaal voelt nergens als te zwaar aan en de jonge doelgroep wordt op waarde geschat. Strange weet de lezer mee te nemen in het hoofd van hoofdpersonage Henry. Als lezer voel je de struggles waar ze mee zit en je ervaart net als Henry de vervagende grenzen tussen fantasie en realiteit. De schrijfster weet dat neer te zetten door de intertekstualiteit die uit het verhaal spat. Strange verwijst op een directe en indirecte manier naar andere kinderverhalen, zoals sprookjes en Alice in Wonderland.Dit is heel subtiel gedaan, lezers die deze verhalen niet kennen zullen erover heen lezen, maar kenners van deze verhalen zullen smullen van dit staaltje techniek.

Qua opbouw heeft het verhaal zelf ook wat weg van een sprookje, denk aan de verhaallijn, maar zeker ook aan de karakters. In veel sprookjes vertegenwoordigen de karakters het goed en het kwaad in het verhaal, dat wordt door uiterlijke kenmerken ondersteund.Zoals sprookjesvertellers dat kunnen, zo beschrijft Strange ook haar karakters. Dankzij deze manier van vertellen heb je meteen door wie het goed en wie het kwaad in het boek is.

De dood is een niet veel besproken onderwerp in kinderboeken. Vrijwel geen enkele schrijver durft het aan om dit zware onderwerp toegankelijk te maken voor kinderen. Lucy Strange durft dit aan en dit doet met verve. Het boek is nergens betutteld en daarom ook zeer geschikt voor volwassenen om te lezen.