Na zijn uitstapje naar Las Vegas in Gestript is Jonathan Stride in het derde boek van Freeman weer terug in het plaatsje Duluth. Hij heeft zijn oude functie bij de politie teruggekregen en zijn vriendin Serena gaat aan de slag als privé-detective.
Ze krijgen het druk genoeg. Maggie, de politieagent die in het eerste boek smoorverliefd was op Stride, is inmiddels getrouwd, maar echt gelukkig is ze niet. Na een avond doorzakken vindt ze haar man doodgeschoten in zijn werkkamer en zij wordt verdacht van deze moord. Gezien zijn connecties met haar mag Stride niet aan deze zaak werken en moet hij die overlaten aan een collega met wie hij niet door één deur kan. Stride wordt op een andere zaak gezet: sinds enkele dagen wordt er een kledingverkoopster vermist. Serena krijgt ook een opdracht. Zij wordt ingehuurd om geld te bezorgen in een afpersingszaak.
Uiteraard blijkt al snel dat deze zaken met elkaar te maken hebben. Er worden mensen gechanteerd in Duluth, die hun uiterste best doen om hun (seks)geheimen verborgen te houden. Ook Stride en Serena hebben geheimen voor elkaar en dat staat een snelle oplossing van deze misdrijven in de weg.
Freeman heeft een schrijfstijl die je aandacht grijpt en niet meer loslaat voor je het boek uithebt. En dat is het waard. Hij zet interessante personages neer, schrijft leuke dialogen en weet deze in de juiste balans te brengen met een goedlopend plot en een daverende climax.
Grote klasse! Freeman is mijns inziens een topauteur!