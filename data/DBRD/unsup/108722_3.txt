Harold Hamersma is wijnjournalist van onder andere Het Parool, NRC Handelsblad, Plus Magazine en Lekker. Begin 2015 werd hij onderscheiden met de Wijnrank van de Koninklijke Nederlandse Vereniging van Wijnhandelaren, de prijs die geldt als blijk van waardering voor het positioneren van wijn als cultuurgoed van de samenleving.  

Hamersma was laatst nog te zien bij WNL op zondag waar hij vrolijk vertelde: “Ik drink niet over mijn lever”. Het zet je aan het denken. Deze man proeft namelijk van mei tot augustus een paar duizend flessen wijn. Laten we inderdaad hopen dat hij ze niet volledig leegdrinkt. Wat je overigens wederom aan het denken zet. Hij zal het restant toch niet door de gootsteen spoelen? Dat kan een echte wijnfreak onmogelijk doen! Nee, Hamersma, een echte wijntester in hart en lever ... eh nieren, spuugt! Enfin, hij testte veel wijnen die alleen te koop zijn bij supermarkten, slijterijen en de grote wijnspeciaalzaken. En dat is precies waar wij onze wijntjes kopen. In deze kleine uitgave tref je wijnen tot €7,50. Voor andere prijsklassen sla je de Grote Hamersma open.  

De tests werden gedaan met toekenning van punten, waarbij extra punten verdiend konden worden met 'goed voor dat geld' of 'goed in zijn soort'. De overige punten gingen naar: eigenheid, kleur, geur, smaak en afdronk. Cijfer 7 is de ondergrens en 10 het hoogst haalbare. Deze laatste heb ik niet kunnen ontdekken. Het hoogst gegeven cijfer is een 9. Jammer dat er geen vette 3 tussen zit. Zo lijkt het net alsof Hamersma niet kritisch genoeg is. Zijn verklaring: alleen de allerbeste exemplaren halen de gids.  

Soms komen dezelfde wijnen terug en dat is logisch, in verschillende supermarkten of slijterijen vind je nu en dan identieke exemplaren in de schappen. Opvallend is dat de meeste (supermarkt)huiswijnen net aan een 7 scoren. Daar heb je dan wel een hele liter voor! Trendy is het retro-etiket. Spijtig is de foto op de cover. Die is toch wel zonder enige twijfel een stuk aantrekkelijker op de Grote Hamersma.  

Deze Kleine Hamersma, de lekkerste wijnen onder €7,50 is een handig en vooral onderhoudend naslagwerkje met zo’n 650 verschillende soorten rode, rosé en witte wijnen. Dit jaar wat minder rosé, want dat is niet meer zo hip. Geestig geschreven met leuke woordspelingen. De rijpe pruimen en het rode fruit vliegen je om de oren! Met handige overzichten per winkelketen, een register op kleur en op prijs. Alles praktisch gerubriceerd van A tot Z en de soorten zijn gerangschikt op land. Plezierig is dat er ook biologische en Fairtrade wijnen aan bod komen. Geschikt voor alle wijnliefhebbers en voor de zich nog oriënterende drinker. Een zeker niet volledige wijngids, maar dat is ook onbegonnen werk.