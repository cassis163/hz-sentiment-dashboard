De stille patiënt is het thrillerdebuut van Alex Michaelides. Tijdens zijn werkzaamheden in een gesloten psychiatrische instelling voor jongeren ontstond bij hem het idee voor dit boek, welke inmiddels in meerder talen vertaald is en waarvan reeds de filmrechten verkocht zijn.

Gabriël en Alicia zijn verliefd en al een aantal jaar getrouwd wanneer toch het onvoorstelbare gebeurt. Alicia schiet haar man vijf keer door het hoofd. Na deze onbegrijpelijke actie wordt Alicia opgenomen in een psychiatrische kliniek, mede omdat zij sinds haar daad geen woord meer spreekt.
Theo Faber gaat als psychotherapeut in de kliniek aan het werk en is er van overtuigd dat hij Alicia weer kan laten praten. Als snel blijkt hij toch een meer dan normale interesse te hebben voor Alicia. Waarom hij zo betrokken is bij het herstel van Alicia wordt langzaam duidelijk wanneer blijkt dat Theo zelf een verknipte jeugd heeft gehad. Tijdens het hele boek blijft de lezer zich afvragen of Alicia daadwerkelijk haar man vermoord heeft, dit zorgt er voor dat er constant een onderhuidse spanning aanwezig is.

De schrijver weet de lezer bij het verhaal te betrekken door het verhaal vanuit het perspectief van Theo te vertellen afgewisseld door de dagboekfragmenten van Alicia. Hierdoor is de plot van het verhaal goed opgebouwd en de ontknoping zeer verrassend. Alex Michaelides heeft met zijn debuut een diepgaande psychologische thriller afgeleverd welke lang blijft hangen.