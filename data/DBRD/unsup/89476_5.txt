J.D. Barker begon zijn carrière als journalist en ghostwriter. In 2012 schreef hij zijn eerste roman, Forsaken, die een grote hit werd in de Verenigde Staten, Canada en Groot-Brittannië. Horen, zien, zwijgen is zijn thriller debuut.

Al 5 jaar houdt een moordenaar de inwoners van Chicago in zijn greep. Hij ontvoert kinderen en de volgende dag ontvangen de ouders een pakketje met daarin een oor. De dagen erna volgen de ogen en de tong.
Wanneer er bij het lichaam van een verkeersslachtoffer een pakketje met een afgesneden oor wordt gevonden, weet detective Sam Porter dat dit de moordenaar is die hij zoekt. Er volgt een race tegen de klok om binnen 72 uur het laatste slachtoffer te vinden.

Af en toe sla je een boek dicht en denk je wauw wat een boek! En dat is het geval bij dit boek. Daarna schreef ik op : Geweldig, bizar boek, onvoorspelbaar, heel erg goed, 5 sterren.
Dit boek houd je vanaf het begin in zijn greep. Het verhaal leest heel vlot en het wisselt constant af tussen detective Sam Porter en het dagboek van de dader. Vooral de fragmenten uit het dagboek zijn bizar en gruwelijk om te lezen.
Tijdens het lezen probeer je constant mee te puzzelen hoe het verhaal in elkaar steekt en waar het naar toe gaat maar door de onverwachte wendingen loopt het toch weer anders dan je denk. Dit is een thriller zoals een thriller hoort te zijn! Vol spanning, af en toe gruwelijk en geen moment saai.
Doordat Sam maar 72 uur heeft om het slachtoffer te vinden zit er snelheid in het verhaal. Het verhaal heeft een open einde en ik kan niet wachten op het vervolg!