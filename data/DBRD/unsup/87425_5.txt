Het zal niet zo heel vaak voorkomen dat je op Hebban Culinair een recensie inzake een culinair boek voorgezet krijgt zonder recept. Maar deze keer gaat dat toch echt gebeuren. Er staan in het boek Maison Kelder, Het huis van de hazelnoot van Danny Verbaan namelijk geen recepten. Wie dit boek aanschaft met het idee op die manier het geheim achter de zo beroemde hazelnoottaart te ontrafelen, komt bedrogen uit.
Er is geen spoor van welk recept dan ook te ontdekken in dit boek en toch leest het heel smakelijk weg. De geschiedenis van de beroemde bakkerij Maison Kelder in Den Haag wordt door Danny Verbaan zodanig beschreven dat het leest als een spannende roman vol interessante mensen met een boeiende geschiedenis.

Maison Kelder is al meer dan 80 jaar een begrip in de regio Den Haag en daarbuiten. Het leven van drie bakkers wordt uitgebreid beschreven. Van de oprichter, Dick Kelder en daarna Wiggert Jonker en zijn zoon Lucas Jonker tot alle, vaak bijzondere mensen om hen heen. De oorlogsjaren met de onderduikers en alle avonturen daarna maken wel duidelijk dat dit geen gewoon familiebedrijf is. We lezen over mensen die met hart en ziel hun beroep uitoefenden en zich volledig hebben ingezet om Maison Kelder groot te maken. De vele fotoâ€™s in het boek brengen het geheel nog meer tot leven.

Dat het Dick Kelder gelukt is om in 1941 een bedrijf op te richten en in de moeilijke jaren daarna in leven te houden en zelfs tot een succes te maken is geen kleine prestatie want de oorlogsjaren waren niet gemakkelijk en Dick Kelder komt niet ongeschonden uit die jaren.
Hij besluit direct na die moeilijke tijd zijn droom waar te maken en emigreert naar Zuid Afrika.

In 1946 verkoopt hij het bedrijf, met het recept van de dan al bekende hazelnoottaart, aan Wiggert Jonker die in de jaren daarna het bedrijf maakt tot wat het vandaag de dag nog is. Met zijn niet aflatende energie en het feit dat hij geen concessies wilde doen aan kwaliteit zorgt hij ervoor dat Maison Kelder tot zelfs bij het Koninklijk Huis de naam zal krijgen van de beste banketbakker in Den Haag en wijde omgeving. In de latere jaren komt ook zijn zoon Lucas Jonker in het bedrijf en ook hij is een gepassioneerd man als het gaat om de bakkerij.  Later, in 2011 gaat het bedrijf over in handen van Bob Kaptein die zich terdege bewust is van het feit dat hij schatbewaarder is van een kostbaar stukje geschiedenis maar die ook zakelijk genoeg is om het bedrijf een gezonde toekomst te garanderen. Hij wil graag duidelijk maken dat Maison Kelder meer is dan alleen maar Het huis van de hazelnoot. Er wordt zoveel overheerlijk ander gebak gemaakt. De vaste klanten van de winkels weten dat wel maar de vluchtige lezers en bezoekers zouden dat weleens over het hoofd kunnen zien. Dat zal Bob Kaptein niet laten gebeuren. Net zoals hij het niet zal laten gebeuren dat het recept van de hazelnoottaart uit handen gegeven wordt aan een fabriek. Maison Kelder zal zeker groeien en bloeien onder zijn leiding maar het blijft wel Maison Kelder.

Danny Verbaan heeft 25 jaar gewerkt als journalist bij de Haagsche Courant en het AD alvorens hij zijn eigen tekstbureau begon. Hij heeft inmiddels 10 boeken geschreven die helaas niet zo makkelijk meer verkrijgbaar zijn. Ik zeg helaas omdat dit boek smaakt naar meer. Zijn gedegen onderzoek en vooral ook de vrije hand die hij kreeg van Lucas Jonker om ook de minder aangename episodes en gebeurtenissen te beschrijven maken dit boek tot een prachtig stuk geschiedenis. Aanrader dit boek.