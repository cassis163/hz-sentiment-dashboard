Contact! betekende voor mij de kennismaking met Esther van der Ham en ik moet zeggen, dit smaakt naar meer.

Dit boek is meer dan prima op zichzelf staand te lezen en in de ik-vorm word je door hoofdpersonage Emma een wel zeer gevarieerde wereld binnen gesleept. Emma staat als personage ver van me af en toch is dat ook juist wat me zo in het verhaal hield. Wanneer een personage onbegrip, irritatie en daarnaast respect en een big smile tijdens het lezen weet los te maken, dan maakt mij dat een gelukkige lezer.

De fijn te lezen schrijfstijl maakt dat het vlot wegleest. De thema’s die daarbij aangekaart worden zijn daarentegen van het zwaardere kaliber. Een stuk gevangenisleven, depressie, misbruik, chantage en een aantal (familiaire) banden die gestolen kunnen worden, worden zonder te ver in detail te treden moeiteloos op een prachtige wijze in dit verhaal verweven. Voeg daar een stuk spanning en feelgood aan toe, en voilà, een mooie en knappe balans is gevonden!

Contact! gaat zo her en der, vooral in het begin, richting te dramatisch naar mijn smaak wat betreft de gedachtegangen van Emma en haar gevoelens. Het past echter wel volledig in dit hele gebeuren gevuld met pakkende verhaallijnen en personages. Al met al wordt hier een compleet en gevarieerd verhaal met een toef spanning neergezet, waarbij fictie en non-fictie elkaar op sublieme wijze lijken te raken.

Conclusie:

Leesplezier: 4

Schrijfstijl: 3.5

Originaliteit: 4

Psychologie: 4.5

Plot: 4

Vier sterren voor Contact!

Karin Meinen-Samenlezenisleuker