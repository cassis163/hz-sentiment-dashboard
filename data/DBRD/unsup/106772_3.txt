Moederdier is het tweede boek van Gerard Nanne. Ik herinner me nog dat ik zijn eerste boek las en aangenaam verrast werd door de kwaliteit. En nu is er dan een tweede en de vraag is natuurlijk bij elke schrijver of hij de belofte van de primeur kan waarmaken. Wat mij betreft is dit gelukt. Gerard Nanne heeft een goed lopend verhaal geschreven waarin de bekende hoofdpersonen Benders en van Es wederom overtuigend voor het voetlicht komen. Er is continuïteit, Benders en van Es zijn herkenbaar en we komen meer over dit duo te weten.Daaruit kun je concluderen dat Gerard Nanne interessante karakters kan neerzetten. Dat vind ik inderdaad het geval.

Het verhaal leest gemakkelijk, is toegankelijk en de thematiek die in Moederdier overheerst, wordt op vele momenten goed uitgewerkt. Niet is wat het lijkt, zegt Benders en dat klopt. Ook het plot vind ik goed bedacht. Benders is een soms aarzelende inspecteur die het ook niet altijd allemaal weet. Soms raakt het persoonlijke en het zakelijke verweven en dan moet hij als functionaris extra op zijn hoede zijn.

Ik kan me voorstellen dat deze boeken, als de serie vordert, verfilmd worden. Het boek heeft iets filmisch omdat het sterk beschrijvend is: Hollandse landschappen, een verhaal met tempo, een levensechte inspecteur met een gezin en andere aspecten van het leven in Nederland anno 2003. Mijn enige twijfel zit bij Eline, de vrouw van Benders. Wat speelt er in haar gevoelsleven? Ik zou soms wel in haar gedachtewereld willen kunnen kijken. Het tweede boek van Gerard Nanne is mij wederom goed bevallen. Op naar nummer drie.