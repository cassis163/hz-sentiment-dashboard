Merel en Jamie hebben er hard aan gewerkt en nu is het er eindelijk: het boek van De Groene Meisjes, uitgegeven door Uitgeverij Brandt. Dit kleurrijke boek is het product van het succesvolle blog De Groene Meisjes waar Merel en Jamie al ruim vier jaar schrijven over veganistisch eten en duurzaam leven. Het motto van De Groene Meisjes vormt de ondertitel van het boek: lekker en duurzaam eten, reizen, wonen en leven. Het boek is dus niet uitsluitend een kookboek (hoewel er heerlijke recepten in staan) maar staat juist vol met tips over een duurzame lifestyle.

In de introductie vertellen Merel en Jamie dat je dit boek vooral moet zien als een handboek of een leidraad voor een groen leven. “Misschien denk jij er ook over na om je levenswijze (een beetje) te “vergroenen”. We hopen van harte je met dit boek en ons blog een stukje op gang te mogen helpen!” Deze zin geeft voor mij perfect weer waarom dit boek zo goed is. Het leuke aan De Groene Meisjes is namelijk dat ze overtuigend kunnen vertellen over hun idealen zonder opdringerig of veroordelend over te komen. Het maakt niet uit of je veganist, vegetariër of flexitariër bent, in dit boek vind je bruikbare tips als je geïnteresseerd bent in een (iets) groener leven.

Groen, groen, groen!
Het boek is opgedeeld in verschillende hoofdstukken, namelijk “Groen eten”, “Groen leven”, “Groen reizen” en “Groen denken”. In het eerste hoofdstuk vertellen Merel en Jamie over verschillende redenen om vegan te eten: ‘het is zo zielig voor de dieren’ (herkenbaar!) kan bijvoorbeeld een reden zijn om geen dierlijke producten te eten, maar ook als je je zorgen maakt over het milieu of je eigen gezondheid kan plantaardig eten een uitkomst bieden. De Groene Meisjes vertellen uitgebreid over de kosten van vegan eten (is het nou echt zoveel duurder?), waar je je boodschappen het beste kunt doen en wat je kunt zeggen als mensen in je omgeving vragen stellen over je keuzes met betrekking tot plantaardig eten. ‘Wat eet je dan wel?!’ of ‘Hoe krijg je voldoende eiwitten binnen dan?!’ zijn bijvoorbeeld veelgehoorde vragen waar je als vegan regelmatig antwoord op moet geven. Misschien vraag je je als lezer van dit boek ook wel vaak af hoe het zit met deze kwesties. Merel en Jamie geven er antwoord op!

En dan de recepten…
Daar kan ik kort over zijn: die zien er stuk voor stuk heerlijk uit. De fotografie is werkelijk prachtig (dat geldt trouwens ook voor de rest van het boek) en doet je meer en meer watertanden bij elke pagina die je omslaat. Wat mij betreft hadden er nog meer recepten in mogen staan want Merel en Jamie weten écht wat lekker is. Volgens Jamie en Merel moesten de recepten in dit boek aan vier eisen voldoen: ze moeten vegan, lekker, betaalbaar en makkelijk om te maken zijn. De recepten lopen aardig uiteen. Zo staat er een recept in voor hummus (onmisbaar!), een recept voor bananenbrood, voor falafel en voor kokoscurry. De trouwe lezer van het blog herkent de favoriete recepten van De Groene Meisjes, zoals bijvoorbeeld de banana softserve.

Groen leven, groen reizen en groen denken
Het volgende hoofdstuk, “Groen leven”, beslaat het grootste gedeelte van het boek. Veganistisch eten is niet het enige waar De Groene Meisjes voor staan en dus vind je in dit boek informatie over dierproefvrije cosmetica, tweedehands kleding, een duurzaam huishouden en vegan tattoos (ja, echt). “Groen reizen”, de naam zegt het al, gaat over hoe je je ecologische voetafdruk zo klein mogelijk kunt houden als je toch graag wat van de wereld wil zien. Verder vind je in dit hoofdstuk tips om vegan hotspots te ontdekken op plekken waar je nog nooit geweest bent en staat er natuurlijk ook een kort eerbetoon in aan ‘de beste plek op aarde’ volgens De Groene Meisjes: Berlijn. Het laatste hoofdstuk, tot slot, is “Groen denken”. In dit hoofdstuk vertellen De Groene Meisjes over worstelingen die (voor mij althans) erg herkenbaar zijn, zoals dat hoezeer je ook je best doet, je nooit álles perfect kunt doen als het gaat om duurzaam leven.

Wat mij betreft hebben Merel en Jamie hun doel bereikt: ze hebben een boek geschreven dat een handvat vormt voor iedereen die niet alleen duurzaam wil eten, maar die ook nieuwsgierig is naar duurzaam leven. Juist het feit dat Merel en Jamie zo openhartig zijn over het feit dat zo groen mogelijk leven niet altijd makkelijk is, maakt het zo fijn om hun blog en dit boek te lezen. Een echte aanrader en een perfect handboek voor iedereen die graag een beetje groener wil zijn.