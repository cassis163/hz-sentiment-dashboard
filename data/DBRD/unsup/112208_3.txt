Web van verraad is het vervolg op Vals recht, een boek dat verscheen in 2000 en nog steeds behoort tot mijn persoonlijke favorieten. De verwachtingen waren dus behoorlijk hooggespannen op het moment dat ik de aankondiging van deze titel las in de zomeraanbieding van uitgeverij M.

In Web van verraad volgen we een aantal personen. De advocate Amanda Jaffe, ook een van de hoofdpersonen in Valsrecht, die na haar ervaringen uit dat verhaal de nodige moeite heeft met moordzaken. Voorts beschrijft Margolin de menselijke kanten van Tim Kerrington, ex-sportman en nu een populair strafpleiter, die steeds minder greep krijgt op zijn eigen leven, en Kate Ross, de favoriete priv√©-detective van Jaffe. Amanda Jaffe wordt ingeschakeld om Jon Dupre, een exploitant van een in hogere kringen zeer populair escortservice, te verdedigen. Dupre heeft zojuist zijn vorige advocaat in de verhoorkamer om zeep gebracht en duidelijk geen zaak waar Amanda op zit te wachten. Ze doet het toch, mede onder druk van haar vader en de rechter, en komt er achter dat het doden van zijn advocaat ook wel eens noodweer geweest zou kunnen zijn. Langzaamaan ontrafeld een aardig bedacht, maar soms erg vergaand complot.

Over Margolin kun je veel zeggen, maar schrijven kan hij zeker. Hoewel Web van verraad niet kan tippen aan de spanning van Vals recht, is Margolin er wederom in geslaagd om een prettig leesbaar verhaal neer te zetten. Geen topprestatie, maar altijd nog goed voor een paar avonden leesplezier.