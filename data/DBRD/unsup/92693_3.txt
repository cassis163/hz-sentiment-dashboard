Alweer een BN-er die een kinderboek geschreven heeft, dacht ik toen ik De snelste zebra van de wereld in de winkel zag. Tegenwoordig schrijven presentatrices, musical- sterren, actrices, zangeressen en zelfs een echte prinses kinderboeken. Op veel van die boeken zat niet echt iemand te wachten, maar er zijn er ook een paar echt hele leuke bij! Youp van ´t Hek en illustrator Georgien Overwater hebben er ook iets heel bijzonders van gemaakt.

Zebra is een echte hardloopkampioen. Zijn boom staat vol met gewonnen bekers. Wanneer hij de dieren in het bos vraagt om een wedstrijdje met hem te doen voelt niemand (met een kleine n) hier iets voor. Logisch want wie wil er nu verliezen? Dan bedenkt tijger een oplossing. Niemand (met een grote N) wil wel tegen Zebra rennen. Zebra gelooft dan Niemand een onzichtbaar dier is en alle dieren spelen het spelletje met tijger mee. Het wordt een nek aan nek race en Niemand wint de wedstrijd… Alle dieren wachten de teleurgestelde Zebra bij de finish op. Daar vertellen ze hem dat ze een grapje hebben uitgehaald en roepen hun vriend uit tot De snelste zebra van de wereld!

Het boek pastte goed bij het thema van de Kinderboekenweek 2013 Klaar voor de start! (sport en spel in kinderboeken). De dieren in het boek lijken erg op mensen. Ze lopen gewoon op twee poten en net als wij vinden deze dieren het leuk om een wedstrijdje te doen met vrienden, grapjes uit te halen en vooral om te winnen! Het is een fijn verhaal om voor te lezen en om over na te praten. Het boek leert kinderen dat winnen natuurlijk erg leuk is, maar dat het ook helemaal niet erg is om te verliezen.