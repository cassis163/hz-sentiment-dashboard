Het meisje uit het noorden van de Poolse schrijfster Katarzyna Bonda is het eerste deel van een serie over een profiler, genaamd Sasza Zaluska. Zij keert na zeven jaar terug naar Polen samen met haar dochtertje Karolina. Omwille van haar dochtertje heeft ze getracht haar alcoholverslaving te overwinnen. Dat is haar gelukt, maar in bepaalde moeilijke situaties dreigt ze terug te vallen in haar oude gewoonte. Als ze goed en wel terug is in Polen vanuit Engeland waar ze gestudeerd heeft, wordt ze benaderd om mee te doen met een moordonderzoek dat gelinkt lijkt aan twee raadselachtige sterfgevallen van twintig jaar eerder. We maken kennis met de Poolse maffia, praktijken van bedrog, moord en geweld.
Het verhaal wordt langzaam opgebouwd. Je komt er moeilijk in, mede door de Poolse namen, waarvan in het begin van het boek wel een lijst is opgenomen, zodat telkens terug te zoeken is wie in het verhaal bedoeld wordt. Er komen veel verschillende personen voor waardoor je er je aandacht goed bij moet houden. Er zitten veel onverwachte wendingen in het verhaal en zeker het eind is verrassend en onvoorspelbaar.
Het is zeker de moeite waard dit boek te lezen. Voor mij had het boek wat eenvoudiger gekund. Sommige details hadden niet vermeld hoeven te worden, waardoor het boek beter te volgen was geweest. Er zijn nu snelle wisselingen, veel personages met ook nog van sommigen een bijnaam, veel verhaallijnen die door elkaar lopen. Op het eind vallen de puzzelstukjes wel op hun plaats.
Ik waardeer het boek met drie sterren.