Lichtelijk bevooroordeeld begin ik aan dit boek. Dat heb je als een bekend persoon een boek gaat schrijven. In dit geval gaat het om Graham Norton, een humoristische talkshow-host van de Engelse televisie. De vraag is natuurlijk of zijn humor ook doorklinkt in dit boek en of hij eigenlijk wel kan schrijven. Beide vragen beantwoord ik volmondig met ja. De Engelse titel van dit boek is Holding, een treffender benaming dan het Nederlandse Bewaring. De karakters in dit boek lijken allemaal ergens aan vast te houden; geheimen, relaties en hoofdpersoon PJ, de agent van het dorp houdt zelfs vast aan de kiloâ€™s die hij met zich mee moet torsen.
Het verhaal speelt zich af in een dorpje op het platteland van Ierland. De setting doet denken aan de serie Midsomer Murders. PJ is de enige agent van het dorp, een te dikke vijftiger die zijn dagen slijt met vergunningen afgeven en boetes schrijven voor verkeersovertredingen. Als bij bouwwerkzaamheden de restanten van een lichaam gevonden worden, wordt het dorpje opgeschrikt. Tegelijkertijd leren we verschillende bewoners van het dorp kennen die allemaal op hun eigen manier worstelen met geheimen en met eenzaamheid, wat een terugkerend thema is in dit boek. Brid drinkt teveel en is eenzaam in een huwelijk waarin ze eigenlijk nooit de liefde heeft gevonden, terwijl ze blijft hunkeren naar een liefde uit het verleden. Dit geldt ook voor Evelyn, die samen met haar zussen woont en ook vasthoudt aan het verleden. Na de vondst van dit lichaam, wordt er na vier maanden een lichaam van een baby gevonden. Door deze vondst raken de ontwikkelingen in een stroomversnelling. De plot is niet heel verrassend, maar is wel kundig geschreven. Dat geldt eigenlijk voor het hele boek, niet heel verrassend of origineel, maar gewoon goed. De epiloog had voor mij niet gehoeven en is een wat teleurstellend einde van dit boek. Ik had de voorkeur gegeven aan een wat meer open einde. Dit boek met agent PJ heeft de potentie om uit te groeien tot een serie.