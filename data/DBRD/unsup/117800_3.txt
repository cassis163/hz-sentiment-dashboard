Het prachtige klimaat en de ideale levensomstandigheden zijn er de oorzaak van dat Miami een enorme aantrekkingskracht uitoefent op veel toeristen. Met miljoenen tegelijk komen ze ieder jaar naar de grote stranden en torenhoge hotels, waarbij veel  met name oudere  mensen er uiteindelijk besluiten zich definitief te gaan vestigen. Een uitstekend scenario voor de makelaars, de banken en de lokale overheid, maar een waar schrikbeeld voor iedereen die weet wat de prijs is die de oorspronkelijke inwoners van Zuid-Florida hiervoor moeten betalen. De Indianen bijvoorbeeld, die verdreven zijn naar onvruchtbare gebieden, en de enorme populatie van dieren en planten die eeuwenlang de moerassen als hun leefgebied hadden. Eén van de voorvechters voor de rechten van met name de dieren en de natuur is de razend populaire columnist Skip Wiley, die met een vaste regelmaat zijn haat tegen het toerisme mag en kan ventileren in de Miami Sun. Behalve een lach op de gezichten van zijn trouwe lezers weet hij echter niets te bereiken en de teloorgang van Florida lijkt dan ook niet te stoppen. Tot er plotseling moorden worden gepleegd door een groep terroristen die zich Las Noches de Diciembre noemen. Eén van de slachtoffers is Sparky Harper, de voorzitter van de Kamer van Koophandel in Miami, en hoewel de politie de moord nauwelijks serieus neemt krijgt privé detective Brian Keyes de opdracht om op onderzoek uit te gaan.
Hoogseizoen is het eerste boek van de inmiddels fameuze auteur Carl Hiaasen, die vooral bekend is geworden door zijn boek Striptease. Zijn liefde voor de natuur staat in bijna al zijn thrillers centraal en dit debuut is daarop geen uitzondering. Maar nog veel bekender is Hiaasen voor zijn pakkende schrijfstijl boordevol originele en vaak bikkelharde, zwarte humor. Op zich is spanning en humor een moeilijke combinatie en in veel gevallen gedoemd te mislukken. Maar Hiaasen is een meester in het vermengen van deze twee componenten en hoewel Hoogseizoen zeker niet zijn beste boek is, bevat het wel alle ingrediënten die noodzakelijk zijn om lezers te boeien en een blijvende indruk achter te laten. In dit geval ging het om een charismatische journalist, een schatrijke Indiaan, een totaal doorgeslagen voormalige sportheld en een mislukte en zeer wraakzuchtige Cubaan. Samen met een hongerige krokodil, bloedmooie vrouwen, blunderende rechercheurs en ambitieuze vaders is Hoogseizoen een zeer aangenaam boek om te lezen. Vooral omdat ook de spanning redelijk goed is verzorgd en je  ondanks de humor  toch ook wel aan het denken wordt gezet.
Enige puntjes van kritiek zijn de auteur bij zijn debuut makkelijk te vergeven. Het verhaal is soms wat dun en voorspelbaar te noemen. Daarnaast is de humor ook niet altijd even geslaagd en komt dit vooral in het begin van het verhaal wat geforceerd over. Ook zijn een aantal personages wel heel erg zwart/wit neergezet, wat de geloofwaardigheid niet echt ten goede is gekomen. Maar dat mocht bij de totale beoordeling de pret zeker niet bederven, aangezien de rest van het boek wel degelijk uitstekend in elkaar bleek te zitten. De boodschap voor de lezers was ook duidelijk en vooral de overheid van Zuid-Florida werd bij vlagen flink op de hak genomen. Voor Hiaasen bleek dit boek het begin van een zeer succesvolle carrière als misdaadauteur, hoewel zijn naam en faam wel grotendeels beperkt bleef tot zijn thuisland Amerika. In Nederland zijn er momenteel geen titels van hem te krijgen, maar mogelijk dat daar binnenkort weer verandering in gaat komen. Want Carl Hiaasen verdient ook in Nederland een groot en enthousiast publiek.