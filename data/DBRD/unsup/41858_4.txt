Het koninkrijk Laskoro krijgt een nieuwe kroonprins. Is deze kroonprins klaar om zijn taak, het verdedigen van het koninkrijk, te vervullen? Veel van de inwoners vinden hem een dromer en hij is nog zo jong.

Jima Revaldesh-Morane wordt de nieuwe kroonprins van Laskoro en dat terwijl hij niet de oudste zoon is van de koning. Zonen krijgen is op Laskoro al lastig, laat staan twee zonen.
Er zijn namelijk meer vrouwen als mannen op Laskoro en hoe dat komt is voor iedereen een raadsel. Op Laskoro leven verschillende clans met verschillende taken zoals beschermen en bouwen. Op één van de zusterplaneten van Laskoro woont de Ming Dynastie, de hogepriester heeft daar een aantal zonen. De jongste zoon, Lucian, krijgt van zijn vader de grootste verantwoordelijkheid. Lucian is een jongen van eer en wil zijn oudere broers niet voor het hoofd stoten, hij houdt zich liever bezig met de oude talen van het koninkrijk. Om deze oude taal te bestuderen is er een vertalingscommissie ingesteld die louter bestaat uit mannen. Op een dag krijgt Lucian een aanmelding voor de vertalingscommissie binnen van een vrouw. Zij slaagt voor haar toelatingsexamen en wordt het nieuwe lid bij de commissie, Kamilia, een jonge vrouw die de oude taal snel oppakt. In een ander deel van het koninkrijk was de oudste zoon van het clanhoofd van Ferry, Franck genaamd vooral bezig met zijn groep ruiters en zij rijden op speciale paarden. Door een samenloop van omstandigheden komen deze vier mensen met elkaar in contact en staan ze zij aan zij om de geschiedenis van Laskoro te ontdekken en mogelijk te veranderen.

Johanna Lime is een pseudoniem voor twee schrijvers, Marjo Heijkoop en Dinie Boudestein. Ze schrijven al van jongs af aan en zeven jaar geleden besloten ze om samen te gaan schrijven en verscheen hun eerste boek nu zijn ze net klaar met het tweede deel in deze trilogie.

Er wordt in de derde persoon geschreven , hierdoor krijg je veel extra informatie mee, welke afgewisseld wordt met veel dialogen. Door de dialogen wordt het een levendig verhaal. Wat het nog levendiger maakt zijn de beschrijvingen van de dagelijkse zaken die in de levens van de hoofdpersonen gebeuren.

Wat was het wennen aan het begin van het boek, als je niet veel fantasy leest en eigenlijk alleen Harry Potter en zijn magische wereld gewend bent. Zodra het kwartje valt, leest het als een heerlijk boek. Het spreekwoordelijke kwartje was dat er in een magische wereld ook gewoon televisie gekeken kon worden, ook al heet de planeet geen aarde. Moet je gewoon naar school om nieuwe dingen te leren en vliegt niet iedere magische persoon de hele dag op de rug van een draak rond, maar stapt hij gewoon in de auto. De combinatie van magie met moderne technologie is geweldig. De kijk op fantasy is door dit boek wezenlijk verandert. Door de uitgebreide beschrijvingen van dagelijkse dingen in de wereld van Laskoro voelt het al snel als een thuis.