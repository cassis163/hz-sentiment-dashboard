Dit derde boek vond ik het leukste van allemaal. Het is echt jammer dat dit tevens het laatste deel is.

Kiki is een geweldige hoofdpersoon. Ze is creatief, chaotisch en energiek. Er overkomt haar werkelijk van alles in dit boek. Ze moet alles op alles zetten om de controle over haar leven terug te krijgen, maar haar vermogen om problemen op te lossen is gelukkig behoorlijk groot. Ik kreeg als lezer enorm veel respect voor haar. Ze heeft overigens ook bijna onwaarschijnlijk veel geluk, maar dat zorgde er wel voor dat dit, ondanks de heftige thema’s, een echt feelgood boek was voor mij.

De problemen die Kiki tegenkomt zijn behoorlijk serieus. De sfeer in dit boek is dan ook iets minder luchtig dan in de andere delen. Maar Kiki’s creatieve geest zorgde toch wel voor een aantal momenten waar ik hartelijk om kon lachen. Ik ging echt van Kiki als personage houden.

Klusjesman Gijs speelt ook weer een belangrijke rol in dit verhaal. Ik vond het jammer dat zijn rol niet groter was en dat de verhaallijn waarin hij de grootste rol speelt pas echt begint als het boek is afgelopen. Dit zorgt voor een wat open einde, terwijl ik echt heel graag meer had geweten.

Ik vond dit boek erg goed. In het echt zouden bepaalde dingen waarschijnlijk anders gelopen zijn, maar het verhaal werd wel echt leuker van sommige wat onwaarschijnlijke gebeurtenissen. Ik vond Kiki een hoofdpersoon om van te houden. Ze maakt best heftige dingen mee, maar houdt toch zelf het verhaal luchtig door haar manier van reageren.

Overigens heb ik genoten van de hele serie. Stiekem hoop ik nog op een boek over Gijs, want die is ook behoorlijk interessant. Maar als dat boek niet meer komt, is Vrienden voor het leven een fantastische afsluiter.