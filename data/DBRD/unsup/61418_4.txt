Met Liegbeest heeft Jet van Vuuren een lekkere Hollandse thriller afgeleverd.
Het verhaal draait om een stel ex-corpsballen die succesvol carrière hebben gemaakt, en die het lustrum van hun studentencorps gaan vieren.
Dit feestje gaat plaatsvinden in het buitenhuis van Jochem Nijhoff, een van de hoofdpersonen, een succesvol advocaat, die zich net zoals zijn vrindjes ook met wat duistere zaken bezighoudt.
Hiervoor hebben zij iemand nodig die de rotzooi kan opruimen, discreet is, en natuurlijk een aantrekkelijke vrouw moet zijn. De secretaresse van Jochem, komt met een betrouwbare vriendin aanzetten die volgens haar wel geschikt is voor dat klusje.
Wat Jochem niet weet is dat die vriendin, Hannah, een wel héél speciale reden heeft om te solliciteren, en ook Roos, de secretaresse heeft nog iets te vereffenen!
Natuurlijk, zoals in een goede thriller, gaat er van alles anders dan de heren gedacht hadden, valt er iemand van zijn paard en overlijdt en krijgen de heren vreemde appjes, blijkbaar is er iemand uit op wraak!
Onder invloed van drank en drugs lopen de gemoederen hoog op en steeds weer weet Jet van Vuuren, door in de loop van het verhaal nieuwe feiten prijs te geven, de spanning hoog te houden.
De karakters en de dialogen van de personen, vooral die van de corpsballen, zijn zo goed beschreven dat je wel gaat denken dat Jet van Vuuren zelf ooit in die kringen heeft vertoeft. Het hele boek is lekker vlot geschreven, het houdt je in spanning tot het verrassende einde.
Liegbeest krijgt van mij 4 sterren, en ik ben benieuwd naar haar andere boeken!