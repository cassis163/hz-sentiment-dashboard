Philadelphia is in paniek. Een meisje is vermoord en katholieke symbolen zijn als het ware op haar lichaam getekend. Korte tijd later valt een volgend slachtoffer en wederom speelt een rozenkrans  een katholiek symbool  een grote rol.
Kevin Byrne is de man die belast is met het onderzoek naar de dader. Sinds kort heeft hij een nieuwe partner genaamd Jessica Balzano. Ze is een beginneling in deze tak van sport, maar gemotiveerd en ze gaat er voluit tegenaan. Beide rechercheurs hebben hun persoonlijke geschiedenis die een stimulans is om vol gedrevenheid de jacht te openen op de gestoorde moordenaar.
Richard Montanari heeft een boek geschreven over de gestoorde geest van een seriemoordenaar. Hij komt in tussenhoofdstukjes aan het woord waardoor het verhaal van perspectief wisselt.
In de loop der tijd zijn veel boeken over seriemoordenaars geschreven en als vanzelf dringt zich de vraag op of Richard Montanari zich onderscheidt van zijn voorgangers.
Er is een mannelijke en een vrouwelijke rechercheur. Een bekend gegeven. De ene is ervaren, de andere vrij jong. Ze hebben een thuishaven en een privé-leven die onder druk staan door de hectische jacht. Ook dat zijn bekende gegevens. Maar, de belangrijke personages in Passiespel staan, zijn overtuigend en hebben een eigen handtekening.
Het verhaal heeft vaart, boeit en daagt uit tot verder lezen. Er valt veel te huiveren zoals dat gebruikelijk is bij dit type verhalen. De goeden en de slechten zijn duidelijk van elkaar te onderscheiden, maar Montanari brengt ook nuance aan waardoor het niet plat wordt. Ook echte helden houden wel eens iets onder de pet.
Enkele minpunten. De bijpersonen komen matig uit de verf en voegen hierdoor weinig toe aan het verhaal. De katholieke symboliek die verweven is in het verhaal ligt er soms dik bovenop. Daarnaast heeft de seriemoordenaar iets teveel connecties in de vrij nabije omgeving van de rechercheurs. Dit doet enigszins onwaarschijnlijk aan, zeker in een miljoenenstad.
Passiespel is een spannend boek dat lekker wegleest. De cryptische symboliek van de katholieke kerk en de verwijzingen naar historische bronnen sluiten aan op de huidige hype. Een weekend koortsachtig lezen is gegarandeerd. Maar het is een leesavontuur dat niet blijft hangen als zijnde opvallend of bijzonder in zijn soort. Goed voor drie sterren.