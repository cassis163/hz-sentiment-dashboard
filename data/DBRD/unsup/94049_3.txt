Als je op de site van Guido Eekhaut kijkt, dan kom je als snel tot de conclusie dat hij een veelschrijver is. Is dat de reden dat hij ook onder het pseudoniem 'Nellie Mandel' schrijft? De schuld van Roseboom is, na Absint en Loutering, Eekhauts derde boek over hoofdcommissaris Dewaal van de Nederlandse AIVD (Algemene Inlichtingen- en Veiligheidsdienst) met haar hoofdinspecteur Walter Eekhaut die door België aan Nederland is uitgeleend vanwege aanpassingsproblemen. Zelfs zonder de twee voorgaande delen gelezen te hebben, is De schuld van Roseboom probleemloos te volgen.
In het fictieve Afrikaanse land Toube is radioactief afval uit Nederland gestort. Kinderen die vlakbij het stort wonen, worden doodziek. Een Nederlandse journalist verneemt dit en wil daar een artikel over schrijven.
De tweede verhaallijn in De schuld van Roseboom gaat over Walter Eekhaut zelf. Zijn vrouw Esther heeft destijds in Leuven zelfmoord gepleegd. Nu komt Walter erachter dat de mensenhandelaar Saïd daartoe de aanleiding was. Een jonge Marokkaan wordt vermoord in Amsterdam en het lijkt erop dat Saïd daarin de hand heeft. Walter heeft meer dan genoeg redenen om hem te pakken te krijgen.
Guido Eekhaut heeft een vlotte vertelstijl en zijn verhaal verloopt dan ook in een rap tempo. Beide verhaallijnen wisselen elkaar voldoende af en hij besteedt genoeg aandacht aan de privébeslommeringen van Walter. Tegelijkertijd valt het op dat veelschrijverij ten koste gaat van mooischrijverij. Guido beperkt zich tot de personages en hun belevenissen, maar beschrijft amper de omgeving waarin het zich allemaal afspeelt. Hoe dat er allemaal uitziet, laat hij aan de verbeelding van de lezer over.
De schuld van Roseboom behandelt de thema's mensenhandel en het storten van vuil in ontwikkelingslanden voldoende voor een thriller. Pas op het eind merk je dat die thema's Guido boven het hoofd zijn gegroeid. Hoe beëindig je een boek waarin je al een diplomatieke rel hebt laten ontstaan waar de topmensen van een multinational en de regering van een Afrikaans land bij betrokken zijn? Hoe kan een manneke als Walter Eekhaut het tegen zulke tegenstanders opnemen? De oplossing waarmee Guido komt aanzetten zal niet naar ieders tevredenheid zijn.