De bemanning van het ruimteschip Ventura is al 84 jaar op weg naar een locatie in het heelal waar leven zou zijn. De 16-jarige Seren werd aan boord geboren, heeft de aarde nooit gekend, en weet dat ze de eindbestemming nooit zal bereiken. Het duurt nog meer dan tweehonderd jaar voordat de Ventura bij de dichtstbijzijnde bewoonbare planeet is. Nu het steeds meer tot Seren doordringt dat zij de eindstreep van dit NASA-project niet gaat halen, slaat ook de twijfel toe. Niet alleen over het nut van de missie, maar ook over haar rol op het ruimteschip.

Dit gevoel wordt nog eens versterkt als Seren aan het einde van haar middelbareschooltijd een Verbintenis met een van haar klasgenoten moet aangaan. Door middel van deze Verbintenis wordt uitgemaakt wie haar levenspartner wordt. Het idee achter dit paringsritueel is dat de voorplanting, en dus de toekomstige bemanning van de Ventura, gewaarborgd blijft. Als Seren dan ook nog gekoppeld wordt aan de knappe, maar in haar ogen leeghoofdige Ezra, wordt het duidelijk dat zijzelf iets moet veranderen aan haar leven. Dan loopt ze Dom tegen het lijf, een jongen die haar hoofd op hol brengt en er precies dezelfde ideeën op na lijkt te houden. Kunnen ze samen de wetten van de Ventura tarten?

Vanaf de allereerste pagina Eenzaam en extreem ver weg wordt Seren neergezet als een dwarse tiener. Ze is het niet alleen oneens met de besluiten van de leiding van het ruimteschip, ook haar opa, vader en oudere zus moeten het regelmatig ontgelden. Zij geloven namelijk wel heilig in het project en volgen gedwee de regels om de samenleving op het ruimteschip draaiende te houden. Daarnaast stort ze zich vol overgave in haar relatie met Dom. Herkenbaar voor iedereen die voor het eerst verliefd is; aan de andere kant vraag je je af hoe betrouwbaar de ‘ik hou van jou en ik blijf de rest van mijn leven met je samen’-beweringen zijn uit de mond van een zestienjarig meisje. De naïviteit van Seren is dus tegelijk ontwapend en tenenkrommend. Af en toe zou je haar willen vragen tien seconden langer na te denken over de beslissingen die ze neemt. Tegelijkertijd is ze wel het personage dat voor de nodige actie zorgt omdat ze juist niet in de pas loopt.

Voor de fans van sciencefiction- of dystopische young adult-boeken is Eenzaam en extreem ver weg wellicht ietwat teleurstellend. Door de focus op de relatie tussen Seren, Ezra en Dom heeft het meer weg van een contemporaine liefdesgeschiedenis die zich toevallig in de ruimte afspeelt. De cliffhanger aan het einde van het verhaal maakt nieuwsgierig naar het tweede deel in deze Ventura-saga, maar doet ook vermoeden dat we nog niet van deze liefdesdriehoek af zijn.