Paula Daly is zelfstandig psychotherapeut. Just what kind of mother are you?  is haar eerste thriller en een tweede is onderweg. De (voorlopige) titel daarvan luidt: The day before you came.

In een dorpje ergens in het Lake District heeft iemand het voorzien op jonge meisjes. In korte tijd verdwijnen twee tieners van amper dertien jaar. Ze hebben één ding gemeen: ze zien er erg jong uit voor hun leeftijd. De eerste meldt zich al na een dag: levend en wel, maar half naakt en verward. Ze blijkt meerdere keren te zijn misbruikt. Het tweede meisje, Lucinda, blijft echter zoek en dat is niet alleen een drama voor haar ouders, maar ook voor Lisa Kallisto, een vriendin van Lucinda’s moeder, bij wie het meisje de nacht door zou brengen. Iedereen vreest het ergste en natuurlijk krijgt Lisa de schuld: zij heeft immers niet gemerkt dat Lucinda helemaal niet bij haar geslapen heeft. De politie stelt, gesteund door dorpsbewoners, alles in het werk om Lucinda te vinden, voor het te laat is. Dat is het in ieder geval voor de reputatie van haar ouders, want gaandeweg wordt duidelijk dat zich achter de façade van de upper middle class heel wat afspeelde wat de goegemeente niet mocht weten.

Just what kind of mother are you is helaas niet helemaal de pageturner die het omslag belooft. Daly tekent vooral het portret een vrouw die krampachtig probeert een perfecte moeder te zijn, een perfecte echtgenote en een dito collega op het werk. De doorsnee-vrouw-van-deze-tijd, zoals ze het zelf zegt. In de praktijk een onmogelijke opgave, die aanvankelijk voor heel wat frustraties zorgt. Maar uiteindelijk blijkt ook hier dat schijn vaak bedriegt. Een stilistisch sterk en boeiend debuut, dat jammer genoeg wat melodramatisch eindigt. (Door: Bert Peene)