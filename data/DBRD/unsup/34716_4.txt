Het is winter. In het holletje van de familie Muis brandt de kachel, het is er lekker knus en gezellig. Papa Muis zit met enkele kleine muizen aan de grote tafel te knutselen. Opa Muis zaagt en timmert met Katja en Nestor. In de keuken is oma bezig. Zij bakt heerlijke zoete broodjes. Kleine Tinus loopt met zijn karretje rond en stopt er af en toe iets “verrassends” in.
Beleef de winter met de familie Muis in het nieuwe prentenboek van Kazuo Iwamura 14 muisjes in de winter.
Het is een prachtig verhaal waarin het gaat om samen iets ondernemen, het zorgen voor elkaar en het samen gezellig hebben. De illustraties hierbij zijn kleurrijk en sfeervol. Alles is heel gedetailleerd getekend, er valt veel in te ontdekken. Bekijk de muizen en lees hun namen, als ze gezellig bij elkaar aan tafel zitten. Probeer de muizen op de andere pagina’s te vinden? Kijk in het karretje van Tinus. Waar komt dat speeltje vandaan? Ga met de muizen mee naar buiten en roetsj met ze naar beneden.
Tijdens het lezen word je af en toe met een vraag uitgenodigd om goed naar de illustraties te kijken en daar het antwoord in te vinden.
Ontdek dat de winter een heerlijk seizoen is en lees samen met je kind 14 muisjes in de winter bij de open haard.