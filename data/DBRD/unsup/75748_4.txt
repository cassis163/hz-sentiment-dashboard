Vandaag verschijnt het nieuwe boek Voor ik je loslaat van Marieke Nijkamp. Ik mocht het al eerder lezen en ik heb ervan genoten! Dit boek gaat over Corey die terug gaat naar het plaatsje Lost Creek, een klein plaatsje in Alaska waar ze samen met haar vriendin Kyra is opgegroeid. Vlak voordat ze teruggaat, komt ze erachter dat Kyra overleden is. Iedereen zegt dat het een zelfmoord was, maar Corey is daar niet van overtuigd. Daarom probeert ze de geheimen van Lost Creek te ontrafelen en de doodsoorzaak van Kyra te achterhalen.

Hoewel er weinig verrassends in het verhaal gebeurt, wist het verhaal toch op de een of andere manier mijn aandacht zo vast te houden dat ik het boek in twee dagen uit heb gelezen. Ik kan dat gevoel niet echt omschrijven, maar het voelde alsof ik naar film aan het kijken was dat me ontzettend raakte. Tijdens het lezen merk je ook hoeveel verdriet Corey heeft. Gedurende het hele boek hangt er zo’n sfeer, waardoor ik veel medelijden had met Corey, maar ook met Kyra. Door flashbacks en brieven kom je namelijk veel te weten over hoe Kyra was toen ze nog leefde. Er zitten zelfs brieven bij, waarbij ik helemaal kippenvel kreeg, omdat ze zo hartverscheurend zijn. Nu denk je vast, dit is een boek waar je de hele tijd tranen van krijgt, maar dat is het niet. Er zitten ook hele mooie momenten in het boek bij waar je een goede indruk krijgt van de vriendschap tussen Corey en Kyra.

De schrijfstijl van Marieke Nijkamp vind ik ook erg goed. Ze schrijft heel erg vlot, wat ook een reden was waarom ik het boek zo snel uit had. Af en toe is het boek wel apart, want er zitten een paar hoofdstukken bij die in scriptvorm zijn geschreven. Dat zie je niet vaak in boeken, dus het feit dat ze dat doet maakt het wel erg bijzonder.

Voor ik je loslaat is geen boek vol met spanning en plotwendingen, maar het is wel een prachtig boek waarin je leest over de prachtige vriendschap tussen twee vriendinnen en de geheimen van een klein dorpje. Aangezien dit verhaal zich afspeelt in de winterse Alaska is het erg toepasselijk om te lezen tijdens deze winterse dagen. Ik geef het 4 sterren.

*Ik wil HarperCollins heel erg bedanken voor dit recensie-exemplaar. Dit heeft mijn mening uiteraard niet beïnvloed.*