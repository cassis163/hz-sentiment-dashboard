Er zijn al tal van edities van Fantastic Beasts and Where to find them verschenen. De bekendste is misschien wel het kleine rode boekje, wat een leuke aanvulling was op de films. Ook werd de Fantastic Beasts: Screenplay uitgebracht, wat niet zozeer een aanvulling op de Harry Potter-reeks was, maar meer een spin-off en een voorproefje van de film Fantastic Beasts. Misschien heb je ze allebei wel in je kast staan en heb je helemaal geen interesse in deze Illustrated Edition. Toch is het een aanrader van het hoogste niveau!

Olivia Lomenech Gill heeft door haar illustraties een boek neergezet dat leesbaar is voor jong en oud. Jong om de prachtige plaatjes te bekijken, oud(er) om voor te lezen of zelf te lezen. Welke leeftijd je ook hebt, smullen gaat lukken! Het is gewoon zo'n mooi boek! Alleen de cover, waar de Occamy statig staat afgebeeld, moet toch eigenlijk al in elke kast pronken?

Naast de illustraties staat het boek ook boordevol informatie over de wezens. Waar je ze kunt vinden, wat ze graag eten en hoe gevaarlijk ze zijn. Een tekst waarbij uitgelegd wordt hoe een Basilisk gekweekt wordt, met bijbehorende illustratie, heeft mijn lachspieren aan het werk gezet. Fantastisch!

Maar ook de brief van Newt Scamander, de verwijzingen naar andere (informatie)boeken en een aantal nieuwe, toegevoegde wezens maken dit boek extra leuk om te lezen. En wist je dat je 'm prima kunt afvinken voor de Hebban Challenge 2018 bij "beestachtig boek" en "uit in 1 avond"?