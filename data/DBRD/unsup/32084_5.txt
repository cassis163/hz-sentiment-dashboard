Becky Abertali (auteur van oa. Simon vs.) en Adam Silvera (Op het einde gaan ze allebei dood) bundelden voor dit boek hun krachten en , zoals verwacht, was What if it’s us perfect. Ik had het niet gedacht, want samen een boek schrijven lijkt me een hele opgave. Maar de schrijfstijl van de schrijvers paste op zo’n leuke en verrassende manier samen dat het een mooi harmonieus geheel vormde.

Dit verhaal gaat over Arthur en Ben die door de krachten van het universum elkaar leren kennen in een postkantoor. Hun relatie gaat niet van een leien dakje, maar een ding is zeker: er is vuurwerk. Heel veel vuurwerk. Toch is dit niet het alledaagse liefdesverhaal. Het gaat ook over jezelf ontdekken, omgaan met relaties én tiener zijn. Ook durft dit boek soms onverwachte bochten te nemen, waardoor je als lezer helemaal in het verhaal wordt gesleurd en meevoelt met de personages.

Zonder het er te dik op te leggen, geeft dit boek een heel belangrijke boodschap mee aan de lezer. Het gaat over de universaliteit van de liefde. Dat liefde niet verbonden is aan een gender en dat het gewoon liefde is. Toch laat dit boek ook zien dat dat niet voor iedereen als vanzelfsprekend wordt ervaren en hoe die confrontaties soms leiden tot pijnlijke situaties. Het doet je dingen begrijpen op een frisse, eigentijdse manier. And I love it.

Bovendien vond ik de personages geweldig. Ze zijn levensecht. Het zijn fanboys van Hamilton, The Sims en eigenlijk alles wat een tiener vandaag de dag bezighoudt. Ook de humor in dit boek was on top. Vanaf pagina een lees je dit boek met een glimlach op je gezicht.

Ik moet dus echt wel bekennen dat Abertali & Silvera een super boek hebben neergeschreven dat herkenbaar is voor elke tiener in deze mediawereld. Ik hield van de zachte, zoete momenten, maar ook van de realistische, harde. Dit boek is –cliché, ik weet het – een rollercoaster van emoties. Maar ik ben blij dat mijn glimlach is blijven hangen op het einde.

Ik raad dit boek aan aan iedereen die een liefde voor contemporary en humor heeft. Als je bovendien nog eens houdt van leuke Harry Potter-referenties, dan raad ik je aan om nu meteen naar de boekhandel te rennen.