￼Overzee - Marlies Brenters
Genre: Roman
Ebook - 279 pagina's
Uitgever: Ambo/Anthos B.V.
Uitgave: april 2015

Blogtour Ambo/Anthos
Met dank voor deelname en dit recensie-exemplaar.

Over de auteur;
Marlies Brenters schreef met Overzee haar debuutroman, geïnspireerd op haar ervaringen als expatkind op Curaçao. Ze heeft een adviesbureau dat zich richt op persoonlijke ontwikkeling, en schreef in het kader hiervan eerder de non-fictieboeken 'Een vrouw heeft zeven gezichten' en 'Mannen in soorten en maten'.

Korte inhoud;
In 'Overzee' van Marlies Brenters maakt Stella als jong meisje de bevolkingsopstand van 30 mei 1969 op het eiland Curaçao van dichtbij mee. Veertig jaar later keert ze terug naar het eiland en stuit daar op een familiegeheim. Haar zoektocht voert haar terug naar de swingende jaren zestig en zeventig en leidt haar naar alle uithoeken van het kleurrijke eiland, waar de gevolgen van de slavernij nog steeds voelbaar zijn.

Samenvatting;
Stella van Bremen is journaliste en woont al jaren in Nederland. Ze is getrouwd met Joost en samen hebben ze twee dochters. Haar moeder, met wie zij geen warme band had, is overleden en omdat haar vader niet meer zelfstandig in het ouderlijk huis kan wonen, verhuisd hij naar een verzorgingsflat. Tijdens het leeghalen van het huis krijgt Stella een foto in handen die haar doet beslissen om terug te keren naar Curaçao, het eiland waar zij geboren is. Ze gaat alleen, zonder man of kinderen. Ze wil er onderzoek doen naar de opstand die op 30 mei ’69 op Curaçao plaats had. Tijdens die opstand woonde Stella, toen nog een jong meisje, op Curaçao. Samen met haar ouders en broer Daan woonde zij in Oranjestad. Haar vader was er onderdirecteur bij GlobalOil.
Tijdens haar onderzoek interviewt ze verschillende mensen die de bewuste opstand meegemaakt hebben. Ze komt niet alleen te weten waarom die opstand er kwam, maar ook enkele geheimen over haar ouders, iets waar haar ouders nooit over verteld hebben. Haar onderzoek naar de opstand van ’69, verandert in een onderzoek naar een familiegeheim. Wil zij dit wel allemaal weten?

Beoordeling;
Eigenlijk vind je in het boek drie verhaallijnen terug. Stella die terug gaat naar Curaçao, het land waar zij geboren is en een deel van haar jeugd heeft doorgebracht. Ze gaat opzoek naar herinneringen, haar roots. Bovendien krijgt zij het gevoel dat zij hier thuis hoort en dat ze eigenlijk voorgoed wil terugkeren en dan heb je ook nog het onderzoek naar de opstand van ’69.

Als lezer krijg je een goed kijk op het ‘vroegere’ Curaçao, de opstand die er ooit geweest is en hoe groot het verschil was tussen blank en zwart. Was het de bedoeling van Brenters ￼om dit in de kijker te zetten of was het eerder een ‘opzoek gaan naar herinneringen’ met de opstand als leidraad voor haar boek? Hoe dan ook, Brenters weet de verhaallijnen mooi te verwerken tot een geheel.

Het boek leest vlot en heeft een eenvoudig taalgebruik. De informatie die je krijgt is gedetailleerd, zowel over de opstand als over de omschrijving van het eiland. Je reist als het ware met Stella mee en snuift de sfeer. Ik zou zo het vliegtuig nemen om er zelf een kijkje te gaan nemen.

Het verhaal komt ietwat moeizaam opgang. Dit is waarschijnlijk omdat de karakters uitgebreid voorgesteld worden en je al ettelijke pagina’s ver zit voor je echt tot de essentie van het verhaal komt. Maar naarmate Stella haar onderzoek vordert, boeit het en wil je weten hoe het verder verloopt. De opbouw van de spanning, met zijn familiegeheim en de onverwachte wendingen nemen je mee in het verhaal en in het leven van Stella. Je wilt verder lezen.

Conclusie;
Ik heb genoten van dit debuut en ben weer een stuk ‘rijker’ geworden qua geschiedenis. Ook om de ervaringen van een expat-kind (waar ik overigens nog nooit van gehoord had) te lezen van hoe het vroeger was en hoe het nu ervaren wordt, waren beeldend. Waar je geboren wordt, waar je roots ligt blijkt toch wel een grote invloed te hebben op je verdere leven. Ik geef graag 3,5 ster.

Karin
Team DPB