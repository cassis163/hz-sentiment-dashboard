Ondanks zijn jeugdige leeftijd publiceerde Blake Crouch (1978) al twaalf thrillers. Verloren is zijn recentst vertaalde boek en tevens het eerste deel in de Wayward Pines-serie. De opvolger van Verloren in deze serie, Verbeten, wordt binnenkort uitgebracht.
In Verloren heeft Ethan Burke, een agent van de Amerikaanse Secret Service, de opdracht gekregen om twee verdwenen agenten te zoeken in het idyllische stadje Wayward Pines. Bij zijn aankomst wordt zijn voertuig aangereden door een truck. Ethan wordt wakker in het ziekenhuis waar hij uitstekend behandeld wordt. Hij heeft al gauw in de gaten dat er iets niet klopt. Het is namelijk onmogelijk om contact op te nemen met de buitenwereld — zijn vrouw Theresa en zijn zoon Ben — of het stadje te verlaten. Ethan staat er echter niet alleen voor. Samen met zijn bondgenoot Beverly probeert hij te ontsnappen. De inwoners van Wayward Pines zijn jammer genoeg niet vriendelijk voor al wie niet in de pas loopt. Bijgevolg explodeert de situatie. Zal Ethan zich weten te redden? Zal hij het geheim van Wayward Pines doorgronden?
Blake Crouch omschrijft Ethan Burke in Verloren als een actieheld, en de auteur voegt weinig andere elementen toe aan zijn persoonlijkheid. Als hoofdpersonage is Ethan Burke vooral bezig met op ontdekkingstocht te gaan en achter geheimen aan te gaan. Daarnaast heeft hij een verleden van gemartelde helikopterpiloot in de tweede golfoorlog. Blake Crouch verweeft in zijn boek op een ingenieuze wijze verschillende themas. Een van de verhaallijnen is die van een personage dat onvrijwillig gevangen zit in een wereld met andere fysische wetmatigheden. Ethan Burke vecht met al zijn mogelijkheden om de wereld van Wayward Pines te verlaten. Dan is er nog het element van de getormenteerde ex-militair die flashbacks heeft. Het heersende gezag van Wayward Pines gebruikt deze herinneringen zelfs om hem te manipuleren. Daarnaast wijzen de wezens waarmee Ethan Burke op het einde van boek mee geconfronteerd wordt, hem hardhandig op de nieuwe realiteit waarin hij leeft.
Het geheel van al deze verhaallijnen heeft als gevolg dat Verloren het midden houdt tussen een thriller, een horror- en een sciencefictionverhaal. Het is de grote sterkte van Blake Crouch dat hij in geen enkele van deze genres overdrijft. Verloren is geschreven in een no-nonsensestijl die tegelijk heel beeldend is. Het taalgebruik is ongecompliceerd, waardoor de lezer door het boek vliegt. Toch blijft de lezer wat op zijn honger zitten. Het verhaal draait vooral om de queeste van Ethan Burke, waardoor er weinig ruimte is voor de ontwikkeling van andere personages of gebeurtenissen. Er zijn veel beschrijvingen over Burke's onbehagen en van Wayward Pines. Burkes vrouw Theresa en zijn zoon Ben maken voornamelijk deel uit van de achtergrond van het verhaal. Ze spelen enkel een cruciale rol tegen het einde van het boek. De lezer heeft het gevoel dat de ontwikkelingen in Wayward Pines pas in het volgende boek echt van wal zullen steken. Het is duidelijk dat de auteur in Verloren nu vooral het kader creëert waarin hij de volgende boeken kan inlijsten. Op het einde van het boek krijgt de lezer echter een knaller van formaat te verwerken. Blake Crouch onthult dan hoe de vork in de steel zit in Wayward Pines. Meteen wordt de toon gezet voor het volgende boek in de serie. Het meesterlijke einde maakt de lezer brandend nieuwsgierig.
Verloren krijgt drie sterren omdat Blake Crouch nog niet alle ruimte voor diepgang heeft opgebruikt. De verwachtingen voor de volgende boeken in Wayward Pines-reeks zijn na het lezen van dit boek wel hooggespannen. Verloren is absoluut een beloftevol begin van een nieuwe serie.