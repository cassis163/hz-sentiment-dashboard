Liz Fenwick woont afwisselend in Dubai, Londen en Cornwall. Ze schreef ondertussen al drie boeken, waarvan twee reeds vertaald, die zich afspelen in Cornwall. Zelf wil ze er zeker twaalf schrijven omdat ze merkt dat de mensen graag lezen over Cornwall.
Als klein meisje droomde ze er al van om te gaan schrijven. Het was niet zo makkelijk voor haar aangezien ze dyslexie heeft. Ze zegt van zichzelf dat ze eenvoudige proza schrijft die toegankelijke commerciële fictie is.
Met 'Een affaire in Cornwall' won ze 'The Festival of Romance's Readers' Award for Best Romantic Read'. De meest vooraanstaande prijs in Groot-Brittannië wat betreft romantische boeken.

Je verloofde laten staan op je huwelijksdag is niet de beste beslissing. Althans zo denkt iedereen erover. Om alle roddels te vermijden reist Jude naar de andere kant van de oceaan om daar in alle stilte zich terug te trekken in Pengarrock. Daar houdt ze zich bezig met de chaotische bibliotheek van de familie Trevillion die ze moet ordenen. In de documenten ontdekt ze een familiegeschiedenis en aanwijzingen van een verborgen schat.

Jude geniet van de omgeving en haar verblijf in het oude herenhuis op de klif. Tot de nieuwe eigenaar zijn intrede doet. Hij is een nogal norse man die overal geld inziet. Wat is hij van plan met het huis?

De cover laat je al helemaal in de sfeer komen van Cornwall. Een zonnige, azuurblauwe baai met exotische bloemen op de voorgrond en een prachtig herenhuis in Engelse stijl op de kliffen. Het ontwerp doet denken aan de stijl van Santa Montefiore.

Liz heeft een schrijfstijl die je doet lezen als een trein. De hoofdstukken zijn kort wat ervoor zorgt dat je snel nog een hoofdstuk meer leest. Prachtige beschrijvingen van de omgeving doen je wegdromen tussen de pagina's van het boek. De metaforen die ze gebruikt zijn frêle. De karakters zijn heel menselijk weergegeven. Met eenvoudige woorden weet ze iemand raak neer te zetten. Er worden in het boek heel wat plaatsnamen en plantnamen genoemd. Daar kan je gewoon overlezen of je kan ze even opzoeken. Dat laatste maakt het inleven in het boek nog leuker.

Het is een verhaal waarin het hoofdpersonage op zoek gaat naar zichzelf. Tijdens die zoektocht ontmoet ze een andere man. Is ze wel klaar voor een relatie en eigenlijk is hij helemaal geen fijn karakter maar hij ziet er wel aantrekkelijk uit. Haar oude liefde die ze achterliet houdt nog van haar en kan haar niet lossen. Te midden van de deze perikelen droomt ze weg tussen de boeken die haar geheimen prijs geven. Als lezer dwaal je mee rond in het immense huis en leer je elk plekje kennen. De beschrijving ervan is zo in detail dat je het huis echt ziet, voelt en ruikt.

Het hoofdpersonage Jude of Judith, dat laatste hoort ze niet graag, heeft het zichzelf niet gemakkelijk gemaakt. Je voelt duidelijk haar worsteling. Kiezen tussen haar hart of dat van de anderen volgen. Soms zou je haar even willen helpen bij bepaalde beslissingen die ze neemt.

Het plot wordt heel rustig opgebouwd. Niks gaat te snel, wat halfweg het boek toch een klein dipje veroorzaakt maar dat wordt weer snel hersteld.
Er zit heel wat in het boek, een liefdesverhaal, een schattenjacht en een mysterie, mooi in elkaar geweven en in balans. Als lezer wil je de hele tijd weten wat er staat te gebeuren.
Een aantal tragische gebeurtenissen zorgen ervoor dat je ook emotioneel geraakt wordt.
De ontknopingen worden niet te snel prijs gegeven. Puzzelstukjes vallen in elkaar en dan is het eind goed al goed. In alle rust, want dat is de sfeer die het hele boek uitstraalt. Een verhaal dat soepel wegleest zowel qua schrijfstijl als qua verhaallijn.