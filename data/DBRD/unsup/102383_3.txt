Wanneer je start met lezen in de historische roman Wiard en de Friese veldtocht dan valt direct op dat er veel ouderwetse woorden zijn gebruikt. Dat gaat vooral op voor de eerste paginaâ€™s, laat je hierdoor niet afschrikken! Als je verder leest komen de woorden slechts sporadisch voorbij en onderaan de pagina staan gelukkig telkens de betekenissen van de gebruikte oude woorden vermeld. Eenmaal gewend dan dragen de woorden zelfs bij aan de ouderwetse sfeer die in het boek wordt neergezet en is het verhaal over de jongeman Wiard zeker spannend te noemen, echt het lezen waard! Het historische verhaal gaat vooral over de jongeman Wiard. Hij werkt voor de graaf van Holland en woont op de dwangburcht Nuwendoorn in het graafschap Holland. Wanneer Wiard ontdekt dat de graaf van plan is een laffe veldtocht tegen de Friezen te starten zou hij het liefst vluchten. Hij voelt zich door zijn Friese moeder nauwverwant aan de Friezen en is dan ook niet van plan om zich tegen hen te keren. Hij besluit uiteindelijk om zich toch bij het leger van de graaf van Holland aan te sluiten, in de hoop zo de Friezen die op zijn pad komen te kunnen helpen. In de praktijk blijkt dat nog niet mee te vallen, Wiard overleeft als een van de weinige de veldtocht en komt daarna oog in oog te staan met zijn oude vijand;Taco. Wiard neemt dan een drastisch besluit: hij zal Taco eigenhandig van het leven beroven, maar of dat het hem gaat lukken?

Wiard en de Friese veldtocht wordt aangeboden als jeugdroman, maar het boek zal zeer waarschijnlijk alleen de ietwat oudere kinderen aanspreken. Waarschijnlijk fascineert het verhaal vooral jongens, omdat die zich kunnen identificeren met de hoofdpersonage in het boek; de jonge boogschutter Wiard. Ook jongvolwassenen die net als de auteur Lesley Adriaanz een voorliefde hebben voor geschiedenis zullen dit verhaal geboeid uit willen lezen. Het verhaal bevat waargebeurde historische details over de middeleeuwse Friese geschiedenis rond 1344 en 1345 over de slag bij Stavoren (Warns) wat het boek zeker extra interessant maakt. Het is daarnaast een stoer en vermakelijk verhaal over een dappere boogschutter dat, eenmaal gewend aan de ouderwetse termen, prettig wegleest. Het verhaal zou nog beter tot zijn recht komen als het in een bundel gecombineerd werd met het eerder verschenen verhaal; Wiard van de Nuwendoorn. Als het dan ook nog hier en daar een vleugje romantiek zou bevatten en een toegankelijkere cover zou hebben zou dit verhaal weleens als warme broodjes over de toonbank kunnen gaan. Nu is Wiard en de Friese veldtocht in elk geval een aanrader voor iedereen die belangstelling heeft voor de middeleeuwse Friese geschiedenis.