Brandmerk is in 2000 door Willy Josefsson geschreven en is nu pas in 2005 vertaald, in navolging van In deze donkere dagen. Ik begrijp van een Duitse internetsite dat dit deel 4 en 5 is uit een serie met Martin Olsson als hoofdfiguur. Hierna heeft Josefsson in 2002 nog een thriller buiten deze serie afgeleverd.

Het is niet de eerste keer dat er middenin een serie met vertalen wordt begonnen; we zien dit verschijnsel wel vaker de laatste tijd. Wat Josefsson betreft ben ik zeer benieuwd naar de drie eerdere boeken. Beide genoemde vertaalde titels krijgen van mij minstens 4 sterren. Brandmerk is meeslepend en vakkundig geschreven. Het verhaal begint sfeervol en verveelt geen moment. Langzaam groeit het mysterie waarin oud-politieman Martin Olsson terecht is gekomen. Dankzij de sympathieke Olsson en de geloofwaardige gebeurtenissen, word je meegezogen in de ontknoping. Dit boek verdient de opdruk 'literaire thriller'. Nog één opmerking aan alle omslagontwerpers: stop nu eens met die foto's van verweerde beelden; alle boeken lijken op elkaar. Graag wat meer originaliteit.