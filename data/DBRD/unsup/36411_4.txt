Live versie: http://www.iliveformydreams.com/archives/63978

Waar het boek over gaat
WILL TRENT is terug!
Het is de verraderlijkste zaak uit zijn carrière. Dat beseft Will Trent zodra hij het verlaten pakhuis in Atlanta binnengaat, en het dode lichaam van een ex-politieagent aantreft.


Van het lijk lopen bloederige voetsporen weg die erop wijzen dat een ander, mogelijk vrouwelijk slachtoffer, is meegenomen… om vervolgens spoorloos te verdwijnen. Het pakhuis is eigendom van een beroemde basketbalspeler – een lokale held die de duurste advocaten heeft ingehuurd, en die een aanklacht wegens verkrachting heeft weten te ontduiken. Voor Will – en voor patholoog-anatoom Sara Linton – wordt het nóg erger. Een vondst op de plaats delict onthult een verband met Wills ingewikkelde verleden… de gevolgen zullen zijn leven overhoop halen en ook dat van zijn dierbaren, zijn collega’s en de mensen op wie hij jacht maakt.

Wat vond ik van het boek?
Zoals alle Slaughter boeken vond ik hem zeker goed! Aangezien ik alle boeken van Karin Slaughter heb gelezen op volgorde, heb je een heel goed idee van alle personages en kan je je hierdoor goed inleven. Het boek bevat alle Slaughter waardige eigenschappen: seks, drugs, uitbarstingen van geweld, politiehumor en zoals vaak een onverwachte ontknoping. In dit boek leer je juist meer over het verleden en de jeugd van Will Trent en welke gevolgen die heeft met zijn huidige relatie met Sara.

Sara en Will worden opgeroepen bij een plaats delict, waar een lijk is gevonden. Het blijkt om Dale Harding, een voormalig agent, te gaan. Alle bloedsporen wijzen in de richting van Angie Polansky, de ex van Will die op papier nog steeds zijn vrouw is. Ze hebben een onstuimig verleden die beetje bij beetje wordt ontrafeld.

Ze schrijft ook deze keer vanuit verschillende personen en laat ze op het eind bij elkaar komen. Ik vind het prachtig hoe de verhaallijnen uiteindelijk tot één geheel zijn verstrengeld en het was weer een op en top Slaughter boek. Na de vele boeken ben je toch bang een beetje teleurgesteld te worden, want zó goed kan het toch niet weer zijn? Toch weet deze schrijfster altijd weer te boeien met haar gruwelijke details en bijzondere verhaallijnen. Zonder veel te verklappen heeft ook dit boek weer een twist in het einde..

Lees hier hoeveel sterren ik de andere boeken van Karin Slaughter gaf. En de recensie van Mooie meisjes.


Het boek krijgt van mij een dikke verdiende 4 sterren, hoewel ik zeker wel andere boeken van Karin Slaughter beter vond.