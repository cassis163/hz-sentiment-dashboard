Dreiging verhaalt over een kleine nederzetting waar iedereen elkaar kent. Mystieke gebeurtenisen in de bossen en op de hei bepalen voor een groot deel het dagelijks leven. De strijd om het bestaan is hard, maar de onderlinge saamhorigheid en naaste burenhulp is vanzelfsprekend. Toch is er ook sprake van afgunst en zijn er mensen die elkaar flink dwars zitten. Otto de stroper en zijn achterneef Evert hebben ieder hun eigen manier om voor hun bestaan te strijden.

Historische romans zijn eigenlijk nooit zo mijn ding geweest, maar ik merk dat ik deze romans de laatste tijd steeds meer ga waarderen. Zo ook Dreiging. Een roman die zich in vroegere jaren afspeelt op de Veluwe, waar ik zelf al jaren met veel plezier woon.

Dreiging start met een aantal krantenberichten uit 1981. Bij graafwerkzaamheden op de plaats waar een nieuw winkelcentrum moet komen, zijn grondwerkers gestuit op een tot nu toe niet geidentificeerd onthoofd lichaam. Er zijn vermoedens wie dit kan zijn, maar nader onderzoek zal duidelijkheid moeten geven.

Dan begint het verhaal met De oude spreekt…
Een ouder iemand vertelt aan de jongeren over vroeger en over de verschillende sagen die zich afspelen in dit gebied. Het verhaal zal nog een aantal keren afgewisseld worden met verhalen van deze persoon.

Dreiging heeft beeldende beschrijvingen van hoe het vroeger was en vertelt tevens over het ontstaan van diverse gebieden. Het landgoed dat hier beschreven wordt is fictief, maar verwijst naar een bestaand landgoed in Ermelo. Als je leest hoe het leven rond 1860 was en hoe de mensen toen leefden, dan besef je je des te meer hoe goed we het nu hebben en dat we dit ook wel eens wat meer mogen waarderen. In plaats van in een plaggehutje wonen we in mooie, verwarmde huizen en zijn we verzekerd van ons dagelijks brood. We hoeven geen dagen te lopen voor enig inkomen of een maaltijd en onze kinderen hebben een toekomst.

Otto, de hoofdpersoon is sterk en onafhankelijk gekarakteriseerd personage, wat ook geldt voor Jannes de herder. Personages die een grote, verbindende rol spelen in het verhaal en die tussen de bedrijven door vele levenslessen meegegeven. Degene die voor oplossingen zorgen en mensen op de goede weg helpen. En soms een voorziene blik hebben.

De auteur heeft een heel mooi beeldend, spannend en onderhoudend verhaal geschreven. De beschrijvingen geven een levendige weergave en het is bijna alsof je er zelf bij bent. In het verhaal zijn veel levenslessen verweven en wat heel sterk naar voren komt in Dreiging is het gedrag van mensen en hoe we met elkaar om moeten gaan. Tussen de regels door worden er voorbeelden gegeven hoe het wel of niet moet en dat naastenliefde erg belangrijk is. Een spreekwoord dat bij mij naar boven kwam tijdens het lezen was:

“Hoogmoed komt voor de val.”
Ook de diverse geloofsstromingen worden aangehaald in dit boek, en dat de auteur soms kritisch tegenover de handelswijzen van kerkelijke en religieuze instellingen staat heeft hij ook lichtjes in het boek verwerkt. De auteur heeft uitgebreid research gepleegd en dat is ook heel goed tastbaar in het geheel.

Een indrukwekkende, historische roman met spanning, een vleugje humor en leerzame levenslessen. Een roman waar de auteur veel gevoel in heeft gelegd.