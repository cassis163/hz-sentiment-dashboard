Tijdens Dodenherdenking zag ik de film Zwartboek op TV. Toen ik er later achter kwam dat er ook een boek van was, wilde ik dat graag lezen. Het was in de bibliotheek nog een hele zoektocht, want het boek heeft niet echt een schrijver (het is verhalend gemaakt, naar aanleiding van het script van de film) en stond dus onder de "Z" van Zwartboek. Het boek is in grote lijnen hetzelfde als de film, de meeste dialogen zijn zelfs letterlijk hetzelfde. Het boek vertelt echter ook de voorgeschiedenis van de familie Stein, iets wat in de film niet duidelijk naar voren komt, ik vroeg me bijvoorbeeld af waarom Rachel ergens anders ondergedoken zat, dan haar ouders en broer. Ook weet je nu waarom Rachel zangeres is geworden. Het beginstukje van de film, waarin Ronnie met haar Canadese geliefde een kibboets in Israel bezoekt, zit echter niet in het boek. Het boek eindigt alleen met een halve pagina tekst waarin wordt verteld dat Rachel uiteindelijk naar Israel is vertrokken en daar getrouwd is. Het boek gaat net als de film over de vraag wanneer iemand goed is en wanneer iemand slecht is. In de laatste fase van de oorlog was dit erg onduidelijk. En hoe ver ga je om je eigen leven te redden? Rachel gaat hier erg ver in, maar ik kan me best voorstellen dat je je oude leven mist als je midden in een uitzichtloze oorlog zit, waarvan je niet weet hoe lang die nog gaat duren. Rachel is absoluut niet mijn type, maar toch leefde ik wel met haar mee. Het blijft bizar wat er allemaal gebeurt is tijdens de tweede wereldoorlog. Ik vond het wel mooi wat ze uiteindelijk met het geld van de slachtoffers heeft gedaan, ook al is dit waarschijnlijk niet op waarheid gebaseerd. Dit stukje werd namelijk niet uitgelegd aan het einde van het boek, waar werd beschreven op wie karakters uit het boek zijn gebaseerd en waar de inspiratie voor bepaalde scenes vandaan is gehaald.