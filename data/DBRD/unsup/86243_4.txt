Op de cover van Erfenis staat: een verdwenen zoon, een wanhopige vader. Maar niets is wat het lijkt….
Hoe toepasselijk deze tekst is, kom je in de loop van het verhaal achter, met een spannende plottwist op het eind.
Erfenis neemt je mee naar een wereld van dieven en andere boeven, oftewel Penoza! Het begint met een proloog, die al spanning opwekt.
In het verleden heeft Chris voor Ispy gewerkt, maar inmiddels werkt ze voor zichzelf als privé detective. Ze krijgt ondersteuning van Max en Zehra van Ispy en Angela haar vriendin. Via Max komt ze aan haar opdrachten, die haar regelmatig in gevaar brengen, zo ook deze keer. Voor internetmiljonair Mirko Noorman moet ze zijn vier jaar geleden verdwenen zoon opsporen. Alléén, hij heeft hem nog nooit gezien! Mirko wil een discreet onderzoek, waar de moeder Sonja niets van mag weten. Ze start met haar onderzoek op de plaats waar Mathias voor het laatst gezien is in het dierenpark. Het lukt haar om de computerbestanden van het dierenpark te hacken en zo komt ze achter de bemoeienis van misdaadverslaggever Dijkgraaf met de verdwijning. Deze heeft de zaak uitgebreid behandeld op tv en is voor de media tot de conclusie gekomen, dat Mathias in Syrië is omgekomen bij Jihadstrijders. Maar of dit zo is?
Ze komt in contact met Danny, een kleine crimineel, die in vuurwerk handelt en via hem komt ze meer aan de weet wat er die dag in het dierenpark gebeurd is. Als Danny later dood wordt aangetroffen, weet ze het zeker! Er is meer aan de hand.
Ze legt een netwerk van pedofelie bloot en tipt de politie, zodat ze zelf er maar zijdelings bij betrokken wordt.
Haar verdere zoektocht voert naar Roemenië, naar Roma’s, die leven op een vuilnisbelt. Ze wordt bedreigd, aangevallen, maar geeft niet op. Gaat ze Mathias vinden en wat is de rol van Mirko in het geheel? Met spannende achtervolgingen, diverse knokpartijen weet het schrijverduo Apotheker &Van Dissel het filmisch te brengen. Je proeft de sfeer en ziet de Roma’s op de vuilnisbelt aan het werk.
De karakters zijn goed uitgewerkt. Chris leer je als een echte einzelgänger kennen, die impulsief is, onafhankelijk en op zoek naar haar biologische moeder is. Met Angela bespreekt ze alles en deze ondersteunt haar met haar zoektocht naar Mathias en haar moeder. Haar ouders zijn begripvol en staan haar bij. Max en Zehra staan hun mannetje en staan klaar, zodra Chris hulp inroept. Via Ispy kan ze over de meest geavanceerde apparatuur beschikken.