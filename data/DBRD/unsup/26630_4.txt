De boeken van Dani hakken er emotioneel wel in, zo ook dit boek weer. Tissues zijn dan ook geen overbodige luxe om bij de hand te hebben als je begint met lezen, maar dat zal per persoon verschillen natuurlijk ;-)
De cover is al veelzeggend over de richting waar het verhaal op uitdraait, maar de weg naar het einde van het boek gaat met hobbeltjes, drempels en torenhoge bergen en dalen als het om gevoelens draait.

Maddie zit bij de kapper om een laatste proefkapsel uit te proberen. Verslaafd aan social-media is ze continue bezig haar leventje te delen en foto's te posten om maar zoveel mogelijk likes te verzamelen. Als er dan een persoon op een foto blijkt te staan die maar op blijft duiken als ze na de kapper nog andere dingen gaat doen die met haar bruiloft te maken hebben, raakt ze een beetje in paniek. Dat dit uiteindelijk vier dagen voor de bruiloft tot een heftig ongeluk leidt schokt je tot in je tenen.
Maddie's verloofde Ryan ziet het allemaal gebeuren … hij vreest voor het leven van Maddie – en hun prille zwangerschap.

Als Maddie wakker wordt in het ziekenhuis vraagt ze zich af of ze wel naar huis kan zodat de bruiloft gewoon kan doorgaan. Het lijkt er op dat er verder niks lichamelijks aan het handje is.
Maar hoe anders pakt alles uit als ze uiteindelijk de waarheid ontdekt en er achter komt dat er inmiddels zes jaar zijn verstreken. Voor Maddie lijkt alles zo recent gebeurd maar haar familie – vrienden en ook Ryan zijn doorgegaan met leven. Schok na schok krijgt ze te verwerken – hartverscheurend!!

Maddie's verhaal wordt afgewisseld met het verhaal van Chloe, wie dit is moet je zelf maar gaan lezen ;-)
Het boek wordt verdeeld door de verhalen die afwisselend in 2012 en 2018 plaatsvinden.
Verteld door de twee hoofdpersonen lezen we de hartverscheurende verhalen die to the point zijn en soms zelfs hilarisch. Je voelt mee met beide personen en iedereen om hen heen die erbij betrokken is.
Niet alleen Maddie moet door heftige fases. Het lijkt wel een aaneenschakeling van drama en ellende maar wordt toch ook wel afgewisseld met mooie liefdevolle momenten.
Totdat er weer een bommetje barst …..

Heerlijk boek van Dani dat weer leest als een trein! Moeilijk weg te leggen omdat je wil weten hoe de mensen omgaan met deze zo heftige situatie, maar ook de vlotte schrijfstijl zonder poespas. Enige minpuntje – als thrillerlezer weet je dat ieder detail uiteindelijk ergens voor dient of toe leidt. In het begin van het boek wordt een karakter heel duchtig naar de voorgrond gepusht, helaas zit ik nu nog steeds te dubben wat er met die gast aan de hand was! Maar dat kan ook aan mijn rare brein liggen, misschien is niet alles in “het boekenleven” verklaarbaar of relevant.
Toch een dikke vette pluim weer voor dit meeslepende “Zonder mij”!

https://josesprakeloos.blogspot.com/2019/05/dani-atkins-zonder-mij.html