In het pittoreske Ierse dorpje Duneen lijkt het zo op het oog erg rustig. De plaatselijke politieagent PJ Collins, die het vooral moeilijk heeft met zijn gewicht, leidt een eenzaam en monotoon bestaan.
Tijdens graafwerkzaamheden op een bouwterrein wordt er een duistere ontdekking gedaan.
Opeens is het gedaan met de rust in het dorpje en komt er heel wat los uit het verleden. PJ is erg blij met deze ontwikkelingen en krijgt weer zin in zijn werk. Hij zet alles op alles om het geheim op te lossen.

Bewaring is het debuut van de Ierse acteur, komiek en presentator Graham Norton. Het boek is met de nodige humor geschreven en leest daarom ook erg vermakelijk. Je leert de karakters goed kennen in de diverse hoofdstukken en zoals het een goede whodunit betaamt blijft het lang raden naar hoe het nu precies zit. Iedereen doet er ook van alles aan om niet verdacht te lijken of een ander verdacht te maken.

Tijdens het lezen zijn sommige stukken wel wat langdradig, maar dat komt meer omdat je als lezer graag wilt lezen hoe het afloopt. Verder leest het vlot met duidelijke, niet te lange, zinnen. Doordat er aardig wat zaken door elkaar heen lopen moet je wel bij de les blijven, maar dat is bij dit boek zeer zeker geen straf. Het boek is verdeeld in twee delen van beide veertien hoofdstukken.

Ben je een fan van Engelse detectives? Dan is dit boek zeker een aanrader.
En nu maar wachten op een volgend avontuur van agent PJ Collins.