Stel je eens voor: Je bent een verlegen meisje. Een meisje dat zich nergens durft te vertonen. Je gaat mensen uit de weg. Je krijgt al hartkloppingen als je er aan denkt om in het openbaar te moeten spreken? Een baantje aannemen, waarbij je menselijk contact hebt, is dat wel zo’n goed idee?
Aislyn is zo’n meisje. Haar beste vriendin Evie probeert haar een stap verder te krijgen, dus neemt ze een baantje in het zwembad aan. Maar ze weet nu al niet hoe ze haar eerste dag daar moet overleven. Haar broertje is doodziek, hij heeft taaislijmziekte. Via de dokter van haar broertje Sammy krijgt ze een bijzonder aanbod. Ze kan een dosis Charisma krijgen. Het is Genmanipulatie en mag officieel nog niet op mensen worden getest. Wil Aislyn van haar saaie leventje af? Ze besluit Charisma te nemen en de persoon te worden die altijd had willen zijn. Het werkt! Ze maakt steeds meer vrienden en is niet bang meer. Maar als ze dan om zich heenkijkt ziet ze dat andere personen ook drastische veranderingen hebben in hun gedrag………. En daarna wordt het van kwaad tot erger. Er worden mensen ziek en ze gaan dood. Is dit een nieuwe epidemie, die de mensheid kan uitroeien? Of heeft dit alles te maken met de Genmanipulatie? Er zijn voor en tegenstanders van Genmanipulatie en het begint uit de hand te lopen. Zijn Aislyn en haar geliefden nog wel veilig? En kunnen ze deze mensen nog redden?

Het begint echt als een roman. Ik noem het daarom ook een science fiction roman. De sf zit echt verderop in het boek. Maar deze sf is waarschijnlijk wel de toekomst. Wie weet waar ze nu al mee aan het testen zijn. Ik vrees dat dit soort dingen in de toekomst ook mogelijk zijn. Maar waar liggen we de grens van de menselijkheid?
Zou jij genetisch aan jezelf laten sleutelen om je populairder te maken?
De hoofdpersoon Aislyn doet me aan mijn vroegere zelf denken. Ik was ook verlegen en doodsbang in het openbaar voor paal te staan. Zou ik Charisma nemen? Nee, ik ben blij dat ik er zelf overheen ben gekomen, door het gewoon te doen. (met knikkende knieën, maar zo weet je dat het allemaal best meevalt). Ik snap dat je er aan onderdoor kunt gaan. Maar opgroeien is vallen en weer opstaan. Het maakt je tot wie je bent, alleen duurt het gewoon even langer!

De cover vind ik erg mooi. Al die witte konijntjes en een in het roze. Dat is de gemanipuleerde. Aangezien Aislyn gebruikt word als een proefkonijn is het perfect gekozen. De titel ook. Want Charisma dat krijgt ze. Zeker weten!

Het is een vlotte Young adult en ik had hem in een dag uit kunnen hebben, maar door de feestdagen werden het 2 dagen. Hij is echt snel uit en het hele verhaal zet je aan het denken. 4****