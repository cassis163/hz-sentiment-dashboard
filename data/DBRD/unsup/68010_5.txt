Koorts, dat is Deon Meyer op zijn allerbest, wat een fantastische verteller is hij in dit boek. Het is smullen van de manier waarop hij schrijft. Combineer dat met een verhaallijn die staat als een huis en je hebt een knaller van formaat. Een standaard thriller is Koorts in geen geval, het is een dystopisch verhaal, en wat voor een! Afgezien van de laatste honderd bladzijden niet eens erg spannend, maar het pakt je beet en laat je niet meer los. Personages die heel erg tot de verbeelding spreken, een bijzonder goed doordachte plot en een verrassing van jewelste op het eind van het boek. Koorts lezen op dit moment, waar het klimaat dankzij de klimaatspijbelaars een bijzonder hot item is, is haast te mooi om waar te zijn, zoveel parallellen met de ‘echte’ wereld zijn er. Bijzonder rake uitspraken in dit boek, zo wordt bijvoorbeeld de ‘oneindige domheid van de mens' genoemd, iets om over na te denken... Wow, dit is een boek dat me lang zal bijblijven, petje af voor Deon Meyer.