Cover

Een prachtige cover met een foto van een oor erop dat gehecht is met draad en nietjes, achter het oor zie je geronnen bloed, de huid heeft iets perkamentachtig. Naam van de auteur staat bovenop in knalrode letters en titel staat onderaan in een lichtbruine kleur. Deze cover is heel opzichtig en neem je zo ter hand. Ik geef deze cover een 9


Samenvatting van het verhaal

Na de Ripper zaak van vorige herfst heeft Georg Stadler’s chef Sobotta een reorganisatie gedaan en zit Hoofdinspecteur Stadler nu in een apart kantoor. Op een vrijdagochtend krijgt hij een bubbeltjesenvelop die aan hem geadresseerd is met daarin een gruwelijk iets. Hij begint allerlei instanties te bellen om meer te weten te komen.
Liz Montario woont momenteel in Engeland. Ze werkt nu in Liverpool en de verhuizing naar daar heeft haar goed gedaan, niemand is hier geïnteresseerd in haar verleden. Als onderzoek psycholoog moet ze getuigen in een rechtszaak in verband met een moordzaak op een zevenjarig meisje.
Birgit en haar nieuwe collega Miguel Rodríguez worden naar een plaats delict geroepen waar ze het verminkte lichaam vinden van een jonge man. Niet alleen is hij mishandeld maar de oren en de linker wijsvinger ontbreken.

Birgit leidt nu de vergadering van het moordteam, blijkt te gaan om een jongen die al enkele dagen vermist was. Als ze een match vinden in hun databank met deze moordzaak blijkt al vlug dat ze hier niet met iemand te maken hebben die een eerste moord heeft gepleegd.
Bij de jonge man vinden ze een stuk krantenpapier in de mond met de spreuk “Wie niet horen wil…”
Aangezien ze nu te maken hebben met een seriemoordenaar vragen ze een Britse expert en tot Stadler’s verrassing komt Liz Montario hen helpen om deze zaak zo spoedig mogelijk op te lossen. En haast is erbij want een nieuw slachtoffer wordt gevonden met wederom een spreekwoord. Kortom, hij pleegt zijn daden volgens een lijfspreuk! Als Stadler voor een tweede keer envelop krijgt begint het stilletjes tot hem door te dringen dat er misschien een verband is tussen hem en de moordenaar.

Conclusie

Dit boek telt 382 pagina’s en de hoofdstukken worden aangeduid door de datum en het tijdstip. Elk hoofdstuk wisselt af van personage en plaats. Doordat dit zo geschreven is kun je goed volgen door middel van de tijdlijn en weet je precies wie waar zich bevindt. Het boek begint op 7 augustus en is geschreven in een tijdspanne van een kleine maand waarin de zaken worden opgelost.
Er komt niet alleen deze moordzaak voor in het boek maar ook nog een verdwijning die te maken heeft met een psychische stoornis en dat nog veel voorkomt in het nieuws en gruwelijk is. Een ander thema wordt ook aangehaald en ligt ook gevoelig.
De relaties tussen de personages worden terug uitgediept. Zo hebben we de relatie tussen Liz en Georg, deze twee moeten terug met elkaar samenwerken of ze het nu willen of niet. En dan Birgit die zeven jaar met Stadler gewerkt heeft en het nu moet rooien met haar collega Miguel voor wie ze ook verschillende gevoelens heeft. We leren ook Stadler’s verleden kennen aan de hand van flashbacks en waar hij tot op de dag van vandaag nog mee worstelt maar waar hij ook veel heeft uit geleerd. Liz blijft ook niet gespaard met wat er zich aan de andere kant van de Noordzee afspeelt.


Beoordeling

Dit is een boek dat je vanaf het begin in je greep heeft. Heel korte maar krachtige hoofdstukken die soms eindigen waarin de spanning heel hoog is. Zeer goed en vlot beschreven en de auteur gaat ook geen gruwelijk detail uit de weg.
Je wordt meegenomen in een rollercoaster van emoties met elk personage en elke verhaallijn en het boek heeft een prachtig plot met wendingen die je niet ziet aankomen.
Karen Sander’s eerste thriller “De Vrouwenhater” vond ik ook al zeer goed maar met deze breit ze er toch weer een mooi vervolg aan. Een boek met veel opschuddingen en vooral een hoog gehalte aan spanning. Ik heb wederom genoten van een boek van deze schrijfster en van mij mag vlug deel 3 verschijnen. Ik geef dit boek 4 sterren