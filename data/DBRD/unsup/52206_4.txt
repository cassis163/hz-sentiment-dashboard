Het voorjaar is weer aangebroken: de vogels fluiten iedere ochtend de wereld wakker en in de sloten en plassen zijn kikkers en padden actief. Het is een gekwaak van jewelste totdat de eitjes in de vorm van kikkerdril en paddenstrengen het water troebel maken. De volwassen kikkers en padden trekken weg en laten hun kroost aan hun lot over. Zo niet de vader van Julia. Hij neemt de opvoedtaak zeer serieus en zorgt voor zijn dochter, de hele dag, en ook ’s nachts. Dat dat geen eenvoudige opgave is, zie je al op het omslag van dit prentenboek. David Ezra Stein treft uitstekend de enigszins hopeloze blik van Pa, die geen raad weet met zijn – ietwat overactieve – dochter.  

Ergens in een vijver ligt de breedbekkikker prachtig te zingen. Hij zwemt de hele vijver door en prijst zijn dochter, die trots roept: ‘Kijk, Pa!’. Julia is dol op hem en doet alles wat haar vader doet: zwemmen, springen, kwaken. Maar Pa is gewend om in ieder geval ’s nachts zijn rust te pakken en het bevalt hem niks dat Julia op zijn blad wil overnachten. Zoals ieder kikkervisje krijgt ook Julia op een dag poten. En jawel hoor, Pa wordt gebruikt als trampoline. En als Julia leert kwaken wordt het Pa na een dag samen galmen toch wel een beetje te veel. De opgroeiende Julia maakt indruk als ze met haar enorme tong een insect vangt. Het zal bij menig kleuter tot de verbeelding spreken. Maar en passant komen ook de ontwikkelstadia van de kikker aan de orde. Een toegevoegde waarde in dit prentenboek, geschikt voor nieuwsgierige – al dan niet springerige – kinderen vanaf een jaar of drie.  

Heel herkenbaar in dit boek zijn de gemengde gevoelens van trots en wanhoop die ouders voelen voor hun kind. Julia ontdekt de wereld en haar eigen mogelijkheden, maar houdt daarbij uiteraard geen rekening met de behoefte aan rust van haar vader. Haar ongebreidelde energie wordt Pa zo nu en dan een beetje te veel. De gezichtsuitdrukkingen van Pa zijn goed getroffen.  

In een losse, zwierige stijl die doet denken aan Quentin Blake, vaste illustrator van Roald Dahl, (De Reuzenkrokodil, De Heksen) schildert hij de kikkers in hun leefomgeving. In tinten groen en blauw en stevige zwart omlijnde figuren tekent Stein de boven- en onderwaterwereld. Stein werkte achtereenvolgens als reclametekenaar, poppenmaker, interieurillustrator en cartoonist. Vooral dat laatste is in zijn illustraties terug te zien. In 2006 verscheen zijn eerste prentenboek: Cowboy Ned & Andy, daarna volgde nog een tiental, maar Tad and Dad is zijn eerste prentenboek dat in het Nederlands is vertaald. Stein woont in New York met zijn gezin.