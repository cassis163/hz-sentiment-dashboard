‘Nachtschade’ vertelt het verhaal van Carmen. Carmen is een jonge succesvolle journaliste die de band met haar zus Irene probeert te versterken. Op het eerste gezicht lijken Carmen en Irene weer dichter tot elkaar te komen, maar dat verandert rigoureus wanneer zakenman Ivan in hun leven opduikt.

“Irene had nog steeds niets gezegd. Ze trok in een fractie van een seconde haar hand terug. Het leek alsof ze zich van hem wilde distantiëren. Carmen bekeek het tafereel en een ongemakkelijk gevoel bekroop haar. ‘Kennen jullie elkaar?’ vroeg Carmen nog een keer op de man af.”

Als Ivan en haar zus plotseling spoorloos verdwijnen, gaat Carmen op onderzoek uit.
Ze raakt verstrikt in een crimineel netwerk dat ooit begon met de moord op een Servische politicus waarna diens vrouw en zoontje naar Nederland vluchtten. In haar zoektocht naar de waarheid ontdekt Carmen dat de psychologische strijd tussen haar en Irene een lange familiegeschiedenis met zich meedraagt.

“Uitgeput van de lange reis streek Jalena met haar zoon op een bankje neer. De temperatuur was rond de twintig graden en het had de laatste dagen veel geregend. Dit klimaat was veel beter dan de hitte in Sarajevo, al deerde Jalena het weer eigenlijk niet. Ze was opgelucht dat ze het tot zover hadden gehaald, maar de vreugde die ze gehoopt had te voelen was desondanks ver te zoeken. Ze voelde zich eerder leeg en hulpeloos.”

Een parel van een debuut van Van der Bijl! Werkelijk alles klopt aan dit ingenieuze verhaal. De opbouw is kundig, de tijdswisselingen tussen heden en verleden zijn boeiend en de spanningsboog is fijn.

“Met trillende hand deed ze deur verder open. Het zwarte gat van de kelder doemde voor haar op. Het was er net zo duister als in haar ziel. Ze zette een voet op de eerste trede. Even aarzelde ze om verder te gaan, maar ze voelde dat ze de confrontatie aan moest gaan om verder te kunnen met haar leven. Alleen zijzelf kon het duister verjagen en het daglicht tegemoet treden.”

Van der Bijl hanteert bovendien een vlotte schrijfstijl en haar toepassing van de Nederlandse taal is zeer verzorgd. De personages zijn stuk voor stuk goed uitgewerkt. Vaak is het zo dat dat uitsluitend gezegd kan worden over de hoofdpersonages, maar Van der Bijl ziet kans om ook de bijrollen boeiend te karakteriseren.

Over de auteur
Angelique van der Bijl (1982) woont in Geertruidenberg en werkt als Business Analist. Haar thrillerdebuut ‘Nachtschade’ heeft zij geschreven tijdens de cursus Creatief Schrijven die zij volgt bij journaliste en schrijfster Esther Kreukniet. Na het insturen van een fragment wordt ze geselecteerd om de cursus ‘Literair Debuteren’ bij het agentschap Sebes & Bisseling Literary Agency te volgen waarna zij de laatste hand legt aan haar thrillerdebuut ‘Nachtschade’.

De uitvoering
Uitgeverij Ellessy
Paperback
ISBN10 9086603327
ISBN13 9789086603329

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en marketing, tekstschrijver, literair agent, boekrecensent en boekmarketeer.
http://ht-c-communicatie.nl