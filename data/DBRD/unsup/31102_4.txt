Als een taxibusje met daarin zes Britse reisagenten zich in de gevel van de Deutsche Bank in Antwerpen boort, wordt al snel gedacht dat dit een aanslag is van Tsjetsjenen. Onderzoek wijst echter uit dat de chauffeur vergiftigd is en wordt de zaak aan commissaris Liese Meerhout en haar team toegewezen. Vlak na het ongeval worden een commissaris van de politie en een rechter omgebracht. Ook op Liese wordt een aanslag gepleegd. Ze overleeft het en omdat voor haar leven gevreesd wordt, woont ze tijdelijk op een schuiladres. Ondertussen gaat ze wel door met het onderzoek naar de moorden. Aanvankelijk lijkt ze op een dood spoor te zitten, maar stukje bij beetje lukt het haar en haar team toch om de puzzel steeds meer op te lossen.

Toni Coppers is een Vlaams auteur die vooral bekend is van zijn Liese Meerhout-thrillers. Zijn eerste boek met haar personage was Niets is ooit. De Vleermuismoorden is alweer zijn negende in deze serie. Eind februari 2016 verschijnt het tiende boek en het ziet er voorlopig nog niet naar uit dat dit de laatste Liese Meerhout zal zijn. Begin 2015 zijn de opnamen gestart van de 13-delige serie 'Coppers', ontleend aan het personage Liese Meerhout.

Aan de personages is niet te merken dat De vleermuismoorden de negende in de reeks is. Deze personages worden in dit boek voldoende tot goed uitgewerkt zodat je weet wat hun relatie tot elkaar is, maar ook hoe ze zelf in het leven staan. Als het nodig is, geeft Coppers een korte en goede uitleg over hun omstandigheden in de eerdere boeken. Daardoor heb je absoluut niet het gevoel iets te missen.

De eerste hoofdstukken in De vleermuismoorden zorgen meteen al voor een aantal vragen. Want wat heeft een man die een escort heeft besteld met de aanslag, die op dat moment toch wel verrassend was, te maken? Wie heeft de aanslag gepleegd en wat is de reden daarvan? Dit begin is er wel debet aan dat je al meteen in het verhaal zit en dat je wilt weten wat zich afgespeeld heeft en eventueel nog gaat afspelen. In de loop van het verhaal word je na de moorden op de politiecommissaris en de rechter zelfs nog nieuwsgieriger. Hebben ze met elkaar te maken of zijn het losstaande gebeurtenissen?

In deze politiethriller worden alle vragen op een dusdanige manier beantwoord dat je je als het ware betrokken voelt bij het onderzoek en de personages. Coppers' prettige schrijfstijl, die vanaf het begin vloeiend en realistisch is, heeft daar zeker invloed op. Een steeds meer oplopende spanning, die in de uiteindelijke ontknoping zijn climax heeft, zorgt ervoor dat het boek boeiend blijft. De diverse verrassende wendingen moeten daarbij niet vergeten worden.

De vleermuismoorden is een echte whodunit, hoewel je in de loop van het verhaal wel ziet aankomen hoe de vork enigszins in de steel zit. Desondanks is dit een Liese Meerhout-thriller van formaat. En door het vleugje tragiek dat in de ontknoping verwerkt is, kun je wellicht een beetje begrip opbrengen voor de man in het landhuis.