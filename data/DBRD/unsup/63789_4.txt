Paradijsoffer
Frederika Bergman is na de laatste dramatische zaak (Engelbewaarders) bij de politie vertrokken en werkt nu bij het Ministerie aan een uitwijzingszaak van Zakaria Khelifi.
Dan blijkt een vliegtuig gekaapt te zijn en er zijn twee geheel verschillende eisen gesteld; een ervan is dat het besluit om Zakaria uit te wijzen teruggedraaid moet worden.
Door de kaping en het feit dat de zoon van commissaris Alex Recht de tweede piloot van het gekaapte vliegtuig is, gaan Frederika en Alex samen hard aan het werk om de zaak op te lossen. Wie zit er achter deze kaping en houdt het nu wel of geen verband met de vier bommeldingen van de dag ervoor? Ze werken samen met de lokale veiligheidsdienst, maar ook met personen en instanties in de Verenigde Staten, waar het vliegtuig moet gaan landen.
De eisen van de kapers moeten ingewilligd zijn voordat het vliegtuig kan landen, dus er is beperkte tijd. Als lezer ga je, hoe meer het verhaal vordert, zelf ook de tijdsdruk voelen. Dat is op zichzelf al een knap staaltje schrijfwerk. Het bijzondere personage van Eden Lundell, hoogste chef bij de antiterrorisme eenheid bij de nationale veiligheidsdienst, mag voor mij nog wel terugkeren in een volgend boek.
Dit boek is wellicht anders dan de vorige drie titels, maar zeker niet minder. Bovendien licht Ohlsson in haar nawoord ook nog toe waarom ze tot deze keuze is gekomen: zeer lezenswaardig.
Een boek dat je, als je eenmaal de laatste pagina’s hebt gelezen, nog eens wilt herlezen – met de kennis van het hele verhaal. Ik vind Engelbewaarders nog steeds de beste van de vier titels, maar dit verhaal is zeker de moeite meer dan waard. Ik zou wel de vorige drie delen eerst lezen; dat maakt veel persoonlijke informatie rond de hoofdperonen toch begrijpelijker.
Vier sterren.