Ben je een jongen of een meisje tussen de negen en twaalf jaar? Is mode jouw leven? Droom je ervan om net zo beroemd te worden als Olcay Gulsen, Jan Taminiau en Viktor & Rolf? Dan is Fashion Academy- Flamenco meets flowerpower van Simone Arts hét boek voor jou!

Op de Fashion Academy draaien alle lessen om mode, mode en nog eens mode. Directrice Donna Sofia wil maar één ding: dat haar leerlingen de allerbeste ontwerpers worden van de hele wereld. Samen met conciërge meneer Pannekoek, meester Musch en juffrouw Tuitel runt ze de eerste Fashion Academy van het land. Leerlingen staan te dringen om zich aan te melden. Maar voordat hun droom werkelijkheid wordt, krijgen ze eerst een intakegesprek. Donna Sofia laat alleen de beste leerlingen op haar school toe: kinderen met style, talent en 100% inzet!

In dit eerste deel volgen we Parel en Falk. Falks vader repareert kleding. Helaas verdient hij met het herstellen van scheuren en gaten niet genoeg om de peperdure opleiding van zijn zoon te betalen, maar gelukkig krijgt Falk een beurs. Falk heeft al veel geleerd van zijn vader en dat is best fijn. Parel heeft wel 50.000 volgers op haar modevlog en is helemaal op de hoogte van de allernieuwste trends. Helaas heeft ze twee linkerhanden, wat op de Fashion Academy niet zo handig is.

Vanaf nu kun je in de boekhandel ook voor een een winter, -voorjaar, -zomer- en najaarscollectie terecht. De serie van Simone Arts bestaat namelijk uit vier delen. In dit boek werken de kinderen met het thema ‘Flamenco meets flowerpower’. Het semester wordt afgesloten met een heuse modeshow. Gelukkig ligt de najaarscollectie ook al in de boekwinkels. Op 15 augustus verscheen Sports meets safari. In dit deel staan twee andere kinderen centraal.

Ondanks dat de boeken van ‘Fashion Academy’ een hip uiterlijk hebben en over de allerlaatste mode gaan, doen zij ook denken aan de ouderwetse kostschoolboekjes. De Fashion Academy is ook een kostschool, compleet met strenge directrice, saaie schooluniformen en strenge regeltjes.

Net als bij kleding is het voor een boek belangrijk dat het opvalt in de collectie. Gelukkig springt de Fashion Academy er echt uit. Dit is te danken aan de illustraties van tante Beun. Nu verwacht je misschien bij dit boek een aandachttrekkende, moderne, drukke cover vol schreeuwende kleuren. Maar dan heb je het mis. De cover heeft een oudroze kleur en toont een mysterieuze paspop, een gitaar, bloemen en een stel grote cowboylaarzen. Daar wil je natuurlijk meer van weten. Wanneer je het boek openslaat ben je gelijk verkocht! Het boek staat bomvol met de leukste zwart-wit-roze tekeningen. Wanneer meneer Musch tante Beuns tekeningen moet beoordelen geeft hij haar vast een dikke tien. Pas trouwens wel op wanneer je door het boek bladert. Tante Beun heeft flink met de kopspelden van juffrouw Tuitel gestrooid. Elk hoofdstuk- en paginanummer is doorboord met één van haar roze kopspelden.

Het boek ziet er overigens erg goed verzorgd uit. Het lettertype leest prettig en de verhouding tussen tekst en illustraties is ook goed. Het papier is glanzend en stevig, zodat je het boek aan al je modevrienden uit kunt lenen zonder dat je het beschadigd terugkrijgt. Aan het begin van het boek worden de schrijfster, de illustrator en alle hoofdrolspelers netjes voorgesteld en achterin staat een vooruitblik naar het volgende deel. De schrijfster lijkt overal aan te hebben gedacht. Of toch niet helemaal. Het logo van de Nederlandse Kinderjury 2017 ontbreekt. Als alle jongens en meisjes die liever met kleding bezig zijn dan met lezen volgend jaar allemaal besluiten te gaan stemmen, dan zou dit boek nog wel eens hoog kunnen eindigen. Dus uitgeverij Holland, vergeet in de tweede druk het Kinderjurylogo niet vast te spelden op de eerste pagina!