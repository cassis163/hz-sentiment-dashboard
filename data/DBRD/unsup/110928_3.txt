Aangezien er al heel wat recensies over dit boek geschreven werden, zal ik het kort houden.
Om geen spoilers weg te geven, ga ik niet op de verhaallijnen in.

Het boek kwam naar mijn mening maar traag op gang. Het duurde even voor ik in het verhaal zat en ik had in het begin dan ook het gevoel om, net als het hoofdpersonage Rachel, op een boemeltrein te zitten.
Toch bleef ik verder lezen.
Enerzijds omdat ik benieuwd was naar de verdere uitwerking van het plot, zodat ik zelf kon begrijpen waarom de meningen over dit boek zo erg uiteenlopen.
Anderzijds omdat ik de opbouw best intrigerend vond: het verhaal wordt op een dagboekachtige manier (telkens met vermelding van datum en dagdeel) verteld vanuit het standpunt van 3 vrouwen. Dit maakt het verhaal afwisselend en zorgt ervoor dat je de situatie vanuit verschillende visies toegelicht krijgt.
Het wisselende vertelperspectief gecombineerd met de tijdssprongen maakten het in het begin een beetje verwarrend. Eens ik hieraan echter gewend was, begon de trein op volle snelheid te rijden en kreeg ik het gevoel op de TGV overgestapt te zijn.

Deze thriller kent geen echt spannende gebeurtenissen en moet het dus vooral hebben van de spanning die opgebouwd wordt door het psychologische aspect toe te lichten.
Op een gegeven moment dacht ik te weten hoe het verhaal in elkaar stak en één welbepaald zinnetje heeft mijn vermoeden alleen maar versterkt. Achteraf bleek ik het inderdaad bij het rechte eind te hebben. Hoewel het verhaal dus wat voorspelbaar was, heb ik toch nog genoten van de spannende opbouw.
De personages wisten geen van allen sympathie op te wekken, waardoor ik mij niet echt betrokken voelde. Echt storend was dit niet, maar het heeft wel tot gevolg dat het verhaal ook niet echt beklijft.

Ben je op zoek naar een tussendoortje, weet je voldoende volharding aan de dag te leggen om in de leesflow te komen en hou je van psychologische thrillers?
Stap dan samen met “Het meisje in de trein” en laat je vervoeren.
Of je dit laatste letterlijk of figuurlijk opvat, dat laat ik volledig aan jou over ;-)