'When one is in love, one always begins by deceiving one’e self, and one always ends by deceiving others. That is what the world calls a romance.' - Oscar Wilde
Need to know is het debuut van Karen Cleveland en heeft de potentie om de hype van 2018 te worden. De filmrechten zijn verkocht en het boek komt in meer dan twintig landen uit.
Vivian werkt bij de CIA en is al tien jaar gelukkig getrouwd met Matt. Samen hebben ze vier jonge kinderen. Matt is een toegewijde vader en echtgenoot. Vivian is goed in haar werk maar worstelt zoals elke jonge moeder tussen de keuzes: meer tijd doorbrengen met haar kinderen of een succesvolle carrière.
Als contraspionage-analist heeft Vivian een algoritme ontwikkeld om Russische geheimagenten te ontmaskeren die lange tijd inactief zijn geweest en die als gewone burgers in de Amerikaanse samenleving geïntegreerd zijn. Ze weet toegang te krijgen tot een Russische computer. Wanneer ze in een geheim dossier rondsnuffelt, krijgt ze de schrik van haar leven als ze ontdekt dat Matt een Russische spion blijkt te zijn.
Vivian weet niet meer wat ze moet geloven. Matt doet zijn uiterste best Vivian te overtuigen van zijn liefde voor haar en de kinderen. Kan ze hem nog vertrouwen? Bestaat de Matt die zij kende wel echt? Blijft ze loyaal aan haar gezin of aan haar vaderland? Om haar gezin te beschermen werkt Vivian zich flink in de nesten. Ze heeft alles over voor haar kinderen. Maar de Russen zijn goed, erg goed…
Need to know heeft alle ingrediënten van een thriller: spanning, onverwachte plotwendingen, cliffhangers en snelheid in het verhaal. Meteen al in het eerste hoofdstuk word je in het verhaal getrokken. Je wilt door blijven lezen om erachter te komen hoe dit boek afloopt. Het boek zit vol verrassingen, tot en met de laatste pagina. Dan is de verrassing compleet.
Het boek zit niet vol met ingewikkelde CIA-onderzoeken, harde acties, schietpartijen en achtervolgingen die het spannend maken. Het is de continue psychologische spanning die onder de huid kruipt. Het gaat over vertrouwen en verraad, over loyaal zijn aan je gezin of aan je vaderland. Welke keuze zou jij maken?
Door flashbacks komt de lezer te weten wat er zich in het verleden tussen Matt en Vivian heeft afgespeeld. Duidelijk wordt hoe ze elkaar ontmoet hebben, hoe het kwam dat Vivian Matts ouders nooit ontmoet heeft voor hun huwelijk en over Matts pogingen zijn gezin te beschermen. De wisselingen tussen het verleden en heden zijn duidelijk.
Cleveland vertelt het verhaal vanuit het perspectief van Vivian door gebruik te maken van een ik-figuur. Mede hierdoor is zij een goed uitgewerkt personage. We volgen haar gedachten, haar twijfel, haar angsten en haar worsteling tussen de keuzes trouw te blijven aan haar gezin of aan haar vaderland. De lezer krijgt veel minder mee vanuit het perspectief van Matt.
Clevelands schrijfstijl is prettig. Haar taalgebruik is gemakkelijk en vlot leesbaar. De plot is verrassend en origineel, maar niet ingenieus. Het verhaal is geloofwaardig maar je kunt je afvragen of Vivian als CIA-analist de signalen van Matt niet meteen had moeten oppikken. Karen Cleveland heeft zelf acht jaar lang als CIA-analist gewerkt. Wellicht zijn haar beschrijvingen van bijvoorbeeld de beveiligingsprocedures bij de CIA waarheidsgetrouw.
Need to know is een psychologische thriller die zeker bij vrouwen in de smaak zal vallen. Het is een originele spionagethriller met een verrassend plot.