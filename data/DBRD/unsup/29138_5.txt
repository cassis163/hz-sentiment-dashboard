Op het eerste gezicht zou je kunnen denken dat de hoofdpersoon een (voet)tocht naar een heilige plaats zal maken, maar niets is minder waar. Ik ben Pelgrim is een uiterst nauwkeurig opgezet verhaal waarin een geheim agent met een vreselijke tegenstrijdigheid geconfronteerd wordt. Het door hem geschreven boek over forensisch onderzoek wordt aangetroffen bij het stoffelijk overschot van een gruwelijk verminkte vrouw. Wie zit er achter deze gruwelijke daad, wat is zijn/haar motief en is de moordenaar de politie dit keer te slim af door letterlijk volgens het boekje te werk te gaan? De grote zoektocht via soms minuscuul kleine aanwijzingen begint. Maak je borst maar vast nat.

In het boek spelen verschillende verhaallijnen, die bij afloop allemaal prachtig mooi uitgewerkt zijn. Overal is aan gedacht. Het knappe van dit boek is dat het een hoge dosis spanning bevat, maar daarnaast ook veel elementen van humor in zich heeft. De personages zijn erg goed uitgewerkt en de plot is uitstekend. Heel even, maar ook echt maar heel even gaat het verhaal zelfs de avonturen van 007 te boven. Net op het moment dat je denkt dat het té ver gaat, corrigeert de auteur zich en pakt het zeer geloofwaardige verhaal weer prima op. De schrijfstijl is zeer prettig en hetzelfde geldt voor het leesplezier. De hoofdstukken zijn overzichtelijk en zeker niet té dik. Knap is dat Terry Hayes aan het einde van zijn hoofdstukken geregeld een zin weet te zetten, waardoor je haast gedwongen wordt door te lezen. Je wilt gewoon weten hoe het zit, want steeds als je denkt het door te hebben De honger van de lezer om te weten hoe het afloopt en hoe het allemaal in elkaar zit wordt meerdere malen geprikkeld.

Het zal een kwestie van tijd zijn totdat dit fantastische verhaal op het witte doek te zien zal zijn. Liefhebbers van de films en boeken van o.a. Robert Ludlum (Jason Bourne) en Ian Fleming (James Bond) zullen hun vingers aflikken. Ik ben Pelgrim is een fantastische thriller waar waarschijnlijk iedere liefhebber van dit genre van zal genieten. Het is de dikke 5 sterren in ieder geval meer dan waard!