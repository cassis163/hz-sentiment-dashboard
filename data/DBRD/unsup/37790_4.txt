Als lid van de Kernjury voor de NS Publieksprijs heb ik eind vorige maand o.a. dit boek ontvangen om te lezen.

Dit boek is een behoorlijk dikke pil vergeleken met de meeste andere genomineerde boeken, maar het is wel erg interessant. Het neemt je aan de hand van "Jan Six" mee door de geschiedenis en langs belangrijke figuren uit de tijd van deze Sixen. Amsterdam speelt een zeer grote rol in dit boek en ik vermoed dat als ik Amsterdam minder goed zou kennen, dit boek mij veel minder zou aanspreken. Maar dankzij dit boek weet ik bijvoorbeeld ook dat "mijn" provincie, Zeeland, nooit de vrede met Spanje heeft ondertekend terwijl de rest van de Republiek dat in 1648 wel deed. Toch bijzonder, zo'n feitje tussendoor.

Wat ik wel jammer vond, was dat, omdat ik dit boek voor de NS Publieksprijs moest lezen, ik flink moest doorlezen. Een boek als dit komt voor mij beter tot zijn recht als ik zo nu en dan een stuk lees en de tijd heb om alles te laten bezinken. En dan zou ik naast een boek als dit een "makkelijk" boek lezen. Daar had ik nu helaas de tijd niet voor, dus ik denk dat ik dit boek nog maar eens moet herlezen zodra de andere boeken ook uit zijn, want Geert Mak heeft duidelijk heel veel interessante zaken in dit boek verwerkt en aangezien mijn kennis over de Nederlandse geschiedenis niet zo heel erg goed ontwikkeld is, kan het geen kwaad als ik wat meer kennis uit dit boek zou halen.

Ik twijfel nog of dit boek mijn stem krijgt voor de NS Publieksprijs. Ik vind het heel interessant, maar dit is wel een boek waar ik mijn aandacht echt bij moet houden en dat ik dus minder makkelijk lees na een dag werken, als ik al wat moe ben.

Als jij zelf ook wilt stemmen op jouw favoriete boek, dat kan nog tot en met 22 november 2017. Als je stemt, maak je ook nog eens kans op een jaar lang gratis boeken en een jaar vrij reizen met de trein!