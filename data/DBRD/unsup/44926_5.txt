Rascha Peper (schrijversnaam van Jenneke Strijland) is helaas in 2013 op 64 jarige leeftijd aan alvleesklierkanker overleden. Daarmee is een groot talent heengegaan want Rascha Peper was een geweldig auteur. Goed, geen een schrijver is perfect en er valt altijd wel wat op boeken aan te merken, maar Rascha Peper was een echte verhalenvertelster die met een paar pennestreken sfeer kon creeÃ«ren. Verhalen zijn haar dan ook op het lijf geschreven want ze heeft niet veel ruimte nodig om een persoon of een gebeurtenis beeldend neer te zetten.

De bundel "Een Siciliaanse Lekkernij" is een verzameling van haar 10 beste verhalen uit verschillende periodes. De thema's in de verhalen zijn onder andere passie, obsessie, eenzaamheid en verlangen. Na ieder verhaal had ik even tijd nodig voor ik het volgende kon gaan lezen. Haar verhalen werken bij mij nog een tijdje door. Het is als het drinken van een goede wijn. Tijdens het drinken komen er al smaken vrij, maar in de nasmaak proef je nog van alles. Een aanrader. Rascha Peper verdient het om gelezen te worden en deze verhalen verdienen het zeker.

Gelukkig heb ik nog niet alles van haar gelezen en zal, tijdens mijn Nederlandbezoeken, proberen om meer van haar werk te vergaren om er mondjesmaat van te gaan genieten.