snel en vermakelijk. Met name voor de vrouwelijke lezer een heerlijke thriller.,
Als je Genadeloos vervolgd slechts afgaande op de cover zou moeten kopen, zou het waarschijnlijk in de winkel blijven liggen. Het is niet vaak voorgekomen dat een cover zo in negatieve zin opvalt. Een vage achtergrondillustratie met niet passende lettertypes, erg chaotisch en in slechte kleuren. Gelukkig is dit de cover maar, waardoor het verhaal alleen maar kan meevallen. En dat doet het zeker
Abbie DiAngelo, chef van een toprestaurant in New Jersey, zorgt na haar scheiding voor haar zoontje Ben. Alles lijkt op rolletjes te lopen, tot haar stiefbroer plotseling opduikt. Hij heeft bepaalde informatie die Abbies zieke moeder in grote problemen kan brengen. Abbie wordt onder druk gezet, bedreigd en gechanteerd. Als ze besluit toe te geven en het geld wil gaan overhandigen, komt haar stiefbroer nooit op de afgesproken plek aan.
Hij blijkt vermoord te zijn. Als Abbie hierdoor denkt van alles af te zijn, heeft ze het helemaal mis. De intrigerende politieman John Ryan merkt al snel dat Abbie bepaalde dingen voor hem verborgen houdt. Maar hij beseft ook dat het leven van Abbie gevaar loopt, omdat de moordenaar van haar stiefbroer het waarschijnlijk niet bij een slachtoffer zal laten.
De snelheid waarmee het verhaal voorbij raast is knap. Hoewel sommige van de karakterlijnen redelijk clichématig zijn (charmante politieman Ryan valt voor het kwetsbare slachtoffer), wordt je er toch door geboeid. Abbie is een krachtig en interessant hoofdpersoon met veel mogelijkheden. Ze zou bijzonder geschikt zijn als hoofdpersoon in een serie.
Het lukt Christiane Heggan om de lezer tot het einde toe in onwetendheid te laten omtrent de ontknoping. Telkens zijn er meerdere daders met verschillende motieven aan te wijzen. Tot op het laatste moment staat alles open, en net als je denkt de echte dader te hebben ontmaskerd, neemt het verhaal een andere wending en is de uitkomst toch  nog verassend.
Genadeloos Vervolgd is spannend, snel en vermakelijk. Uiteraard wordt ook de romantiek niet vergeten. Met name voor de vrouwelijke lezer een heerlijke thriller.
In de boeken van Christiane Heggan spelen onafhankelijke vrouwen de hoofdrol, tot haar vaste lezerskern behoren dan ook veel vrouwen. Heggan komt oorspronkelijk uit Frankrijk en verhuisde met haar Amerikaanse man naar New Jersey. Ze had oorspronkelijk geen baan en sprak nauwelijks Engels. Om toch wat nuttigs te doen besloot ze een schrijfcursus te gaan doen, en met succes. Inmiddels heeft zij 13 boeken op haar naam staan en is ze een New York Times Bestseller auteur.