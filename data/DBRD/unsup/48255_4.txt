Let op, mogelijke spoilers in de reactie hieronder!

'Het grote huis' is niet een boek wat je in één ruk uitleest. De chronologische volgorde ontbreekt en in plaats daarvan krijgen we fragmenten uit verschillende levens te lezen welke de lezer zelf aan elkaar dient te knopen. Ik vond dit heel kunstig gedaan maar verwachtte wel aan het einde het totale plaatje te kunnen begrijpen maar helaas was dat niet het geval. Nadat ik het boek had dichtgedaan bleef ik nog steeds met vragen zitten. Hoe is Lotte aan het bureau te komen; van wie heeft zij dit gekregen? Wat is de achtergrond hiervan want hoe komt dat bureau dan eerst bij vader Weisz terecht?
Ook pretendeer ik niet het gehele verhaal te begrijpen. De joodse achtergrond/religie/gebruiken/legenden zijn mij niet heel bekend en ik heb het gevoel dat door het gebrek aan deze kennis ik dit boek op een bepaald niveau niet kan doorgronden.
Wat overeind blijft is natuurlijk de vertelkracht van Krauss, zij kan het leven van de personages zo eigen en mooi weergeven. Ik houd ook heel erg van dat unheimische en zoekende, datgeen wat de personages zo eenzelvig maakt (bij gebrek aan een beter woord).
Voor mij heeft echter 'Het grote huis' het niet gehaald bij 'De geschiedenis van de liefde' maar het heeft mij zeker wel kunnen bekoren.