Boy 21 van Matyhew Quick.
Dit boek is bedoeld voor young adults en een recensie is vanuit dat perspectief geschreven, wat niet wil zeggen dat volwassenen het geen boeiend verhaal zouden vinden.
Zoals de cover al doet vermoeden gaat het over een donker gekleurde jongeman en er zijn elementen van Basketbal en ruimtevaart zichtbaar, onderwerpen die de doelgroep vast aan zullen spreken. Het verhaal speelt zich af in Bellmont en voornamelijk in en bij de lokale High School, meer specifiek rondom het basketbalteam dat deze school rijk is. Bovendien blijkt Bellmont een soort Ierse kolonie te zijn waar de Ierse maffia de lakens uitdeelt.
Finley, een van de hoofdpersonen is een fanatiek beoefenaar van deze sport en op enig moment komt hij in contact met het meisje Erin, dat bij hem op school zit, die een waar basketbal talent is. Hij leidt een redelijk normaal leven totdat zijn coach hem vraagt om een nieuwe jongen, die een traumatische ervaring heeft gehad en daardoor erg in zichzelf gekeerd is, op sleeptouw te nemen. Dan begint een nogal geheimzinnig verhaal rond deze jongen, Russ, die zichzelf Boy 21 noemt en die claimt dat hij niet van deze planeet afkomstig is.
Er ontwikkelt zich een bijzondere vriendschap tussen Finley en Russ, waar Erin ook meespeelt maar niet deelt in het geheim van Boy 21.
Dan gebeuren er vreemde dingen, die Finley langzamerhand ontdekt en die betrekking hebben op zijn vader, zijn opa die aan een rolstoel gekluisterd is omdat hij beide benen mist, de familie van Erin en natuurlijk de vreemde Boy 21. Het verhaal neemt op het eind een dramatische wending die het hele leven van Finley en Erin op zijn kop zetten.
Het is een vlot geschreven boek dat zich makkelijk laat lezen en dat de lezer tot het eind toe weet te boeien.

Rob Verheggen