Dierenartsassistente Marjon van Brienen leeft een gelijkmatig leven samen met haar 3,5 jarige dochter Carice. De vader Philippe heeft Marjon ontmoet tijdens een feestje in Amsterdam. Philippe is een vreemde vogel en laat weinig van zijn verleden los. De ontmoeting met Philippe viel tegelijk samen met een afspraak voor kunstmatige inseminatie. Marjon beweert dat Philippe de echte vader van Carice is. Philippe wil het kind niet erkennen, geen financiele bijdrage leveren en geen omgangsregeling afspreken. Toch blijft hij af en toe langskomen om met Carice te spelen en leuke uitstapjes te maken. Goede vrienden Lindy en Henk Jan bieden hulp waar nodig en een luisterend oor voor Marjon. De band met haar veel oudere broer Joost en schoonzuster Vera is niet heel hecht maar wel goed te noemen.

Op woensdag 12 februari komt er eind aan het gezapige leven van Marjon. De angst bekruipt Marjon als Philippe Carice niet terugbrengt op het afgesproken tijdstip na een familiebezoek. De grootste nachtmerrie van elke ouder begint. Marjon start een nasporing en ontdekt de eerste, van de zovele leugens van Philippe. Alle alarmbellen gaan rinkelen en met behulp van Joost, Lindy en Henk Jan wordt de politie ingeschakeld. Een grootscheepse zoektocht onder leiding van de familierechercheurs Danique en Oscar wordt onmiddellijk gestart. Een Amber Alert wordt afgegeven, berichten geplaatst op social media en op alle landelijke nieuwszenders is de verdwijning van Carice en Philippe het onderwerp van de dag.

Radeloos, geamputeerd, ontoombaar verdrietig voelt Marjon zich. Ze wil maar één ding haar dochter, haar eigen bloed, veilig thuis krijgen. Ze verliest zich in haarzelf en zoekt naar antwoorden.

Als op een dag ook Lindy niet meer terugkomt kan Marjon de scheidslijn tussen waan en werkelijkheid niet meer onderscheiden. Heeft Lindy een aandeel in de verdwijning van Carice? Wie is er nog te vertrouwen?
Toch blijft ze geloof houden dat haar dochter leeft mede gesteund door de woorden van haar schoonzus Vera die beweert spirituele gaven te hebben. Uit onverwachte hoek komt het bevrijdende antwoord.

Voorbedacht is opgedeeld in korte, makkelijk leesbare hoofdstukken. De eerste hoofdstukken vertellen het verhaal vanuit het perspectief van Marjon. Aangenaam verrast werd ik doordat in hoofdstuk 39 de persoon Philippe begon te spreken. Dat gaf zo’n andere wending aan het verhaal. Vanaf toen was ik verk(n)ocht aan het verhaal, geen moment van verveling meer. Heel knap van Loes dat haar woorden de verbeelding voor zich kunnen laten spreken zonder teveel in detail te gaan.

Hoofdpersoon Marjon is zo goed neergezet; je voelt de snijdende pijn van het gemis van haar dochter. Philippe daarentegen is een van inborst helemaal geen verkeerde man; alleen een beetje vreemd. Voorbedacht is 383 pagina’s leesplezier met een heel pakkend einde, ik was erdoor geraakt.

Een driewieler en een roze shirtje in het laagstaande water sieren de cover. De cover geeft exact de sfeer van het boek weer; radeloosheid, machteloosheid, verdriet. Toch gloort er aan de horizon hoop. Het bekende Loes den Hollander beeldmerk op de rug en op de voorkant zorgen voor herkenbaarheid. Een 10!

Voorbedacht; alweer de achttiende thriller van schrijfkanon Loes den Hollander. Kenmerkend aan de boeken van Loes zijn actualiteiten uit het nieuws, welke als basis voor haar verhaal worden ingezet. Zo ook Voorbedacht, gebaseerd op de verdwijning van de twee vermiste broertjes Ruben en Julian in 2013. Hun verdwijning hield heel Nederland in de ban zoals ook Voorbedacht me uren in de ban hield.

Wauw, wat een verhaal weer van Loes! Ongelooflijk hoe gemakkelijk Loes het ene na het andere prachtige verhaal uit haar mouw weet te schudden. Met haar manier van schrijven maakt ze haar boeken toegankelijk voor een groot publiek. Heel herkenbaar in ieder van haar boeken zijn de korte hoofdstukken die vloeiend in elkaar overlopen, geen onnodig veel personages, geen ingewikkelde schrijftaal maar duidelijk en beeldend. Voorbedacht is ook zo’n echt “Loes-boek”.

Wat een boek voor mij superieur maakt is als de volgende ingrediënten aanwezig zijn: Spanning, geloofwaardig, realistisch, vlot geschreven en ontroering. Vooral dat laatste geeft voor mij de doorslag om Voorbedacht 5 sterren ***** toe te bedelen. Op enkele bladzijden zijn de sporen onuitwisbaar van mijn geplengde tranen…….