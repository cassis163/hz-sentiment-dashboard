Hamer is het debuut van de Biltse schrijver Kees van Wouw, pseudoniem van Kees van Renswouw. Ruim drie jaar lang werkte deze 50-jarige creatief denker, techneut met filosofische inslag en zelfstandig ondernemer aan zijn manuscript. Een proces dat te volgen was via zijn website. In juni 2014 ging voor Van Wouw een lang gekoesterde droom in vervulling toen het boek werd uitgebracht bij Uitgeverij Elikser.

Het zit Patrick Hamer allemaal niet mee: de dag dat zijn bedrijf Hamerslag failliet wordt verklaard zet ook zijn echtgenote hem aan de deur en stort zijn zorgvuldig opgebouwd wereldje in elkaar. In een wanhopige poging te redden wat er te redden valt, probeert hij samen te werken met de aangestelde curator Meester. Een samenwerking die uiterst moeizaam verloopt. Wanneer Meester onder verdachte omstandigheden verdwijnt en later dood teruggevonden wordt, is Hamer onmiddellijk hoofdverdachte en wordt aangehouden. Tijdens de ondervragingen wordt hem één ding duidelijk: iemand heeft moedwillig zijn bedrijf kapot gemaakt en wil hem nu ook laten opdraaien voor moord. Als hij bij gebrek aan bewijs wordt vrijgelaten besluit hij zich te herpakken en op zoek te gaan naar de ware toedracht van zijn ellende. Een zoektocht omgeven door manipulatie, machtsspelletjes, dubbele agenda’s, moord en vriendschappen die op de helling komen te staan. En dan is er nog die mysterieuze jonge vrouw en een lang vervlogen weddenschap uit het verleden die de verschillende partijen dichter bij elkaar brengt dan ze ooit hadden kunnen denken.

Hamer is een vlot geschreven misdaadroman waarbij Van Wouw het de lezer in eerste instantie niet makkelijk maakt. Zijn vrij zakelijke manier van vertellen, afgewisseld met een dosis humor en filosofische bedenkingen, vergen enige inspanning om in het verhaal te komen, maar past wel bij de even zakelijke achtergrond waarin het verhaal zich afspeelt: het bedrijfsleven en meer bepaald de tak die zich bezighoudt met de ontwikkeling van duurzame energie.

De verhaallijnen kennen – opgesplitst in de delen “verliezen”, “nieuw begin” en “ingehaald door het verleden” - een chronologisch verloop, verteld vanuit zowel het standpunt van Patrick als dat van de eigenlijke “bad guy” van dienst. Dat het kennen van de dader geen minpunt hoeft te zijn, wordt al snel duidelijk. De wisselwerking tussen beide personages versterkt het drama waaraan Patrick blootgesteld is en zorgt - naarmate de achtergrond van de dader meer en meer uitgewerkt wordt - voor een toenemende dreiging. Om uiteindelijk te resulteren in een ontknoping die net iets anders in elkaar zit dan verwacht. Alle mogelijke vragen die deze ontknoping zouden kunnen oproepen werden eerder in het verhaal al vakkundig beantwoord.

Minpunten zijn de momenten waarop Van Wouw de techneut in zich iets te veel aan de oppervlakte laat komen. Hoe boeiend bijvoorbeeld de procedures om duurzame energie op te wekken ook mogen zijn, de uitgebreide beschrijvingen hiervan zorgen ervoor dat de zorgvuldig opgebouwde snelheid en spanning een ogenblik volledig uit het verhaal verdwijnen en de lezer jammer genoeg even op zijn honger blijft zitten. Niettegenstaande is Hamer een behoorlijk debuut dat doet uitkijken naar verder werk.