In een meer wordt het lichaam gevonden van een man die is verdonken toen er iets mis ging bij het uitvoeren van een sexspelletje. De man wordt geidentificeerd maar er ontstaat meteen verbazing wanneer blijkt dat het slachtoffer 40 jaar geleden tijdens de Vietnamoorlog is gesneuveld. De botten van de man worden opgegraven en Temperance Brennan begeeft zich met haar dochter Katy naar Hawaï om in een groot forensisch laboratorium, gespecialiseerd in oorlogsslachtoffers, verder onderzoek te doen naar de botten.

Tijdens het onderzoek ontdekt Tempe een ander lijk waarbij het identiteitsplaatje van de man uit het meer wordt gevonden. Twee lijken dus die worden geidentificeerd als iemand die in Vietnam is gesneuveld. Tempe staat voor een raadsel. Dan komt ook nog haar ex-geliefde Andrew Ryan in gezelschap van zijn dochter Lily naar Hawaï. Dit laatste zorgt voor grote spanningen.

Kathy Reichs is forensisch antropologe en dat is meteen de kracht van haar boeken. Zij kan er heel erg boeiend over schrijven en voor lezers die hierin geinteresseerd zijn is dit boek prima te verteren. Het misdaadverhaal begint daarentegen eigenlijk pas als tweederde van het boek voorbij is en gevuld is met heel veel botten, wetenschap, artsen, lijkschouwers, pathologen, tandartsen, antropologen en nog veel meer deskundigen die bij het identificatieproces zijn betrokken. Het zijn er zoveel dat door de overdaad de lezer waarschijnlijk moeite heeft zaken en mensen uit elkaar te houden.

Dit is een gemiste kans want de ontknoping van het verhaal is best spannend en goed in elkaar gezet. Daarnaast is de luchtige schrijfstijl van Kathy Reichs, voorzien van veel humor, heel goed te lezen. Het metier beheerst zij prima. Wat minder wetenschap, wat meer misdaad, veel minder personnages en een iets spannender ontknoping zou Spinnenbotten tot een beter leesbaar en aansprekender misdaadroman hebben gemaakt. Al met al blijft over het boek een positief gevoel achter maar Kathy Reichs kan beslist beter.