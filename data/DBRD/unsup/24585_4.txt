De opzet van deze thriller is ongebruikelijk. Er wordt een vrouw verhoord omdat ze iets vreselijks heeft gedaan en door middel van het verhoor zelf, enkele flashbacks (die overigens gelinkt zijn aan het verhoor) en een zeer opmerkelijke briefwisseling wordt duidelijk gemaakt wat er precies gebeurd is. Een groot deel van het verhaal speelt zich dus op één plek af, namelijk de verhoorkamer. De flashbacks laten ook andere plekken zien, maar in feite geven de flashbacks alleen weer wat Ragna Riegel aan Sejer vertelt. Deze opzet werkt onverwacht goed.

Het verhaal van Ragna Riegel blijkt heel wat interessanter te zijn dan je in eerste instantie zou verwachten. Op een indringende manier wordt haar gedachtengang weergegeven. Als je je als lezer hierdoor laat meevoeren, begin je langzaam te begrijpen wat hetgene is dat ze heeft gedaan en waarom ze dat heeft gedaan.

Fossum neemt de tijd om het verhaal van Ragna te vertellen. Daardoor komt dit verhaal goed tot zijn recht. Of het echt een thriller is, weet ik niet, maar het is in ieder geval een goede schets van een bijzonder karakter en de beweegredenen achter een grote misdaad.

Het einde van het boek vond ik een beetje vreemd. In eerste instantie leek het wat verwarrend, maar toen ik er langer over nadacht vond ik het wel goed en vooral erg origineel. Verontrustend was het overigens wel. Het is in ieder geval een einde dat me lang bij zal blijven.

Deze thriller valt in meerdere opzichten op. De bijzondere setting, het aangename tempo, de psychologische diepgang en het verrassende einde maken dit verhaal net even anders dan anders, en daardoor zeer het lezen waard.