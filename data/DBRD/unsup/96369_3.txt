Dit is alweer het derde deel in de Talon- saga serie. Ember is samen met Riley (Kobalt) het rebellenleven ingedoken. Het is enorm vermoeiend om steeds weer te moeten verkassen, omdat Talon of Sint-Joris je verblijfplaats kan vinden. Ze besluit dat ze erachter wil komen wat Talon allemaal uitspookt. Hierdoor komen ze in een vreselijk laboratorium terecht. Er worden draken gebruikt als proefkonijn. Ze heeft het erg moeilijk nadat Garrett is vertrokken en ze mist hem enorm. Ze slaapt slecht…Ze hebben hem echt nodig, maar hij is van de aardbodem verdwenen.

Garrett komt achter een groot geheim van de Patriarch (van Sint – Joris) en een van de hoge leden van Talon. Dit is een gigantisch groot gevaar voor Draken en mensen. Hij moet Ember zien te waarschuwen. Of is het al te laat voor haar? Ondertussen komt hij zijn oude maatje van Sint-Joris weer tegen. Dit zorgt voor een confrontatie. Kan hij Tristan overtuigen dat Sint-Joris niet is wij hij denkt dat ze zijn?

Er dreigt een oorlog tussen de mensen en de draken te ontstaan.

Heel gaaf vind ik dat er een bijzondere oosterse draak in voorkomt. Zij is heel oud en weet van aanpakken. Een kick-ass- draak. Zij zorgt voor een veilig onderkomen, maar de mensen die zij vertrouwt worden hier zwaar voor gestraft. Je kunt geen onderdak bieden aan draken, als mens zijnde.

Het is soms best heftig en bloederig. Maar er zit ook veel onzekerheid in van Ember. Ze is onzeker over haar gevoelens. Het liefste wil je haar een schop onder haar kont geven en zeggen: ga ervoor. Maar ze blijft maar nadenken: wat is het beste? Wat moet ik doen? Dit boek heeft veel actie, maar een groot deel is ook (onbeantwoorde) romantiek en frustraties van het verliefd zijn.
Ondanks de vele actie, vond ik dat de onzekerheid van Ember echt de vaart uit het boek haalde.
Ik heb weer genoten van deze wereld, ik kijk wel uit naar vervolg. Het einde is een absolute tranentrekker en ik wil weten hoe het verder gaat! Sterker nog: Ik moet het weten!

Ik geef het boek 3,5 sterren (cijfer:7).