Jonah Stem, arts in opleiding, is na een lange dag in het ziekenhuis op weg naar huis als hij getuige is van een steekpartij. Een jonge vrouw is gewond geraakt en roept om hulp. Jonah voelt het als zijn plicht de vrouw te helpen, maar hij rekent er niet op dat hij zelf ook aangevallen wordt door de belager van de vrouw. Uit noodweer doodt Jonah de man en dat is het begin van een aantal onvoorziene én onverwachte gebeurtenissen. Jonah wordt gedagvaard door de familie van de doodgestoken man. Verder komt hij in contact met Eve Gones, de vrouw die bij de steekpartij betrokken was. Hij begint een verhouding met haar. Op het moment dat deze verhouding voor hem ongemakkelijk begint te worden en hij er een einde aan wil maken, blijkt dat Eve zich niet zo maar laat wegsturen. Integendeel
De kritieken op het boek Verblind zijn uiterst lovend. Er is juichend geschreven over een unieke thriller in een frisse rake stijl waarmee hij de spanning genadeloos opschroeft, maar ik weet niet goed of ik me hierbij kan of moet aansluiten.Plotwendingen die je de adem volledig benemen. Ik ben er helaas niet veel tegengekomen. Een indrukwekkende psychologische thriller die doet denken aan het beste van Hitchcock. De filmtaal van Hitchcock en de schrijfstijl van Kellerman kan ik niet echt vergelijkbaar vinden. Psychologisch gezien is Hitchcock bovendien ongeëvenaard. Ik durf te wedden dat je dit jaar geen engere thriller zult lezen. Ik zet er mijn vraagtekens bij
'Hiermee vergeleken is Fatal Attraction bijna romantisch. Je kunt de boeken qua strekking van het verhaal ietwat vergelijken, maar om nou te zeggen dat Verblind spannender is?
Kortweg: Verblind is een goed en spannend boek, absoluut zeer leesbaar. De plot is goed, het psychologisch aspect is prima. Het boek las gewoon goed, daar valt niets aan af te dingen, maar het is tevens een schoolvoorbeeld van een boek dat door de kritieken in gezwollen bewoordingen groter wordt gemaakt dan het in werkelijkheid is. Jammer.
Verblind is bij tijd en wijle spannend, laat daar geen misverstanden over bestaan, maar daarnaast schetst het boek ook het normale leven van Jonah als arts in opleiding en zijn bezoeken aan en contacten met zijn familie en Hannah en George (een oude vriendin van hem en haar vader). De passages dat Eve hem bespioneert en zijn leven gaat beheersen zijn die delen van het boek die er nog wat spanning in brengen, maar de andere delen van het boek zijn nogal langdradig en in een dusdanige stijl geschreven dat deze er nu juist weer het beetje spanning dat er in zit, uit halen. Er zitten weinig of geen verrassende elementen in en de monologen van Eve maken het boek er ook niet beter op.
Verder zijn de beschrijvingen van de gebeurtenissen soms net even té, waardoor het allemaal ietwat ongeloofwaardig wordt.