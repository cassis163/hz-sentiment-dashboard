Samen van Julie Cohen begint in september 2016 waarin de hoogbejaarde Robbie zijn slapende vrouw Emily kust, een brief neerlegt, de deur achter zicht dichttrekt en richting het strand vertrekt om nooit meer terug te keren. Hiermee maakt hij een einde aan hun 54 jaar durende liefde. Wat duidelijk wordt is dat hij wil voorkomen dat het grote geheim dat hen samen bindt bekend wordt. Het klinkt tegenstrijdig, maar zijn beslissing is een ultiem bewijs van zijn liefde voor haar.

De prachtige cover trekt direct de aandacht. En de tekst ‘Hun liefde was onvoorwaardelijk’ en ‘Hun leven was een leugen’ doet dat nog meer. En met name de laatste zin is intrigerend. Welke leugen beheerst het leven van hoofdpersonen Robbie en Emily?

Na het eerste hoofdstuk waarin Robbie Emily verlaat, gaat het verhaal steeds een stapje verder terug in de tijd om uit te komen in 1962 waar het verhaal eindigt. Dat is het jaar waarin Emily en Robbie elkaar ontmoeten en je te weten wat het geheim is wat hun hele leven heeft overheerst. Maar voor het zover is, krijg je steeds een stukje informatie over hun leven, hun geadopteerde zoon Adam en de periode waarin ze enige tijd ieder hun eigen weg zijn gegaan. Dan wordt ook duidelijk waarom Emily het contact met haar ouders en zus heeft verloren en Robbie en Emily zelf geen kinderen konden krijgen en valt alles op zijn plek.

Julie Cohen bouwt in een prettige schrijfstijl de spanning op naar een plot dat ik totaal niet zag aankomen. Juist omdat ze het verhaal in omgekeerde volgorde vertelt blijft het boeien tot het eind. Hoewel er halverwege het boek een geheim duidelijk wordt, kan je, hoewel het schokkend genoeg is, bijna niet geloven dat dit de reden is dat ze koste wat kost zo krampachtig hun mond stijf dicht houden om te voorkomen dat dit ooit bekend wordt. En dat blijkt het ook niet te zijn, want het uiteindelijke geheim is vele male groter.

Het is een prachtig boek over een intense, allesoverheersende liefde op het eerste gezicht tussen twee soulmates die elkaar eigenlijk nooit hadden mogen ontmoeten. Maar het lot besliste anders, met alle gevolgen van dien.