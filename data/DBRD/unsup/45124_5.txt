Een ongeval, een moordpoging., een vluchtmisdrijf, ... en getuigen met onweerlegbaar bewijsmateriaal, ...
Haat, wraak, afpersing en breekbare relaties, ....
Allemaal ingrediënten die deze thriller kruiden!
Vroeger opgelopen trauma's, sporadisch verduidelijkt in korte flashbacks, zorgen voor soms onbegrijpelijke en onwaarschijnlijke beslissingen.
Diepliggende emoties komen aan de oppervlakte en leiden zelfs tot het plegen van misdadige handelingen: zo maakt één gebeurtenis zelfs dader en getuigen tot slachtoffer!
De schrijfstijl van Belinda Aebi is kort samengevat: korte, duidelijke no-nonsenszinnen, geschreven met de nodige voorkennis, gestoffeerd met correct neergezette personages in een spannende thriller, met oog voor detail en besprenkeld met een vleugje humor!
Na de dramatische gebeurtenis ( ongeval met vluchtmisdrijf ) volgt het logische en chronologische politieonderzoek.
Door het regelmatig bekijken van de zaak vanuit het standpunt van een ander personage krijgt deze thriller een diepere dimensie die de geloofwaardigheid van dit verhaal bevordert. Tenslotte valt het onderzoek in een definitieve plooi, waarin elk hoofdpersonage een eigen, al dan niet een valse, plooi heeft!
Dit is een realistische, actuele en diep-menselijke thriller, waarin soms onbegrijpelijke, maar herkenbare beslissingen worden genomen!
Dit boek heeft alle spanningsfacetten in zich zonder dat Belinda Aebi ingewikkelde constructies moet opzetten.
Door het feit dat deze thriller heel wat menselijke emoties oproept, emoties die loskomen na een reeks gebeurtenissen, en gevoed worden door eerder opgelopen trauma's zou ik dit boek rangschikken in het genre " PSYCHOLOGISCHE THRILLER ".