‘Engel uit de voorstad’ is een bijzondere dichtbundel, waarin –zoals de auteur zelf zegt: een lichtwezen wordt ontmanteld. Een samenvatting van gebeurtenissen uit het verleden en het heden. Gecodeerde verhalen die in de gedachten van de lezer worden ontcijferd.

‘Engel uit de voorstad’ is qua omvang een bescheiden bundel met gedichten. De gedichten in deze bundel zijn onderverdeeld in een drietal thema’s: mystiek, liefde en rouw. Het is aan te raden deze bundel met totaal open mind te lezen. Alleen dan ontdek je de diepere betekenis.

Natuurlijk is het ene gedicht fraaier qua context, structuur, klankkleur en boodschap, maar het is dan ook een debuut. Bij een enkel gedicht had ik de indruk dat de auteur iets te krampachtig zocht naar ‘rijmwoorden’ waardoor het wat gekunsteld overkomt. Andere gedichten springen er echter uit omdat ze van een oorspronkelijke schoonheid zijn. Dan voelt het alsof de gedichten soepel bij de auteur uit de pen vloeiden en hij nergens heeft hoeven nadenken over woordkeuze en –samenstelling.

“In onbewuste meditatie ontvang ik gefilterde informatie. Ik probeer het te interpreteren door het met gesloten ogen te prolongeren. Het is onmogelijk te dateren en ik kan er slechts inductief over redeneren. Zover ik weet, is het niet van deze planeet. Hij die reisde door de tijd mocht het alleen aan mij kwijt.”

In zijn geheel genomen, een fraaie, spirituele bundel die je een aantal keer opnieuw ter hand moet nemen om het werkelijk op waarde te kunnen schatten.

Over de auteur
Deze bundel is het debuut van Roland Steijns (Maastricht 1969).

Uitvoering
Uitgegeven via Mosae Verbo
ISBN 9789086664016
Paperback, 66 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/