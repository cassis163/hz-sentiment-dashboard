Het Achtste Leven, voor Brilka is een zeer uitgebreide geschiedenis van een Georgische familie. 1269 pagina’s. Ik moest even moed verzamelen, maar ik heb er geen spijt van gehad. Het boek begint net voor de Russische revolutie en eindigt in deze eeuw. Met de geschiedenis en belevenissen van de familie maak je ook de geschiedenis van de Sovjet Unie mee. Terreur, geweld, oorlog, komen allemaal langs. Het verhaal wordt verteld door Nitsa Jasji, de tante van Brilka. Zij vertelt Brilka over de zeven voorafgegane levens zodat zij het achtste leven kan leiden. Een leven zonder de “vloek”, een nieuw begin.
Het is boeiend om te lezen hoe deze familie functioneerde onder Stalin en onder Chroetsjov: de zwarte markt, de erebaantjes, de druk. Daarna de nog de absolute heerschappij van Breznjev en de teloorgang van de Sovjet Unie onder Gorbatsjov.
De zussen Stasia en Christine zijn geweldige vrouwen. Stasia is de moeder an Kitty en Kostja. Deze laatste is een voorbeeldige Sovjet Burger. Hij werkt voor de staat en geniet vele privileges. Kitty wordt door haar broer verbannen naar het westen. Zij komt terecht in Londen en maakt daar furore als zangeres. Kostja is de opa van Nitsa die het verhaal vertelt.
Het boek is heel vlot geschreven en de figuren zijn prachtig uitgewerkt. Erg mooi!