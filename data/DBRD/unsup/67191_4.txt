David Baldacci heeft een hele rits boeken achter zijn naam staan, en heeft in de loop nder jaren de stand alone thriller losgelaten en schrijft een aantal series rond verschillende hoofdpersonen.

De Schuldigen is het 4e werk rond de voor de US werkende huurmoordenaars Will Robie en Jessica Reel.

Hoewel ik niet zo'n fan ben van het serie concept, waar je vaak te aken krijgt met snel geschreven oppervlakkige boeken, is Baldacci erin geslaagd een pareltje af te leveren, een sterk verhaal en redelijk uitgewerkte personages.

Will Robie ligt met zijn scherpschuttersgeweer en vuurt een schot af. Het treft doel, maar doodt ook de dochter van zijn doelwit. Het is het begin van een psychologische aftakeling die misschien wel iets met PTSS te maken heeft. Zijn chef stuurt hem op verlof naar Mississippi, waar op dat moment de vader van Robie in het gevang zit. Hij zou Sherman Clancy hebben vermoord, die op zijn beurt seks had met jongere meisjes. Het lijkt een wraakmissie, maar Robie gelooft er niets van. Als hij in Cantrell belandt, waar hij ruim twintig jaar eerder vertrok en nooit meer terugkeerde, lijkt er op het eerste oog niets veranderd. Maar al snel blijkt er onderhuids een hoop mis te zijn in het hete, klamme stadje. En dan moet Robie alle zeilen bijzetten om zelf niet in de problemen te komen.
In het begin dacht ik met een recht toe recht aan actiethriller te maken te hebben. maar al snel zijn er diepere lagen zichtbaar. Zo zit er een vleugje legal thriller in, maar is het bovenal een nadere kennismaking met de geschiedenis van Will Robie. En dat geeft het boek een enorm menselijke tint, die misschien wel overheersend is in De schuldigen. En dat is geenszins een verwijt, maar blijkt in dit geval een verrijking voor de verhaallijn te zijn. Die is goed, verrassend en afwisselend. Baldacci weet daarnaast uitstekend gebruik te maken van de sfeer en locatie. Het warme, vochtige Mississippi wordt behuisd door krokodillen, maar ook door mensen met dezelfde eigenschappen als deze oerbeesten. Het thema grijpt je ook bij de keel; stille wateren hebben diepe gronden, zo blijkt maar weer eens.

Baldacci heeft met De schuldigen een zeer aangename Robie & Reel thriller geschreven. Eentje die bol staat van actie en intrige, maar waar ook ruimte is voor de menselijke kant.

Spanning: 3***
Plot: 4****
Leesplezier: 5 *****
Schrijfstijl: 5 *****
Originaliteit: 4 ****
Psychologie: 4****