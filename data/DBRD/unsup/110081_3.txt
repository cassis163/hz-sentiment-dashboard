2.5/5, in dit geval rond ik af naar 3 sterren

Fantasy is een genre dat me wat minder ligt. Ik merk ook wel dat het steeds moeizamer wordt om high-fantasy te lezen. Is mijn visie over dit boek objectief? Deels. Langs de ene kant laat ik me uiteraard beïnvloeden door wat ik zelf als lezer verkies.
Dit boek las ik samen met de Booklantis leesclub. Ik ben dan ook zeer benieuwd naar de meningen van de andere lezers.

Allereerst wil ik benadrukken dat de schrijfstijl ijzersterk was. Hoewel in veel recensies aangehaald werd dat de auteur Vlaams is en ze dit ook laat doorschijnen, vond ik dat dit zeer goed meeviel. Ik heb niet echt het idee gehad dat er teveel Vlaamse woorden in gebruikt werden. Ik merkte zelfs momenten waar de auteur net wat meer Nederlandse (die eerder in Nederland) gebruikte.
De structuren van een verhaal zitten hier wel goed. Verschillende spanningstechnieken zijn gebruikt, je merkt dat het meervoudige vertelperspectief zeer goed beheerst is en wat je ook merkt is dat er veel zorg in de schrijfstijl zit. Dat weer reflecteert op de passie die Vanessa heeft voor schrijven en deze ook deelt met de lezer.
Opmerkelijk vond ik ook hoeveel echtheid er in het boek verwerkt zat. Deels het gevoel van de auteur, die liefde voor schrijven, evenals herkenbare elementen. Anvers kwam bij mij gelijk over als Antwerpen. Zeker met die kaart erbij gaf dat toch een bepaald beeld. Overigens heeft Vanessa wel een mooie nieuwe wereld neergezet, met hier en daar een hint naar de wereld die wij kennen.
Ook een dikke pluim voor de vormgeving. Zowel de cover als het binnenwerk waren zeer netjes en paste bij de sfeer van het verhaal.

Waarom ik dan toch niet overtuigd ben? Het kwam me allemaal wat chaotisch over...
De personages, de perspectieven, de verhaallijn... Ik had eerlijk gezegd heel veel moeite met het ontdekken van de plot. Er gebeurde zoveel, op zo'n korte tijd. Sommige puntjes kwamen ook uit het niets, zonder enige aanleiding. Het kwam voor mij heel chaotisch over.
Met de wezens had ik ook enige problemen. Het was zeer verwarrend. Zeker voor iemand die niet vaak fantasy leest is het allemaal wat té. Vliegende weerwolven, engelen, feeën geloof ik ook,... Vooral bij de wezens 'kraaien' kon ik me geen beeld vormen. Het werd na een tijdje frustrerend om over personages te lezen die ik helemaal niet voor me zag.

Raad ik dit boek aan?
Zeker en vast, MAAR wel als je een fantasy lezer bent. Als je net zoals mij niet te vinden bent voor het genre, dan is dat allemaal nog een beetje teveel van het goede.
Overigens heeft Vanessa ook een boek in een ander genre. Als je kennis wilt maken met haar fantastische schrijfstijl, dan is dat zeker een aanrader. Bij mij staat ie alvast op mijn tbr lijstje.