In Half zwart  groeit de 15-jarige Nathan op in een bijzondere wereld. Een wereld waar zwarte heksen, witte heksen, maar ook gewone mensen leven en waar zwarte heksen staan voor alles wat slecht is. Nathan boft dan ook niet dat juist hij het kind is van een witte heks en de meest beruchte zwarte heks aller tijden, Marcus.
Nathan groeit op in de gemeenschap van witte heksen, als buitenstaander die zijn achtergrond niet kan verhullen door zijn typische uiterlijk, namelijk dat van een zwarte heks. Hij wordt gediscrimineerd, benadeeld, beperkt en zelfs mishandeld en hij kan niemand echt vertrouwen, maar Nathan laat zich er niet onder krijgen en richt zich volledig op zijn achttiende verjaardag. De dag dat alle heksen drie geschenken krijgen en hun speciale gave wordt geactiveerd. Een belangrijke gebeurtenis, want met heksen waarbij dit niet gebeurt, loopt het niet goed af. Volgens de verhalen gaan ze dood en Nathan begint zich steeds meer zorgen te maken of hij zijn geschenken wel gaat krijgen. Zal de Raad van de Witte Heksen toestaan dat zijn oma hem zijn drie geschenken zal geven, of moet Nathan op zoek naar een alternatieve oplossing. Wellicht in de persoon van de heks Mercury die daar wel een hele hoge prijs voor vraagt. Een prijs die wederom met zijn illustere vader Marcus te maken heeft.
Nathan probeert zich voor te bereiden op zijn toekomst en het ontvangen van zijn gave zeker te stellen, maar dan grijpt de Raad van de Witte Heksen in en wordt hij met geweld uit zijn familie verwijderd. Nathan wordt opgesloten en alles lijkt hopeloos en verloren. Maar is het dat ook? Is er nog een kans dat Nathan zijn gave ontvangt, zonder daar een al te hoge prijs voor te moeten betalen?
Half zwart  is een spannend geschreven verhaal waarin magie, fantasy en spanning elkaar in hoog tempo afwisselen. Sally Green schrijft indringend en meeslepend, waardoor de lezer direct het verhaal in wordt gesleept en tot de laatste pagina geboeid blijft. Waar J.K. Rowling de lezer meevoerde in een wereld van magie, sleept Green haar lezers mee in de emotie van magie. Een ervaring die zeker niet gemist mag worden.