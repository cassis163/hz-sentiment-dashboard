Nicole overleefde vijf maanden geleden het vluchtspel van het Broederschap van de Uil en leidt nu een rustig leven. Omdat niet alle jagers zijn uitgeschakeld is ze nog steeds erg op haar hoede. Ze leeft in voortdurende angst om opnieuw prooi te worden in een nieuwe ronde van het vluchtspel. Als enkele doodgewaande jagers weer opduiken en wraak willen nemen, is Nicole haar leven niet zeker. De leden van het broederschap hebben het echter niet alleen op haar voorzien, maar ook op iedereen die haar dierbaar is, zoals haar goede vriend Xander. Waar een jachtopziener eerder een vijand was, lijkt hij nu een bondgenoot van Nicole te zijn. Op een verlaten booreiland vechten zij een strijd op leven en dood uit. 

Na Broederschap van de jacht is Zomerstorm het tweede deel in de ‘Vluchtspel-trilogie’ van Lineke Breukel. Hoewel de delen los van elkaar te lezen zijn, is het raadzaam de delen wel na elkaar te lezen. Er wordt niet echt teruggeblikt, zodat je een groot aantal zaken niet kunt plaatsen als je eerdere delen niet gelezen hebt.

Zomerstorm heeft -logischerwijs- veel overeenkomsten met Broederschap van de jacht: wat goed was, is gebleven. Zo zet Breukel wederom een goed uitgewerkt verhaal neer en weet ze de zorgvuldig opgebouwde spanning gedurende het hele verhaal er goed in te houden. Dat is een verdienste, want het is niet evident om met zo weinig personages, locaties en één onderwerp lezers lang te blijven boeien. Breukels beeldende manier van vertellen draagt daar zeker aan bij. Iedere locatie, gevoel en actie zijn in detail geschreven. Zo zie je als het ware het booreiland, waar een groot gedeelte van het verhaal zich afspeelt, voor je alsof je er zelf geweest bent. Genoeg details om je mee te nemen in de fantasie van de auteur, maar ze laat genoeg ruimte voor een eigen invulling door de lezer.

We leren diverse personages nog beter kennen en vooral hoofdpersonage Nicole staat als een huis. Als lezer voel je haar onzekerheid, maar ook haar strijdlust. Het opgejaagde gevoel dat Nicole continu heeft, weet Breukel zeker mee te geven aan de lezers. Ze vertelt je geen verhaal, maar betrekt je in Nicole’s gevoelens. Er worden aanvullende personages geïntroduceerd, maar het blijft overzichtelijk. Naast taxichauffeur Leo is er vooral voor Nicole’s goede vriend Xander een grote rol weggelegd. Hij wil Nicole beschermen, maar brengt haar juist steeds in problemen. Zijn hulpvaardigheid enerzijds en zijn onhandigheid anderzijds zullen bij veel lezers een gevoel van herkenning oproepen. 

Met Zomerstorm levert Lineke Breukel opnieuw een fantastische thriller af. Het kan echter net niet tippen aan haar thrillerdebuut Broederschap van de jacht: het niveau van beide delen is zeker gelijk, maar het verrassende gevoel van iets nieuws ontbreekt bij het tweede deel.