De inspiratie voor de fictieve, literaire thriller De dagen haalde auteur Anita Larkens gedeeltelijk uit een waargebeurd verhaal. Een gebeurtenis waarbij een Amerikaanse moeder van twee ontvoerde kinderen direct de hoofdverdachte was. Ook in De dagen wordt de Nederlandse Maud, de moeder van een jongen en een meisje al snel als verdachte aangewezen. Maud komt over als een ontaarde moeder, ze zit nog midden in een scheiding wanneer haar twee kinderen uit hun eigen kamer meegenomen worden. Dit terwijl zij op datzelfde moment in haar eigen slaapkamer seks heeft met een van haar vele minnaars.

Anita Larkens beschrijft dit hartverscheurende ontvoeringsverhaal – de nachtmerrie van ieder ouder – vanuit de belevingswereld van Maud (de moeder) en met regelmaat laat ze de lezer ook meekijken over de schouder van de vader in kwestie; Maarten. De dagen is een originele thriller waarbij gelukkig een keer niet is gekozen om een misdaad te beschrijven vanuit de visie van een rechercheur, maar juist vanuit de slachtoffers. Na de ontvoering verlopen de dagen verwoestend traag voor beide ouders en start voor hun een langdurig drama. De dagen toont ook hoe opmerkelijk mensen kunnen reageren in een bijna onvoorstelbare situatie.

Behalve spannend en origineel is De dagen dan ook behoorlijk aangrijpend te noemen. Maar behalve het trieste verhaal rondom de vermissing gebeurt er gelukkig veel meer in het boek. Het geheel is dan ook niet zulke zware kost als dat je in eerste instantie misschien verwacht. Zo komen er tijdens het verloop van het ontroerende verhaal veel interessante en verdachte personages aanbod, ieder met hun eigen zorgen en eigenaardigheden. Gelukkig worden alle personages door auteur Anita Larkens, zo af en toe, ook flink bedolven onder ironie en passende- (soms ook wel pittige) sarcastische humor. Wat zorgt voor wat luchtigheid in het verhaal en tegelijkertijd de rode draad van de thriller extra diepgang geeft. Tot het einde blijft het lastig te achterhalen wie nu achter de ontvoering van de kinderen zit. Lees en laat je verrassen door De dagen!