Als fan van de boeken van Philip Kerr met detective Bernie Gunther was ik heel benieuwd naar Tijden van duisternis dat zich afspeelt in een alternatieve geschiedenis, namelijk in 1946 in Engeland bezet door de Nazi's.

De schrijver weet een sinistere sfeer te scheppen waar politieman John Rosett, een onderscheiden oorlogsveteraan, de hoofdpersoon is. Hij heeft zijn vrouw en zoontje verloren tijdens een bombardement van het Britse verzet en werkt nu voor de Duitse bezetter.

Het boek begint met een operatie om Joodse mensen uit hun huizen te halen en naar een treinstation te brengen. Een van de oudere mannen vraagt John Rosett om zich om zijn schat te bekommeren. Hij gaat terug naar het huis en treft een 7-jarige jongen aan, Jacob. Hij neemt de jongen mee en ook een grote hoeveelheid gouden munten. De vraag komt dan op wat precies bedoeld werd met de schat. De situatie leidt tot arrestaties, ontsnappingen en een woeste achtervolging door bezet Londen waarbij zowel Nazi's, communisten en de verzetsbeweging belangen hebben. De tocht leidt tot veel gewonden en dodelijke slachtoffers.

Het verhaal leest als een spannend jongensboek met een jacht op een schat en spectaculaire acties. Dan zijn er ook momenten dat je denkt in een spionageverhaal te zitten waar iedereen minstens een dubbelagent is. Uiteraard komen er ook aristocraten in voor, het is tenslotte Engeland en ook aan romantiek ontbreekt het niet. Het boek heeft een heel spannend einde dat ruimte laat voor een vervolg.