Ik ben lang niet de enige waar magie in boeken een heel sterke aantrekkingskracht op uitoefent, maar het mag dan ook niet verbazen dat ik vanaf de aankondiging van deze titel enorm uitkeek naar de dag dat ik het mocht onderwerpen aan een kritische leesbeurt. Kramat is uiteraard geen onbekende voor me, ze konden me al heel dikwijls verblijden met heel sterke uitgaves. De verwachtingen waren bij dit boek dan ook heel hoog gespannen. Wat me meteen verbaasde toen ik het boek in handen kreeg, was het ultradunne formaat van het geheel. Met 160 pagina's positioneert Krachtig Ontwaken zich als fantasyboek toch onder het gemiddelde van gelijkaardige genretitels. Dit neemt niet weg dat er binnenin wel degelijk een volwaardig boek schuil gaat en dat is best aangenaam voor jonge lezers die zich nog niet meteen aan de dikke klassiekers uit het genre willen wagen. Het verhaal zelf wordt her en der gecatalogeerd als Young Adult, maar daar wens ik toch enige bedenkingen bij te maken. De auteur schommelt met haar schrijfstijl constant op de grens tussen jeugdboeken en Young Adult. Wanneer we echter het boek als een Young Adult uitgave gaan benaderen, dan komen enkele tekortkomingen naar boven, die het boek in een beoordeling onterecht nadeel zouden opleveren. De aanvang van het verhaal verloopt net iets te vanzelfsprekend en te vlot, waardoor bepaalde beschrijvende sequenties in het boek en die zo vanzelfsprekend zijn voor het genre fantasy, gewoon ontbreken. Het hoofdpersonage krijgt niet of nauwelijks de tijd om enige verwondering en ontdekkingsfase door te maken. (verderop in het verhaal komt dit ook in mindere mate voor) De relationale ontwikkeling van het hoofdpersonage komt ook niet tot zijn recht, terwijl haar sidekick wel een minimale romantische insteek kent. En terwijl dit voor een jeugdverhaal helemaal geen belemmering mag opleveren, zou dit voor een Young Adult toch bestraft worden met een lagere score. Dit gezegd zijnde, heb ik het verhaal verder benaderd als een jeugdverhaal (vandaar ook dat het is uitgebracht onder Kramat Junior en niet Kramat Young Adult ) en kon ik alleen maar vaststellen dat Maja Vermeulen met dit debuut aantoont dat ze een kleurrijke fantasie heeft en perfect weet hoe ze die op papier moet neerpennen. Het verhaal houdt er een hoog tempo op na en heeft nauwelijks ingebouwde rustmomenten, waardoor je als lezer in één ruk naar het einde van dit eerste deel raast. En net wanneer de volledige setting van de plot naar voor werd geschoven en we relatief rechttoe rechtaan de gebeurtenissen hebben doorgemaakt, eindigt het geheel op een climax die een vervolg niet alleen rechtvaardigt maar ook noodzakelijk maakt. Kramat heeft er met Vermeulen een sterkhouder bij voor haar jeugdafdeling en het is dan ook vol verlang uitkijken naar de volgende delen in de reeks. Dit is zo een titel die zonder moeite een topper zou zijn in elke schoolbibliotheek.