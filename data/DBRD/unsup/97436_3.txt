Door stom toeval struikelde ik over dit boek in de bibliotheek van Alkmaar. Peet's was een bekende naam na ons bezoek aan het noordwesten van de VS in 2017. Ontdekken dat hij Alkmaarse roots heeft, maakte me nieuwsgierig naar dit 'De man die de wereld koffie leerde drinken'.

Het leuke is dat mijn beeld van Starbucks door dat bezoek aan de VS enorm veranderd is. In alle vestigingen die ik tot nu toe bezocht, doen de barista's vooral hun best om de koffie zoveel mogelijk te verbergen met allerlei toppings. Heiligschennis voor de echte koffie-purist. Maar bij het - toch wel verplichte - bezoek aan die 'eerste' Starbucks op Pike Place Market in Seattle werden we blij verrast: hier draait het om de koffie! Uiteraard werden we eerst afgeschrikt door de enorme buslading toeristen die alleen maar voor de merchandise komt. Maar eenmaal aan de beurt hadden we een ontzettend leuk gesprek met de verkoopster en gingen we met drie verschillende blends van bonen naar huis.

Wat het boek betreft: 'De man die de wereld koffie leerde drinken' is een verhaal over koffie en ondernemen (pionieren) in de VS na de Tweede Wereldoorlog. Je ontdekt de familiegeschiedenis en de ontwikkeling die Alfred Peet doormaakt. Een bezoekje aan die 'eerste' Starbucks brengt de visie van Peet tot leven! M.u.v. de toeristen natuurlijk, daar had hij vast niets van moeten hebben ;-)

Het gevaar bij een non-fictie boek is dat het een opsomming van feiten en weetjes wordt. Wat mij betreft was dat ook hier het geval: na een paar hoofdstukken weet je echt wel hoe Peet in elkaar stak. Het beeld dat anderen daarna van hem schetsen levert weinig nieuws op. Het wordt ook wat veel 'name dropping' naar mijn smaak. Wel leuk als je één van die namen toevallig blijkt te kennen...