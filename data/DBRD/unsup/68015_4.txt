De gevaarlijkste plek ter wereld door Lindsey Lee Johnson

Een geweldig debuut over de verborgen levens van een groepje leerlingen van de middelbare school Mill Valley. Het boek speelt zich af in drie grote delen, namelijk de tweede klas, de vijfde klas en het eindexamenjaar.

3 jaar geleden pleegde een leerling van de tweede klas zelfmoord, nu 3 jaar later probeert de nieuwe juf Molly Nicoll écht contact met haar leerlingen te maken. Zij gelooft dat enkel zo de leerlingen genoeg geëngageerd kunnen worden om iets van hun leven te maken. De meeste leerlingen houden van haar aanpak, haar collega’s bekijken haar wantrouwend…

Wat dit boek zo goed maakt is de levendigheid en diepte van de personages. Elk hoofdstuk komt er een nieuwe verteller aan het woord (juf Molly of één van haar leerlingen) en zo krijg je langzaamaan meer stukjes van de puzzel die samen het leven van Mill Valley vormen. Elke verteller heeft zijn eigen stem en toch hangt er over het ganse boek eenzelfde schurende, wringende sfeer. Je krijgt een inkijkje achter de façade van de bad boy, hot chick, bolleboos, adhd’er,…

Dit boek is meeslepend, spannend en geeft een geweldige inkijk in het leven op een middelbare school heden ten dage (ik zou nooit meer terug willen!). Het zit vol verwijzingen naar literatuur en is naast heel jong van taal (leerlingen onder elkaar) ook heel intelligent geschreven. Je betreedt een wereld waar je misschien niet van gaat houden maar waar je wel helemaal door in beslag wordt genomen…

Alles kan openbaar worden gemaakt met de sociale media van tegenwoordig, die kan iemand maken maar ook kraken…
Maar de gevaarlijkste plek ter wereld blijkt misschien niet de school an sich, ook niet de slangenkuil die de sociale media is maar wel de thuissituatie, de onzichtbare rugzak die elke leerling én leerkracht ook elke ochtend meebrengt naar de klas…