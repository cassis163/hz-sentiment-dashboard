Dit is een boek dat lang na het lezen op de salontafel blijft liggen. Wat heb ik hiervan genoten. De beschrijvingen van Hamoutals barre tocht doorheen Frankrijk zogen me diep het verhaal binnen, waardoor ik gewoon zin heb gekregen om diezelfde tocht, net zoals de auteur deed ter voorbereiding van dit boek, ook te maken. Met de auto weliswaar, en in onvergelijkbare omstandigheden, maar toch.
Het Franse binnenland wordt met kennis van zaken en in prachtige bewoordingen omschreven. Hertmans begrijpt de kunst om je als lezer letterlijk mee te nemen op zijn tocht.
Het afwisselend verhalen over Hamoutals tocht in de Middeleeuwen en de rit die Hertmans maakte ter voorbereiding van dit boek ervaarde ik als verfrissend. Op deze manier krijg je regelmatig de kans om wat te bekomen van de ontberingen die zij moest doorstaan.
Een heerlijk boek, over Frankrijk, over het Jodendom en Christendom, over geschiedenis en over mensen waarvan je gaat houden, hoe ver ze ook afstaan van onze eigentijdse beslommeringen.