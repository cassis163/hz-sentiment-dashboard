Brianna "Bri" Jackson is de dochter van een te vroeg overleden raplegende. Ze droomt ervan om haar gezin financieel te ondersteunen met haar eigen raps, en even lijkt het erop dat dat zal lukken wanneer ze een rapbattle wint en het publiek wild wordt van haar teksten. Haar tante Pooh regelt tijd in een opnamestudio om Bri vervolgens aan haar lot over te laten tijdens de opnames. Het nummer slaat aan, maar wordt gruwelijk verkeerd geïnterpreteerd in haar omgeving. Plotseling ziet iedereen Bri aan voor een opruier en een crimineel. Hoewel het niet verder van de waarheid kon zijn blijkt Bri's nieuwe reputatie erg goed voor de populariteit van haar nummer. Ze moet beslissen wat belangrijker is: haar carrière als rapper of haar reputatie.

Net als 'The Hate U Give' is ook 'Niet Te Stoppen' en enorm belangrijk boek wat erg vlot leest. Bri is een erg boeiend personage met veel verschillende kanten. Ze is getekend door gebeurtenissen uit haar verleden, maar heeft haar hoop om iets van zichzelf te kunnen maken niet verloren. Als lezer is het onmogelijk om niet te duimen voor Bri.

Ook de overige personages in het boek zijn gelaagd en hebben veel diepgang. De dynamiek tussen Bri en haar vrienden en familie is heel realistisch omschreven. Settings en situaties komen tot leven in het boek.

Angie Thomas schrijft niet zomaar verhalen. Ze neemt haar lezers mee in de realiteit van haar hoofdpersoon. Dit zet je als lezer aan het denken over hoe ze zelf zou hebben gehandeld in bepaalde situaties. Het is al even gemakkelijk om je te verplaatsen in de personages rondom Brianna en hun kant van het verhaal te begrijpen. Dat geeft het verhaal lagen, want je leest het boek niet alleen om erachter te komen of Bri haar droom realiseert maar ook om erachter te komen of alles wel goed komt met tante Pooh, of Bri's moeder er financieel weer bovenop komt en of zij en Bri's oma ooit de strijdbijl zullen begraven.

'Niet Te Stoppen' is een prachtig boek gedreven door boeiende, sterke personages wat je als lezer nog lang bij zal blijven.