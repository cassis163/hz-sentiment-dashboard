Via Hebban mocht ik van Uitgeverij Gottmer het boek ‘ Kasper wordt een kip’ lezen en recenseren.
Wat een leuk boek is dit! De doelgroep is een leeftijdscategorie van 8-88. De eindleeftijd zou volgens mij onbegrensd mogen zijn, de beginleeftijd klopt wel.
Het is een boek vol humor! Woordgrapjes, ‘onderonsjes’ tussen de schrijver en de lezer en niet te vergeten prachtige illustraties.
Het verhaal gaat over Kasper een jongetje met een ernstig zieke oudere broer. Een spannende tijd breekt aan als zijn broer een scan moet ondergaan. In deze tijd gebeuren er bijzondere dingen met Kasper: Hij verandert soms in een dier. Zo wordt hij een spin, een duif en een neushoorn. Hij gaat met zijn vrienden onderzoeken waardoor hij verandert….
Met uitproberen komen ze er uiteindelijk achter wat er gebeurt. Dat is maar net op tijd. Kasper doet namelijk mee aan de schoolmusical en wil dan absoluut niet in een dier veranderen terwijl hij op het podium staat!
Ik las het boek zelf, maar kon het niet nalaten om af en toe stukjes voor te lezen aan mijn puberzoons, die er ook om moesten lachen! Het lijkt me een prima boek voor kinderen die van humor en een beetje spanning houden. Zowel om zelf te lezen als om lekker uit voorgelezen te worden. En volwassenen kunnen er zeker ook van genieten.
Enig puntje van kritiek: Er is een illustratie die echt niet klopt met de tekst. Op de tekening staat Kasper die een aap kaal scheert, waarbij hij alleen een half hoofd kaal heeft, de rest is nog flink harig. De tekst die erboven staat, luidt ‘ De aap was nu voor driekwart kaal. Hij hoefde alleen nog de kop en de kont.’
Kortom: een boek om lekker mee te lachen, voor jong en oud!