Guillaume Musso verkoopt zijn boeken in Frankrijk als warme broodjes. Wereldwijd heeft de auteur ook weinig te klagen, gezien het feit dat zijn werk in 36 landen wordt uitgegeven en er al meer dan 18 miljoen van zijn boeken zijn verkocht.

Twee jaar geleden was mijn eerste kennismaking met deze auteur, toen ik Bericht uit Parijs las. Vorig jaar las ik Vlucht uit New York. Central Park is weer een nieuw boek van zijn hand dat onlangs verscheen.

Een man en een vrouw, Gabriel en Alice. Ze worden wakker in Central Park, aan elkaar vast geketend middels handboeien. Hoe zijn ze hier terecht gekomen, want beiden waren ze de avond er voor nog op een hele andere plaats. De man in Dublin, de vrouw in Parijs. Beiden kunnen ze zich vrijwel niets meer herinneren van wat er gebeurd is. Kunnen ze elkaar vertrouwen? Samen proberen ze het mysterie te ontrafelen, is er een verband met het verleden of moeten ze de waarheid vinden in het heden?

Van zijn eerste 2 boeken heb ik ontzettend genoten, ik was dan ook weer erg benieuwd naar Central Park. Ook met dit boek weet Musso je weer te verrassen en je aandacht vast te houden. Een Musso staat garant voor een aantal heerlijke leesuren, vaart, spanning en top-entertainment. Het verbaast me dan ook dat Hollywood nog niet begonnen is met de verfilming van één van zijn boeken. Central Park is toch weer heel anders dan zijn andere 2 boeken en laat goed zien dat we hier te maken hebben met een veelzijdig auteur. Met dit boek laat hij zien dat hij ook goed raad weet met het schrijven van een psychologische thriller. Als je op een gegeven moment denkt te weten hoe het in elkaar zit, gaat het toch een hele andere kant op.

Ik kijk alvast weer uit naar een nieuwe Musso, want bij mij heeft deze auteur zich inmiddels bewezen, met 3 heerlijke boeken!

★★★★