Paula Hawkins werd in 1972 geboren en groeide op in Salisbury (het huidige Harare in Zimbabwe) in Rhodesië. Ze werkte vijftien jaar als journalist voordat ze begon met het schrijven van fictie. Hawkins schreef een aantal romantische komedieromans onder het pseudoniem Amy Silver en brak in 2015 door onder haar eigen naam met de psychologische thriller The Girl on the Train (Het meisje in de trein). Dit debuut kwam op 1 februari 2015 op nummer één op de The New York Times Fiction Best Sellers of 2015 en stond 16 weken op de eerste plaats. The Girl on the Train (Het meisje in de trein) is met 20 miljoen verkochte exemplaren één van de bestverkopende boeken van de afgelopen jaren en is verfilmd met Emily Blunt in de hoofdrol. Het boek verscheen in vijftig landen en veertig talen. In het water is Hawkins tweede thriller. Na het succes van de verfilming van het boek The Girl on the Train heeft DreamWorks Pictures ook de rechten aangekocht van het tweede boek van Paula Hawkins.

Nel, een alleenstaande moeder, wordt dood aangetroffen in de lokale rivier van Beckford. Eerder die zomer was een tienermeisje haar al voor gegaan. Ook zij werd dood aangetroffen in dezelfde rivier. In het verleden zijn er meerdere vrouwen op deze manier aan hun einde gekomen. Hun dood veroorzaakt een golf van onrust over de rivier en zijn geschiedenis. Jules, de zus van Nel, keert terug naar het stadje om Lena, de 15-jarige dochter van Nel, onder haar hoede te nemen. Jaren geleden heeft ze het stadje de rug toegekeerd. Voorgoed, dacht ze toen…

In het water is de tweede thriller van Paula Hawkins. Op de cover zien we een mysterieuze waterpoel met takken die erin weerspiegelen en een meisje dat aan de rand van het water staat.
Voorin het boek zit een soort van bladwijzer van de personages uit Beckford. Deze plattegrond voorkomt het steeds terugbladeren in het boek naar wie wie ook al weer was. Heel handig!
In het water vertelt over een 15-jarig meisje dat als enige van haar gezin achterblijft als de lichamen van haar moeder en een tienermeisje worden gevonden op de bodem van de verdrinkingspoel. Het verhaal begint met een spannende proloog waarvan je haren omhoog gaan staan.

‘Nog eens! Nog eens!’
De mannen binden haar vast voor de tweede proef. Maar deze keer met haar linkerduim aan haar rechterteen en haar rechterduim aan haar linkerteen. Het touw gaat weer om haar middel. Deze keer dragen ze haar het water in.
‘Alsjeblieft,’ smeekt ze, omdat ze niet weet of ze het duister en de kou wel kan verdragen.
‘Alsjeblieft.’
Ze zinkt. Tegen de tijd dat ze haar er weer uit sleuren, zijn haar lippen blauw en is haar adem voorgoed vervlogen.

Het boek ademt de sfeer uit van Midsummer Murders. Een klein stadje, de plaatselijke politie die op onderzoek uitgaat en de mensen verhoort met wie Nel een vertrouwelijke band had of juist een haat verhouding. Bewoners die het achterste van hun tong niet laten zien en bepaalde gebeurtenissen voor de politie verzwijgen. De spanning wordt langzaam opgebouwd. Door flashbacks in de tijd en door middel van het vertellen vanuit verschillende perspectieven komen we langzaamaan achter de waarheid en vallen alle puzzelstukjes op zijn plaats. Hawkins slaagt er weer in de uiteindelijke climax heel lang uit te stellen. Na het overweldigende succes van Het meisje in de trein heeft Paula Hawkins het weer gepresteerd om een verslavende thriller vol psychologische spanning neer te zetten.
Een intrigerend verhaal waar ik zeer van genoten heb!

Met dank aan Uitgeverij A.W. Bruna voor het vooruitlees-exemplaar.