Iedereen die ik ken en die leest kent Nicci French. Dus was het voor mij tijd kennis te maken met dit duo. Het beste boek zou Bezeten van mij zijn. Ik weet niet of het verstandig is om met het beste te beginnen, maar toch gedaan!

Ik heb het boek in twee dagen uitgelezen. En dat is een goed teken. Ik vond het een meeslepend verhaal. Het sterkste punt van het verhaal vind ik dat je aan het begin helemaal niet weet waar het verhaal eindigt. Door het woordgebruik heb je al vrij snel in de gaten dat personage Adam niet deugt. Maar hoe of wat er aan de hand is, dat blijft lang verborgen. Terwijl de lezer al vanaf het begin Adam niet vertrouwt, heeft de hoofdpersoon in het boek dit halverwege het boek ook in de gaten en gaat op onderzoek uit.

Langzaam maar zeker komt ze er achter wat er aan de hand is en dan zit ze gevangen tussen wanhoop en liefde. En op het moment dat ze helemaal in de knel zit komt er een onverwachte wending in het verhaal. Verder verklap ik niets, want je kunt het beste maar zo weinig mogelijk van de afloop kennen.

Ik ben op dit moment bezig met Verloren en benieuwd hoe dit boek zich verhoudt tot Bezeten van mij.