In Zomerhuis Met Zwembad van Herman Koch, wordt een huisarts beschuldigd van het maken van een medische fout. Door toedoen van Marc, komt een bekend acteur (Ralph) te overlijden. De vraag is echter of dit wel een medische fout was. Kwade opzet wordt gesuggereerd. De aanleiding van deze ‘medische fout’ ligt ongeveer twee jaar voor de dood van Ralph. Zowel het gezin van Marc, als het gezin van Ralph gaan samen op vakantie. In het zomerhuis gebeuren er dingen die niet door de beugel kunnen.

Al vanaf het begin is het moeilijk om in het verhaal te komen. Met medische termen en constante herhalingen, is het makkelijker om het boek weg te leggen, dan om door te lezen. De eerste paar hoofdstukken wordt het nare karakter van het hoofdpersonage snel duidelijk. Er is geen enkele reden om Marc een leuk persoon te vinden. Pas veel later in het boek zijn er aspecten waardoor het moeilijker weg te leggen is. Het plot ontwikkelt zich goed, waardoor de schrijver constant de spanning vast weet te houden.

Naast de moeilijke start, is ook de vrouwonvriendelijkheid een reden om een ster minder uit te delen. Gedurende het hele verhaal worden vrouwen gezien als lustobjecten. Hoewel deze visie bijdraagt aan de ontwikkeling van het boek, blijft het onprettig om te lezen. Ook de mannen worden tekortgedaan. Dit boek suggereert dat alle mannen op seks beluste wezens zijn.
Ondanks een aantal minpunten, zorgt dit boek toch voor stof tot nadenken. Dat is de enige reden voor de drie gegeven sterren.

Zomerhuis Met Zwembad laat je nadenken over verschillende thema’s, waaronder ethiek. Is het ethisch om een ‘medische fout’ te maken, wanneer er hele goede redenen voor zijn? Zou jij ooit een mensenleven ten einde kunnen brengen?