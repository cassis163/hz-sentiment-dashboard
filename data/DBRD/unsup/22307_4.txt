Titel: Weg zonder genade
Auteur: John Hart
Uitgeverij L.S
432 pagina's

Over de schrijver:
John Hart is geboren in 1965, hij is woonachtig in Durham, North Carolina.
Hij heeft Franse literatuur, boekhouden en rechten gestudeerd. Na zijn studie heeft hij verschillende baantjes gehad, van advocaat tot barman, totdat hij besloot te stoppen met werken en z’n droom achterna te gaan, namelijk het schrijven van een boek.
In 2006 verscheen zijn eerste thriller: De wet en de leugen. Vervolgens schreef hij in het jaar 2007, Gevaarlijke onderstroom en in 2009 verscheen Onschuld.
Met deze twee boeken viel John Hart in de prijzen en won hij de Edgar Allan Poe Award, hierbij onderscheidt Hart zich van zijn medeauteurs, omdat hij de eerste schrijver was die met twee achtereenvolgende boeken in de prijzen viel. Daar bleef het niet bij, ook won hij de Barry Award, een Siba Book Award en een Ian Lemming Steel Dagger. Met het boek Weg zonder genade heeft hij inmiddels vijf thrillers op naam staan.

Achterflap:
Rechercheur Elizabeth Black wordt geconfronteerd met haar verleden in de nasleep van een bruut schietincident. Een jongen met een pistool staat te wachten op de man die zijn moeder vermoordde. Na dertien jaar in de gevangenis komt een goede politieman vrij. Maar voor hoelang? En op het altaar van een verlaten kerk, ver weg op een heuvel, is het onvoorstelbare net gebeurd. Dit is een stad aan de rand van de afgrond. Dit is een weg zonder genade.

Hij hoefde het niet te doen. Er hoefde niemand te sterven.

Het verhaal gaat over Elizabeth, een politieagente en dochter van de dominee. Ze staat zwaar onder druk, doordat ze ternauwernood in een kelder een meisje wist te redden van twee ontvoerders door ze dood te schieten.
Adrian, een oud-agent die is veroordeeld voor doodslag en net weer vrij man is en Gideon, wiens moeder vermoord is en waarvan de vader een aan alcohol verslaafde man is. Door een slecht doordachte actie van Gideon worden hun levens willens en wetens met elkaar verweven, met alle gevolgen van dien en is er geen weg terug.

Wat ik van dit verhaal vind:
Toen ik het boek in mijn handen kreeg, werd mijn oog direct naar de cover getrokken, mijn thrillerbrein werd er meteen door 'getriggerd', wat een prachtig boekomslag!
Het doorzichtige hoofd met de geheimzinnige deuren, het zorgde ervoor dat ik erg benieuwd naar dit verhaal werd.

Toen ik de proloog had gelezen, welke direct erg spannend was, werd ik een wilde rivier in geduwd en samen met John Hart meegenomen het verhaal door.
Wat een prachtige, beeldende schrijfstijl heeft deze man.
Weg zonder genade is opgebouwd uit korte hoofdstukken, geschreven vanuit het oogpunt van verschillende personages, die erg goed uitgewerkt zijn. Elizabeth, een sterke vrouw die ondanks dat ze diep in de problemen zit, altijd de zwakkere mensen wil helpen en hier ook naar handelt. Zij sprak mij door haar acties ook het meest aan. Ook Adrian, die door het leven in de gevangenis getekend is en weinig vertrouwen in de mensen heeft, is zo door de schrijver neergezet dat ik echt medelijden met hem kreeg. Gideon die een trauma heeft opgelopen door de moord op zijn moeder en weinig steun van zijn aan alcohol verslaafde vader krijgt, is erg goed omschreven. De schuingedrukte tekst geeft je een kijkje in de keuken van de dader, een koelbloedige moordenaar, dit zorgde ervoor dat ik erg benieuwd naar dit personage werd en het waarom van zijn handelen.

Het verhaal lijkt op een ontluikende bloem, die langzaam opengaat en waarbij je bij elk bloemblaadje dat los raakt, een beetje meer te weten komt over de personages en het waarom van hun handelen, maar daardoor komen er weer nieuwe vragen naar boven, die pas aan het eind, als de bloem helemaal in bloei staat beantwoord worden.
Slechts éénmaal kwam ik even boven water, wat ik wel jammer vond, omdat ik in een razend tempo de rivier door werd gesleurd en dat was doordat ik door bepaalde beschrijvingen door had wie de dader was.
Maar al snel trok John Hart me weer mee het verhaal in en liet me pas los nadat we eerst door het laatste ruige stuk van de rivier moesten, waar alle verhaallijnen op een bloedstollende manier bij elkaar kwamen.

Het eerste vleugje van een zure lucht drong zijn neus binnen. Vettig en bekend, de geur van de dood.

Met Weg zonder genade, heeft John Hart bewezen, dat hij een auteur van hoog niveau is, die zijn verhaal op grootse wijze vertelt aan de lezer. Ik heb er van genoten.

Waardering:

Plot: 3
Schrijfstijl: 4
Originaliteit: 4
Psychologie: 4
Leesplezier: 4
Spanning: 4

4 ***** voor Weg zonder genade.

Heidi de Jonge - Rutgers