Bij het noemen van de woorden Top Gear komen er steevast twee vragen naar voren. Wie is The Stig? Wat is Jeremy Clarkson voor een man? Deze en vele andere wetenswaardigheden komen uitgebreid aan bod in Achter de Schermen bij Top Gear, opgetekend door Richard Porter. Dertien jaar lang was hij scenarioschrijver voor dit grootste autoprogramma ter wereld (350 miljoen kijkers). Ooit was het een beschaafd, magazineachtig programma, aanvankelijk alleen in omgeving Birmingham te bekijken. Later kwam het op de nationale televisie. Nog weer later werd het de humoristische show zoals wij deze kennen.

Een geestige man met dito naam, Kingsley Flistwipe zou eind jaren '80 de presentator worden ware het niet dat hij vlak voor zijn eerste Top Gear opname omgekomen is tijdens een zeppelinongeluk. Op korte termijn moest er een vervanger komen in de persoon van  Jeremy Clarkson. Pas vanaf het moment dat Top Gear nieuwe stijl (2002) is begonnen kwam auteur Porter om de hoek kijken, samen met het bekende team van presentatoren: Jeremy Clarkson, Richard Hammond en James May. Van Clarkson weten we hoe de kaakslag, die hij producent Oisin Tymon gaf, het einde van zijn carrière bij BBC’s Top Gear betekende. Onbekender is dat May in 1992 ontslagen werd bij Autocar Magazine omdat hij uit verveling geheime boodschappen plaatste in een publicatie van het blad. De redactie had het niet opgemerkt, maar lezers hadden massaal geschreven in de veronderstelling dat ze een auto of iets dergelijks hadden gewonnen (wikipedia.org). Hammond raakte ernstig gewond tijdens de opname van een proefrit met een auto met straalmotor. 1,5 Jaar na het bijna fatale ongeluk schrijft hij er een boek over: On the Edge.

En dan The Stig, het meest mysterieuze personage uit de televisie geschiedenis, waarvan iedereen wel een eigen vermoeden had wie zich in het witte pak verscholen hield. Ben Collins was 7 jaar The Stig maar wilde uit de anonimiteit komen. Hij schreef een boek: Autorijden. Het werd een rechtszaak.

Wanneer je een fervent Top Gear-kijker bent zul je veel situaties herkennen uit de opnamen. Porter schrijft respectvol over zijn collega’s zonder gewichtige zaken uit het oog te verliezen en zonder de werkelijkheid te omzeilen. Zo waren ze James May geregeld kwijt, hij verdwaalde makkelijk of reed achter de verkeerde, toevallig zelfde soort auto aan. Hammond en May bleven in het echte leven altijd beleefd, Clarkson daarentegen ...

Geschreven in column-achtige stijl, compacte stukjes tekst die je in willekeurige volgorde kunt lezen. Onderhoudend en met de Britse humor die je gewend bent vanuit de series. Desondanks bijwijlen wat monotoon maar zeer geschikt voor de doorwinterde Top Gear-kijker.