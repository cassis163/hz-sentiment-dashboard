Het debuut van Kim de Bruin is een meeslepend verhaal over actuele onderwerpen die je aan het denken zetten. Van deze schrijfster mogen we hopelijk nog meer verwachten!

Het verhaal

At Summer’s End gaat over de 15-jarige Lynn die een enorme verandering door gaat wanneer ze verhuist naar haar vaders nieuwe huis. Ze komt hier ineens terecht in een druk huishouden met haar vaders nieuwe vrouw en drie kinderen. Het is enorm wennen om in zo’n druk huis te wonen, maar gelukkig kan ze het al snel vinden met haar jongere broertje en zusje, alleen de oudere Brandon lijkt haar compleet te negeren waardoor ze een hekel aan hem krijgt. Wanneer Lynn weer afspreekt met haar oude vriendinnen, ontmoet ze een jongen waar ze tot over haar oren verliefd op wordt. Alles lijkt mee te zitten en hij lijkt super lief te zijn, maar dan ineens gebeurt er iets ingrijpends en veranderd alles voor Lynn. Ze trekt zich terug en wordt stilletjes, totdat een onverwacht persoon haar ineens gaat helpen.

De sfeer

At Summer’s End gaat over heftige en actuele onderwerpen en is niet bang om deze te beschrijven. Lynn vindt het helemaal niet leuk dat ze van haar moeders vertrouwde omgeving naar haar vader moet verhuizen die ook nog eens hertrouwd is. Ze wil het liefste terug naar haar eigen huis en heeft moeite om zich aan te passen aan haar nieuwe omgeving. Maar dan wordt ze voor het eerst verliefd en dan lijkt het boek een vrolijkere wending te maken, het gaat haar allemaal meezitten. Dat verandert echter al snel en dan slaat de sfeer van het boek om. Van het luchtigere begin wordt het een stuk heftiger en voel je mee met Lynn.

Gemakkelijk taalgebruik

Het boek is geschreven vanuit de eerste persoon en op zo’n manier dat het heel erg makkelijk is om met Lynn mee te denken en mee te voelen, je beleeft alles samen met haar. De omgevingen en de gevoelens worden uitgebreid beschreven waardoor je je even op een andere plek kan wanen, iets wat ik altijd wel fijn vind aan boeken. Hierdoor is het echter wel meer geschikt voor echt de Young Adult groep. Hoewel je de leeftijden al snel vergeet, is het toch echt meer gericht op de tieners. Voor jongere kinderen is het boek in mijn ogen niet geschikt omdat het toch best wel heftig is op sommige momenten.

Aanrader?

Voor een boek dat gemakkelijk wegleest en interessante onderwerpen aankaart, ben je hiermee aan het juiste adres. De hoofdpersonage maakt veel mee en leert hoe ze daar mee om moet gaan en het boek heeft tot op het einde een aantal verrassende wendingen. De focus ligt echt op het overkomen van obstakels en het leven van tieners, als dat je aantrekt, dan is dit boek zeker wat voor jou. Echt gericht op fantasy is het echter niet, het gaat vooral over het alledaagse leven.