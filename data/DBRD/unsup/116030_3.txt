Joost van Driel is vooral bekend van zijn werken over de middeleeuwen. Met zijn debuutroman “In het museum” zet hij een verhaal in de tegenwoordige tijd neer, die tegelijkertijd teruggaat naar eeuwen voor onze jaartelling.
De 6 –jarige David Schijndels bezoekt regelmatig met zijn levenslustige en vol fantasie zittende vader Nico een museum voor natuurwetenschappen in Brussel. Moeder wordt verteld dat ze de dag in Amsterdam doorbrengen. David raakt geobsedeerd door de vele dinosauriërs en dwaalt telkens gretig door het museum. Zijn vader verdwijnt dan voor enkele uren om zich bezig te houden met zaken die niet deugen en laat David achter bij de oppas Sarah, die hem echter niet zo goed begrijpt en steeds vaker te laat komt opdagen. Soms neemt Nico David mee om gebruik van hem te maken bij zijn onfrisse zaken. David begrijpt zijn vader niet altijd, maar doordat hij liefde voelt voor en van zijn vader, vergoelijkt hij dat. Nadat zijn vader weer een stunt heeft uitgehaald en moeder bij het museum betrokken wordt dwaalt David door het museum, zich verraden voelend door volwassenen, hopend op de liefde van vader en moeder en uiteindelijk verdwijnt David op een heel aparte manier.
Het verhaal wordt beschreven door de ogen van een 6 tot 10 à 11 jarige jongen. Joost van Driel heeft een roman geschreven die soms ontroerd, soms donker is en soms (zwarte) humor heeft.