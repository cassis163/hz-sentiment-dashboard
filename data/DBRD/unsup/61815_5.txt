Wat een geweldig boek om maar met de deur in huis te vallen. Ik
heb juist even gewacht met een recensie schrijven van dit boek omdat ik in het
begin niet verder kwam dan goeed boeekkk moet je lezen! Zo heeft het me overdonderd.
Het is een boek dat je meeneemt op een reis door de tijd en allerlei grote
gebeurtenissen door de ogen van Allan de-honderd-jarige-man laat beleven. De
meest bizarre ontmoetingen met staatshoofden als Mao en Franco lijken zo heel
normaal en worden allen gekenmerkt door een hoge inname van drank, of het nu
wodka of een cocktail zonder parapluutje is, alles wordt opgelost met drank.
Als dat niet de oplossing brengt wordt de boel opgeblazen want Allan is van
jongs af aan al een explosieven expert, niet door te leren maar door te
proberen. Er sneuvelt nog wel eens wat door de tijd heen.

Als Allan eenmaal ontsnapt is uit het bejaardentehuis sneuvelen er
ook aardig wat mensen, door zijn toe doen of een olifant, maar toch hoop je dat
de man er mee wegkomt. Je gunt het hem zo dat oudje, maar tijdens zijn vlucht
krijg je steeds terugblikken op het leven van Allan die gekenmerkt worden door
oorlogen, dictators, het uitvinden van de atoombom, een vakantie van 15 jaar en
drank. De beste man is geen onschuldig oud mannetje.

Tijdens de vlucht van Allan uit het bejaardentehuis dat op een
echte klopjacht uitloopt ontmoet hij vele nieuwe vrienden. Het wordt een roadtrip met een bonte stoet van mensen die aan de zelfkant van de maatschappij leven of op zijn minst eenzaam zijn en elkaar nodig hebben, ze vullen elkaar perfect aan.

Het klinkt misschien zwaar maar het is op zo een luchtige,
humorvolle manier geschreven dat je regelmatig hard op in de lach schiet tijdens
het lezen. De kracht van het boek is dat het een abnormale levensreis is die
Allan maakt maar die op zo een laconieke manier geschreven is dat het compleet
geloofwaardig wordt en je het gevoel hebt, als je het boek dichtslaat, dat
alles mogelijk is in het leven.