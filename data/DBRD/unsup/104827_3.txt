De Engelse auteur Peter James heeft al 13 thrillers op zijn naam staan. Zes daarvan zijn inmiddels in Nederlandse vertaling verschenen. Naast het schrijven van boeken is hij ook filmproducer en scenarioschrijver. De dood voor ogen is zijn tweede thriller in de serie rondom hoofdinspecteur Roy Grace.
Wat is er onschuldiger dan een ritje in de trein? Zakenman Tom Bryce komt er achter dat het ook levensgevaarlijk kan zijn. Als hij in de trein een cd vindt die een andere passagier heeft laten liggen, verandert zijn leven al gauw in een nachtmerrie. Hoewel Tom de intentie heeft om de cd aan de eigenaar te retourneren, kan hij het niet nalaten even te checken wat erop staat. Dat had hij beter niet kunnen doen. Tot zijn schrik bevat het schijfje een filmpje met de brute moord op een jonge vrouw. Nog amper bekomen van de schrik ontvangt hij een dreigende e-mail die hem waarschuwt niet naar de politie te gaan. Doet hij dat wel, dan zal zijn eigen leven en dat van zijn gezin gevaar lopen. De waarschuwing negerend, legt Tom toch een getuigenis af bij de politie en overhandigt hen het cdtje. Dan begint de ellende
Net als de voorganger in de serie Doodsimpel is ook De dood voor ogen een aardig boek. Aardig,maar niet wereldschokkend. Ook in dit boek staat een moordmysterie centraal en moet hoofdinspecteur Roy Grace alles op alles zetten om de zaak op te lossen. Het verhaal is vloeiend geschreven maar wel vrij vlak. De plot kabbelt rustig naar de ontknoping, gedragen door leuke maar niet bijster interessante hoofdpersonen. Originele zijspongen of ultieme spanning kom je niet tegen. Toch verveelt het boek geen moment omdat James het tempo er wel in houdt. Voor je het weet sla je de laatste bladzijde om. James zorgt met De dood voor ogen voor een paar uur ontspannen vermaak. Zeer geschikt voor mensen die niet houden van moeilijk doen en na een dag hard werken even lekker willen relaxen met een boek. Een leuke middenmoter met een mooie, aparte cover.