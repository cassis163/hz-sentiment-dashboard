Tijdens een weekend in Rome, al happend van een ijsje, weet Mark van der Werf het zeker: Leraar worden is wat hij wil! Tot z'n 35ste werkzaam geweest in de journalistiek, vindt hij het nu mooi geweest. Het is tijd voor iets anders! Dromen, durven, doen, zo is het toch? Van der Werf wordt 'hij-instromer', een traject speciaal voor mannen die een carrièreswitch maken naar het onderwijs. Een dag per week krijgen ze les, vier dagen staan ze zelf voor de klas. Vol goede moed start hij op de Augustinusschool, een moeilijke school in het centrum van Rotterdam. Groep 3, naast de ervaren juf Karin.

De eerste weken als meester van groep 3 verkeert Mark van der Werf in een 'permanente staat van vertedering'. Hij gaat aan de slag met ecoline, vult potjes lijm, voorziet alle mappen van een naam en leert zijn groep rekenen en lezen. Hij maakt een vliegende start; doet alles met evenveel plezier. Lesgeven vreet energie, maar wat is het leuk! Na de zomervakantie staat Mark er alleen voor; voortaan is hij de meester van groep 7! En dan merkt hij pas echt wat er allemaal bij komt kijken om een klas te runnen! "Hoe heb ik ooit kunnen denken dat een leraar zich vooral bezighoudt met lesgeven?"

25 kinderen in goede banen leiden valt vies tegen. Op de PABO geeft hij aan dringend behoefte te hebben aan een stoomcursus 'grip op je groep', maar op de PABO vindt men, dat alles op z'n tijd komt. Eerst wordt er geknutseld en gekleid en wanneer je daarbij een diepgaand reflectieverslag in elkaar draait is je voldoende in the pocket.

Mark merkt dat de bureaucratie zich opstapelt: leerlingvolgsystemen, handelingsplannen, groepsplannen, de sociaal-emotionele ontwikkeling van elk kind. Het moet allemaal bijgehouden worden. Meester Mark verzuipt in al die randvoorwaarden en raakt steeds verder verwijderd van de leuke, speelse, creatieve en energieke leraar die hij zo graag wilde zijn. Onzeker en krampachtig staat hij uiteindelijk voor de klas; geen plezier meer in het werk. Hij hakt de knoop door en stopt met zn lerarenavontuur, een ervaring rijker, een illusie armer.

Mark van der Werf deed de school voor de journalistiek en begon zijn loopbaan bij de regionale krant Rijn en Gouwe. Daarna werkte hij onder andere als verslaggever in Bodegraven en Alphen aan den Rijn. In 2005 maakte hij de overstap naar het Algemeen Dagblad. De eerste jaren op het Binnenhof bij de parlementaire redactie, daarna volgde de redactie economie. In 2011 ging het roer om en werd hij leerkracht op een basisschool. Sinds 2013 is Mark van der Werf weer werkzaam als journalist. Hij werkt freelance voor het AD, Villa Media Magazine en Teachers in Media. Ondertussen is hij bezig aan een nieuw boek: Meester Mark vraagt door, over ervaringen van collega-onderwijzers. Dit boek verschijnt in de loop van 2015 in de winkel.

Meester Mark draait door is een eerlijk en openhartig boek dat een duidelijk en reëel beeld geeft van het leerkracht zijn anno nu. Met vaart en vol humor schetst Mark van der Werf zijn enigszins naïeve start als leraar in het basisonderwijs en zien we zijn carrièreswitch langzaam ontaarden in een desillusie. Het boek geeft stof tot nadenken voor iedereen die werkzaam is in het onderwijs.