Barbara woont met haar man Rob en hun twee kinderen in Frankrijk in een oude fabriek die ze hebben omgebouwd tot een prachtig pand. Een gedeelte van het pand wordt verhuurd als ateliers voor kunstenaars, daarnaast zijn er verblijven voor deelnemers aan de meerdaagse workshops die Barbara organiseert.

Barbara ontvangt voor haar workshop 7 gasten die uitgenodigd zijn door een opdrachtgever die anoniem wil blijven, dit vindt ze opmerkelijk maar de workshop is door hem betaald en ze kunnen het geld goed gebruiken.
De opdrachtgever, die zelf ook zou deelnemen, trekt zich op het laatste moment terug maar belooft bij de afsluiting aanwezig te zijn.

De sfeer onder de deelnemers is meteen gespannen, zelfs vijandig en al snel wordt het Barbara duidelijk dat een aantal elkaar al kent. De onwillige en respectloze houding onder de deelnemers en zelfs naar haar toe, zet haar aan het denken.
Als er dan ook nog een aantal deelnemers vertrekken en er andere mysterieuze dingen gebeuren, is het voor Barbara duidelijk dat er meer speelt. Als ze vervolgens geen contact met de anonieme opdrachtgever kan krijgen begint ze zich af te vragen wat zijn motivatie voor de workshop is.
Met behulp van haar man, schoonzus en diens vriendin probeert ze de geheimen binnen de groep te ontrafelen.

De proloog en het eerste hoofdstuk is meteen pakkend, een goed begin van het verhaal waarin de spanning vervolgens goed wordt opgebouwd met een indrukwekkend en emotioneel einde.
De personages zijn goed omschreven, zowel het uiterlijk als het karakter maar de onderlinge verhoudingen blijft raadselachtig.
Het actuele thema is niet meteen aan de orde in het verhaal waardoor het mysterieus en onvoorspelbaar blijft tot de ontknoping die er enorm in hakt.