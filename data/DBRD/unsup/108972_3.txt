Brigadier Kate Farrer moet zich, direct na terugkomst van een verlof van drie maanden, met een nieuwe partner Oliver Parke storten in de zoektocht naar de oplossing van de vondst van een verbrand lijk van een vrouw. Als extra probleem komen ze tot de ontdekking dat deze vrouw kort voor haar overlijden is bevallen. Maar waar is het kind?
Kort nadat ze het onderzoek zijn opgestart moeten ze het alweer laten liggen om op zoek te gaan naar de vermiste Candice, onaantrekkelijke dochter van moeder Janine en stiefvader Robert. Tijdens het onderzoek blijkt dat Candice uit een liefdevol gezin komt; Janine adoreert haar man en kinderen en Robert heeft in hun jeugd veel met de kinderen opgetrokken. Het is dan ook een raadsel waar Candice gebleven kan zijn. Of is er een competitiestrijd met haar mooie zuster Lesley?
De derde zaak waar Kate en Oliver mee geconfronteerd worden is de gewelddadige dood van de invalide Brett Spender. Zij komen hem op het spoor tijdens hun onderzoek naar de eerste zaak  maar wat heeft hij te maken met Candice? En waarom wordt hij, vlak voordat hij door de politie kan worden ondervraagd, vermoord?
Kathryn Fox weeft een ingewikkeld web rondom deze drie zaken die allemaal met elkaar te maken lijken te hebben. Als toppunt komt Kate er ook nog achter dat er een onderzoek van de afdeling Interne Zaken loopt naar haar afdeling. Er is iemand corrupt en deze collega doet er alles aan om Kate verdacht te maken.
Vanwege de aankondiging op de kaft van het boek: Voor de lezers van Patricia Cornwell en Kathy Reichs, waren mijn verwachtingen voor dit boek hoog gespannen. Die hoge verwachting kan het boek niet waarmaken; zowel Cornwell als Reichs schrijft (veel) betere en complexere verhalen. Dat betekent niet dat dit boek van Kathryn Fox niet lezenswaard is; integendeel: ik heb ervan genoten. Maar het niveau van beide andere schrijfsters haalt het helaas niet. Sommige wendingen in het verhaal zijn onlogisch of niet sterk uitgewerkt. Ik had persoonlijk graag meer uitdieping van de persoon Kate willen zien om het boek meer geloofwaardigheid mee te geven. Nu ontbeert het boek een diepgang die het naar mijn mening naar een hoger niveau had kunnen tillen.