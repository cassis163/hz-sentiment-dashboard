Toen ik begon met het lezen van Zuur, had ik nog geen enkel ander boek gelezen van Anja Feliers. Ik volgde haar al wel op Facebook en kreeg gelukkig de kans om dit boek te lezen.

In zuur krijgt het meisje Cara het zwaar te verduren wanneer ze door een onbekende aanvaller zoutzuur in haar gezicht krijgt gegooid. Door deze verwerpelijke daad is ze op het randje van de dood en zal haar een zeer lang proces van revalidatie te wachten staan en de vraag is eigenlijk of het ooit nog wel zal worden zoals het ooit is geweest. Het is zeer begrijpelijk dat ze het daar zeer moeilijk mee heeft en ze zoekt hiervoor troost bij haar moeder Daphne.

Daphne, die in het dagelijks leven plastisch chirurg is, kan echter niet omgaan met het feit dat haar dochter niet meer perfect is en is hierdoor niet in staat om de affectie te geven die haar dochter verdient. Cara krijgt gelukkig hulp van de psychologe Kathleen, die zeer begripvol is en ook ruimte maakt in haar agenda om haar te zien. Maar ook Kathleen heeft haar persoonlijke problemen, die we ook steeds meer te zien krijgen.

De vraag die blijft is natuurlijk waarom iemand deze verschrikkelijke daad heeft gepleegd en waarom nu uitgerekend de onschuldige Cara dit moest overkomen.

Zuur is op een manier geschreven die ontzettend prettig wegleest. Steeds heb je korte hoofdstukjes, waardoor je als lezer vaak toch nog net even een hoofdstuk verder leest. (Het zijn toch maar drie bladzijden) Daarnaast is ook de tone of voice erg prettig en nergens is het boek te ingewikkeld, je zit er dus ook al snel in. Wat ook interessant is, zijn de gebruikte thema's in Zuur. Om niet te spoileren zal ik hier niets over zeggen, maar de titel 'Zuur' is op meerdere manieren te herleiden en dus zeker niet alleen naar de daad.

Zuur is alweer het vijfde boek waarin psychologe Kathleen opduikt en dit personage bevat dan ook veel van Anja Feliers al ziet ze zichzelf nog niet als Kathleen. Ik had nog niet eerder de kans om andere boeken van haar te lezen en weet daardoor zeker dat je dit boek ook prima kunt lezen zonder dat je eerdere delen hebt gelezen. Ik ben echter wel ontzettend nieuwsgierig geworden naar de eerdere delen en ben ook zeker van plan deze op te pakken.

Al met al is het lezen van Zuur, zeker geen zure ervaring gebleken.