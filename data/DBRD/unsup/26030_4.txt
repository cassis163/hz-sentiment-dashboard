Een dochter, een jonge vrouw, een meedogenloze moordenaar

Meedogenloos, het eerste deel van Scott Bergstroms serie The Cruelty, gaat over Gwendolyn Bloom. Gwendolyn heeft al heel wat meegemaakt in haar leven, toch is ze een doodgewoon 17-jarig meisje. Wanneer er op een avond twee agenten voor haar deur staan, komt haar leven echter volledig op de kop te staan.

Haar vader wordt vermist. Tijdens het werk in Parijs is hij plotseling verdwenen. Als Gwendolyn er vervolgens achter komt dat haar vader al jaren als spion voor de CIA werkt, lijkt haar hele leven een leugen te zijn. Wanneer de CIA besluit niet verder te zoeken naar haar vader, neemt Gwendolyn, met een beetje hulp van haar eigenaardige maar behulpzame buurman, het heft in eigen hand. Ze duikt de onderwereld van Parijs, Berlijn en Praag in. Ze wil koste wat kost haar vader vinden en ze zal meedogenloos moeten zijn.

De spanning in het boek van Bergstrom loopt al snel hoog op. Vooral na hoofdstuk 3 wisselen spanning en actie elkaar in rap tempo af. Sommige verhaallijnen lijken wat te zijn afgeraffeld, terwijl vooral in de eerste hoofdstukken het verhaal juist erg langdradig is doordat er heel gedetailleerd verteld wordt. Achteraf blijken deze details cruciaal voor het verhaal.

Gwendolyns reis is stormachtig, het verhaal daarentegen is makkelijk te volgen. Bergstrom introduceert elke plek waar het verhaal zich afspeelt. Door gebruik van realistische details is het als lezer eenvoudig om je een beeld te vormen. Je wordt als het ware het verhaal ingezogen.

Dit YA-boek is beklemmend en ontzagwekkend. De gruwelijkheid van het verhaal neemt met het hoofdstuk toe, de transformatie van Gwendolyn Bloom is bewonderenswaardig en het einde is sensationeel. Een boek waarbij je zeker pagina na pagina om wilt slaan en die je met pijn in het hart weglegt. Wellicht herken je bij het uitlezen het op-het-puntje-van-mijn-stoel-reikhalzend-uitkijkend-naar-het-volgende-deel-gevoel.