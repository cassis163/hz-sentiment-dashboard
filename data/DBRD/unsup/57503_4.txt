In “weg van jou” blijken nogal wat mensen weg te zijn van andere mensen. Helena is weg van Klaus, Klaus is weg van Helena, Anouk is weg van Mark, Mark is weg van Helena, Anouk is weg van Cas, maar Cas is weg van Anouk. Anouk is uiteindelijk weg van Mark en weg van Cas. Alex is weg van zijn professor en gaat daarom weg van Anna. En Bob, Bob is weg van Lieve, die blijkbaar ook weg is van Bob. Lekker cryptisch he?
Soms zijn ze echt weg bij elkaar, maar daardoor raken sommigen juist weer weg van elkaar. En bij sommigen is weg van elkaar gewoon dat ze helemaal hoteldebotel van elkaar zijn. En er zijn ook nog gevallen waarbij weg van elkaar echt definitief weg is.

Een lekker luchtige feelgood over een best wel heftig onderwerp. Het wordt op een leuke manier gebracht. Er lopen verschillende verhaallijnen langs elkaar heen. Deze zitten goed in elkaar. Je blijft nieuwsgierig hoe het met de andere personen gaat. Daardoor wil je het boek niet aan de kant leggen.

De hoofdpersoon is Helena, een leuke dame die niet graag op de voorgrond staat. Helaas komt ze volop in de belangstelling te staan. Gelukkig lukt het haar diverse angsten te overwinnen. Daar wordt ze alleen maar beter en sterker van.

Een heerlijk zomers boek om lekker bij weg te dromen. Voor veel lezers zitten hier vast herkenbare situaties in.

Wat dit boek voor mij extra grappig maakt, is dat het geschreven is door een Vlaamse auteur. Voor mij staan er legio grappige woorden en uitdrukkingen in.