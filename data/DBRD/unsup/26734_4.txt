De Ierse auteur Glenn Meade is een succesvol schrijver van verhalen die gebaseerd zijn op een prikkelende mix van feiten en fictie. Hij geniet van het succes wat zijn boeken hebben die inmiddels in zesentwintig talen zijn verschenen. Zijn werk wordt wel vergeleken met dat van Frederick Forsyth, John le Carre en Tom Clancy hoewel de echte fan wel belangrijke verschillen ziet tussen de verhalen van deze vier topauteurs.
Een boek waar feiten en fictie bijna naadloos in elkaar overlopen en het onderscheid nauwelijks waarneembaar is, zelfs voor de geoefende lezer, is De tweede Messias.

Het is twintig jaar naar dato, Jack Cane is archeoloog en doet een belangrijke vondst. Op dezelfde plek waar 20 jaar eerder zijn vader, de archeoloog Robert Cane, een belangrijke vondst met de dood moest bekopen, vindt Jack een oude boekrol. Professor Donald Green onderzoekt de rol en wordt tijdens zijn werk vermoord. De rol is spoorloos verdwenen en Jack is de laatste die de professor levend heeft gezien.
Green is ook doodgestoken met het mes van Jack dus hiermee staat hij hoog op de verdachtenlijst.
In Rome wordt op hetzelfde moment kardinaal John Becket door de curie tot Paus gekozen, hij noemt zich Paus Celestinus. Becket was aanwezig toen Robert Cane twintig jaar eerder bij zijn belangrijke vondst kwam te overlijden.
Jack probeert de rol terug te vinden en tevens de moord op de professor op te lossen….

De tweede Messias is een intrigerend verhaal waarin de gevonden stukken aantonen dat er een tweede Messias op de wereld heeft gelopen. Bij een kleine groep binnen de katholieke kerk is dit bekend. Maar omdat het vermoeden bestaat dat dit bericht weleens het einde kan beteken van de katholieke kerk als gemeenschap, wordt dit gegeven angstvallig geheim gehouden.
Het is de combinatie van de feiten en fictie dat door Glenn Meade zo geloofwaardig en overtuigend is neergezet en beschreven dat het niet moeilijk is om de fictie ook als feiten te kwalificeren. Hierdoor wordt De tweede Messias niet alleen een spannend verhaal maar ook een informatiebron van de krachten die binnen het Vaticaan de loop van de wereld belangrijk kunnen beïnvloeden. Spanning, intriges, leugens en verdraaiing van feiten, het zijn de ingrediënten die De tweede Messias tot een spannend en interessant verhaal maken. Voor liefhebbers van historie een ware must have!

Eindoordeel: 4 sterren

Spanning: 4 sterren
Plot: 4 sterren
Leesplezier: 3 sterren
Schrijfstijl: 4 sterren
Originaliteit: 4 sterren
Psychologie: 4 sterren