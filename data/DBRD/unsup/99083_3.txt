Auteur Ali Cronin heeft een imposant CV: ze is haar loopbaan begonnen als journalist bij onder andere J17, Sugar, The Guardian en Glamour. Daarnaast heeft ze vijf jaar als producent voor een jongerenwebsite van de BBC gewerkt en coproduceerde ze een televisieserie. Sinds 2007 werkt ze freelance. Liefdeslessen hoort bij de serie ‘’Girl Heart boy’’ en is het vierde deel in een reeks van zes boeken. De boeken zijn los van elkaar te lezen en gaan over een hechte vriendengroep van vier meiden en drie jongens in het laatste jaar van de middelbare school.
Donna en haar vrienden Ashley, Sarah, Cass, Rich, Ollie en Jack wonen in Brighton en zitten in hun eindexamenjaar. Liefdeslessen focust zich op Donna. Donna is een meisje die weinig geluk heeft in de liefde, problemen heeft op school en een passie draagt voor toneel. Ze staat op het punt om te zakken voor haar eindexamen, dus wanneer ze een advertentie ziet voor bijlessen, twijfelt ze geen seconde en geeft ze zich op. Ze had er enkel geen rekening mee gehouden dat ze tot over haar oren verliefd zou worden… op haar bijlesleraar Will. Will is een jonge student en deelt dezelfde passie als Donna voor toneel. Hij neemt haar mee naar zijn toneelgezelschap, waar Donna wordt gekozen als Julia voor hun komende toneelstuk, Romeo en Julia. Als blijkt dat Will haar ook ziet zitten, krijgt ze het benauwd en weet ze niet goed wat ze moet doen. Donna heeft namelijk áltijd pech in de liefde. Daarnaast komt ze er ook achter dat Will een geheim bij zich draagt. Wordt het met Will alweer een flop? Of zal Donna eindelijk haar succes in de liefde vinden?
Liefdeslessen geeft het leven weer van een meisje, waarmee iedereen zich wel kan identificeren. Ondanks haar pech op school en in de liefde is Donna het toonbeeld van een zelfverzekerde dame met veel humor. Omdat ze in haar eindexamenjaar zit en ik ook net mijn diploma heb gehaald, kon ik mezelf ook goed met haar identificeren. Vooral haar passie over haar vervolgopleiding kon ik erg begrijpen en Donna is dan ook een mooi en leerzaam voorbeeld van iemand die er alles aan doet om haar doel te bereiken.
Een minpunt van Liefdeslessen is dat, naast de personage van Donna, het verhaal en de karakters erg voorspelbaar zijn. Plottwisten zag ik tientallen pagina’s eerder al aankomen en haar vrienden zijn erg steretype (de nerd, de grappenmaker, de verleidster). Het maakt van Liefdeslessen een simpel en makkelijk leesbaar boek. Opvallend vond ik dat de vriendengroep – zoals beloofd op de achterflap – niet centraal staat. Donna leek erg uit de groep te vallen en de conversaties tussen Donna en haar vrienden vond ik weinig toevoegen aan het verhaal.
Verder vond ik de schrijfstijl te ‘’gepopulariseerd’’. Ali Cronin laat haar achttienjarige personages praten alsof ze veertien (of zelfs jonger) zijn en dat helpt niet mee aan de geloofwaardigheid. Het is moeilijk te bedenken dat deze jongeren in hun eindexamenjaar zitten.
Maar het idee achter de serie – elk boek focust op een ander persoon in de groep – is erg leuk en ondanks de minpunten, was Liefdeslessen een erg vermakelijk boek. Het is het perfecte boek om te lezen als je even nergens over wil nadenken en is dus ook perfect voor de zomer. Deel 1 tot en met 3 zijn reeds uitgegeven en daarin worden Cass, Ashley en Ollie belicht. Liefdeslessen is het perfecte boek voor de wat lichtere en minder serieuze (vrouwelijke!) lezers, die wel van een ingewikkeld liefdesverhaal houden.