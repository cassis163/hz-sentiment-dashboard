Seena B. Frost, theologe en psychologe heeft deze manier van collages maken ontdekt in de jaren ’80 en sindsdien verder ontwikkeld. SoulCollage is een mooi vormgegeven werkboek waarmee je in het diepste van je ziel kunt kijken. Klinkt wellicht wat mysterieus of vaag, maar dat is het allesbehalve. Door gebruik van het SoulCollage® proces onderzoek je jouw eigen innerlijk. Hoe ga je te werk? Je begint met het intuïtief zoeken van plaatjes uit tijdschriften, boeken en folders. Op die manier vind je afbeeldingen die de kracht hebben om bepaalde patronen in je leven bloot te leggen die je eventueel in een later stadium kunt veranderen of juist accepteren. Je verzamelt als het ware diverse innerlijke delen van jezelf. Stel jezelf de vraag: welke afbeelding spreekt mij aan? Zoek (nog) niet naar een antwoord, maar begin gewoon met verzamelen. Ieder plaatje is een symbolische weergave van jouw ziel. Uiteindelijk combineer je de plaatjes in een collage en ga je er een set kaarten van maken: zielenkaarten.  

Een SoulCollage-verzameling bestaat uit drie transpersoonlijke kaarten en vier groepen. De transpersoonlijke kaarten zijn: de Bron (het oneindige van alle mogelijkheden), de Zielsessentie (het wezenlijkste in jezelf) en de Getuige (jouw bewustzijn). Deze kaarten staan met elkaar in verbinding. De groepen zijn: het Comité, de Gemeenschap, de Metgezellen en de Raadgevers. Iedere kaart uit de groep heeft een speciale betekenis. Zo staat bijvoorbeeld het Comité voor persoonlijke delen in jezelf, zoals innerlijke dialogen, het opstandige kind of je innerlijke criticus en de Gemeenschapskaarten kunnen staan voor historische mensen, voorouders, inspirerende leraren of krachtplaatsen. Wanneer de kaarten gemaakt zijn kun je ermee aan de slag. De kaarten kunnen geraadpleegd worden, ook wel “reading” genoemd. Hierbij formuleer je een duidelijke vraag en jouw kaarten geven een antwoord. Alleen al door het zien van het beeld op de kaart wordt je innerlijke wijsheid aangesproken. Laat je verbeelding de vrije loop en ontdek wat er gebeurt!  

Frost geeft je aanwijzingen en zeer veel voorbeelden om jouw eigen creatieve proces vorm te geven. Daarnaast deelt ze haar kennis van vooral de Jungiaanse psychologie (Carl Gustav Jung) op een heel begrijpelijke manier. En hier heb je veel aan. Jung was immers degene die veel met het onbewuste werkte en dat is precies wat je hierbij nodig hebt.  

Bezoek de kringloopwinkel (voordelige tijdschriften!) of spreek je eigen stapels aan, want waarschijnlijk was je toch niet van plan om er nog iets mee te doen. Dit is een mooi (therapeutisch) proces waarbij jouw creatieve vermogens, intuïtie en innerlijke wijsheid worden gebruikt. Verwonder je over de synchroniciteit (schijnbare toevalligheid) die door het werken met SoulCollage in jouw leven zal ontstaan. Zeer geschikt voor iedereen die geïnteresseerd is het onbewuste in de mens. In het bijzonder waardevol voor een ieder die zich wil verdiepen in wat er zich in je hart en/of ziel afspeelt. Ook leuk voor groepen die met elkaar hun creativiteit willen uiten.