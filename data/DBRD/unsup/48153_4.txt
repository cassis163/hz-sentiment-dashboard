Erg mooi winterboek, dat zich afspeelt in een sprookjesachtig, magisch, middeleeuws Rusland. Het boek wordt gepromoot als een hervertelling van Repelsteeltje, maar dat vind ik maar ten dele waar. Het boek is namelijk veel meer dan dat.
Het verhaal wordt verteld vanuit zes perspectieven, waarvan drie personen echt de hoofdpersonen van het verhaal zijn. Het vertelt over Miryem, de dochter van een Joodse geldschieter, Irina, de onaantrekkelijke dochter van een duke, en Wanda, de dochter van een gewelddadige en vaak dronken vader. De personages hebben elk een duidelijke eigen spreekstijl, waardoor ik nauwelijks moeite had met het onderscheiden van wie er aan het woord was (behalve toen Irina voor het eerst aan het woord kwam, toen was ik even in de war).
Op een dag trekt Miryem de aandacht van de Staryk, magische winterwezens, en Irina van een vurige demon. Hierdoor wordt het een echt winters sprookjesverhaal. Zonder romantiek, maar wel met een belangrijke rol voor diepe familiebanden. Ik heb het in elke vrije minuut gelezen :)