Bekraste zielen is het eerste boek van R.J. Ellory dat ik gelezen heb en ik ben nog steeds onder de indruk.

Het verhaal lijkt op het eerste zicht eenvoudig: de twee halfbroertjes Clarence Clay en Elliott Digger komen na de dood van hun moeder (vermoord door 1 van de vaders) terecht in een weeshuis. Het leven daar is hard en alles wordt nog erger als ze op een dag gegijzeld worden door Earl Sheridan, een ter dood veroordeelde psychopaat. Wat volgt is een spoor van (zinloos) geweld en een vlucht voor de autoriteiten die naarstig naar hen op zoek gaan.

Maar het gaat verder dan dat. Dit is ook een verhaal over lotsbestemmingen, keuzes maken en leren omgaan met de bijhorende consequenties. Berusting aan de ene kant, overlevingsdrang aan de andere .

Ellory weet door zijn schrijfstijl de lezer onmiddellijk te boeien. Hij vertelt het verhaal zonder veel omwegen. De verschillende verhaallijnen worden op een sublieme manier verweven en nemen je mee op een rollercoaster van emoties. Hoe het gaat aflopen weet je niet, maar het is wel snel duidelijk dat niemand ongeschonden uit de strijd zal komen 

Een aanrader