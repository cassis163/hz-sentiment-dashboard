In een heruitgave is bij Uitgever de Kern het boek Matilda's laatste dans van Tamara McKinley verschenen. Het is het prachtige verhaal van Matilda en Jenny. Als Jenny de erfenis van haar overleden man in ogenschouw neemt wordt ze getroffen door de fantastische omgeving. Ze besluit enige tijd op de schapenfarm Churinga, gelegen in de binnenlanden van Australië, te blijven. Een oude kist met kleding en dagboeken trekt haar aandacht. Als nazaat van haar Ierse ouders moet Matilda al op jonge leeftijd de verantwoording nemen over Churinga. Het wordt een moeizaam bestaan. Armoede, ontberingen, de natuur die weergaloos, onafwendbaar zijn tol eist en de vijandschap van haar buren lijken haar te dwingen de farm te verkopen. Matilda, gesteund door de Aboriginals, geeft niet op. Ook Jenny ervaart de krachten van het natuurgeweld. Ze is echter vastbesloten om de nalatenschap van haar man te koesteren en gaat niet in op het riante aanbod Churinga te verkopen. Jenny probeert zich als vrouw 'in het oude hart van Australië' te handhaven. Ze voelt een nauwe gemeenschappelijke band met Matilda en door het lezen van haar dagboeken voelt ze zich gesterkt. Tamara McKinley schrijft: "Ze had het gevoel dat ze verwante zielen waren, dat hun levens op de een of andere manier met elkaar verweven waren-en wist dat hoe verschrikkelijk de weg ook was, ze Matilda haar reis niet alleen kon laten maken." Het zal tevens de reis van Jenny worden. Tamara McKinley weet met haar woorden de natuurlijke omgeving in te kleuren, ze kan de geuren laten ruiken, ze kan de emoties laten voelen. Matilda's laatste dans is een boek wat tot leven komt, een mooie, ontspannende roman!