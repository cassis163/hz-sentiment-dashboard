Jojo Moyes is een Britse auteur, vooral bekend van het boek Voor jou. Vier plus één is haar nieuwste roman.
In dit boek maken we kennis met Jess, een alleenstaande moeder met twee baantjes. Ze heeft het alles behalve breed. Haar dochter Tanzie is een wiskundegenie en haar stiefzoon Nicky wordt ontzettend gepest. Dan krijgt Jess te horen dat Tanzie mee mag doen aan een Wiskundewedstrijd. De hoofdprijs? Geld, waarmee Tanzie naar een school kan waar ze thuishoort. Het probleem is echter dat de wedstrijd helemaal in Schotland wordt gehouden.
Ook maken we kennis met de succesvolle Ed. Zijn leven wordt opeens overhoop gegooid als hij te maken krijgt met juridische problemen. Als hij niet uitkijkt, hangt er een gevangenisstraf boven zijn hoofd. Hij krijgt de tip om even weg te gaan van alles. En dan komt hij Jess, Tanzie en Nicky tegen en biedt ze een lift aan naar Schotland.

Ieder hoofdstuk wordt vanuit een ander personage beschreven in het hij/zij vertelperspectief. Als lezer kun je zo niet alleen meekijken met Jess en Ed, maar ook met Tanzie en Nicky. De naam staat telkens boven het hoofdstuk, zodat het direct duidelijk is om wie het gaat. Het boek is hierdoor overzichtelijk en ook erg prettig leesbaar.
Het is al vrij snel duidelijk dat er twee totaal verschillende werelden samenkomen. Jess, die altijd hard heeft moeten vechten voor haar geld en genoegen neemt met een boterhammetje, en Ed, die dankzij zijn succes veel geld heeft en die liever in een hotel overnacht dan in de auto.
Deze beide visies worden heel realistisch verwoord en het onbegrip onderling is overduidelijk

In Vier plus één worden een hoop heftige thema’s aangepakt, die je in het begin niet direct opmerkt. Ondanks deze heftige thema’s, blijft het boek lekker luchtig weglezen en is het moeilijk om het aan de kant te leggen. Je leeft vrij snel mee met de personages. Ook zitten er een hoop herkenbare situaties in het boek. Iedereen zal zich wel met iemand in het boek kunnen identificeren. Ook zit er uiteraard de nodige romantiek in het boek.

Toch ontbreekt de vaart van het boek op een aantal punten. In het begin moet je echt even in het verhaal komen en de personages leren kennen. Wanneer de roadtrip echter begint, slokt het verhaal je volledig op. Tegen het einde zit er wederom een stuk in dat wat lang duurt en die de vaart erg uit het verhaal haalt. Ook zitten er aan het einde enkele wendingen en gebeurtenissen die ietwat onrealistisch zijn.

Dat mag de pret echter niet drukken. Jojo Moyes weet je te raken met Vier plus één en sleept je mee tijdens een roadtrip door Engeland die je niet snel zal vergeten.