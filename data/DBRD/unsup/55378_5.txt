De memoires van Michelle Obama geven een boeiend en interessant beeld van deze voormalige First Lady. Maar het is veel meer; het is ook een beeld van bepaalde aspecten van de Amerikaanse samenleving en van een ontluisterende politieke klasse.

Het boek kent drie grote delen.
Het eerst omvat de jeugdjaren van Michelle Obama en haar carrière als beginnend advocaat. Opgegroeid in een warm gezin in een achterstandswijk van Chicago laat ze een prestatiegericht meisje zien, dat wil uitblinken en hogerop geraken. Na studies in Princeton en de Harvard Law School begint ze als advocate in een groot kantoor. Maar snel ontdekt ze dat ze meer voor de samenleving wil doen.
Het tweede deel omvat haar huwelijk met Barack Obama en zijn stappen in de politiek, waar ze het aanvankelijk zeer moeilijk mee heeft.
Het derde deel gaat over haar 8 jaar in het Witte Huis en de mogelijkheden die haar dat biedt, maar ook de teleurstellingen in dit politiek wespennest.

Michelle Obama schrijft op een open manier over haar publiek leven, maar evenzeer over zeer persoonlijke momenten in haar leven, zoals haar miskraam en de moeite om zwanger te worden. Obama's keuze om in de politiek te gaan leidt tot de nodige spanningen.

In deze memoires krijg je een treffend beeld van een samenleving waar racisme nog steeds latent op vele plaatsen aanwezig is en waar zwarten zich nog steeds extra moeten bewijzen, zowel in het schoolsysteem als in het beroepsleven. Michelle Obama ziet het als haar belangrijkste taak mensen te motiveren ervoor te gaan, kansen te grijpen zoals zij heeft gedaan. Dit met een eenvoudig 'jij doet ertoe'.

Je krijgt, voornamelijk in het derde deel, een ontluisterend beeld van de politieke klasse in Washington met de extreme polarisatie tussen Democraten en Republikeinen. Het is een beeld waarbij uiteindelijk niet het belang van de burger primeert, maar een haast pervers streven van de Republikeinen om Obama en zijn politiek 'uit principe' te dwarsbomen.

Doorheen het boek loopt dan het verhaal van de twee dochters Malia en Sasha, waarbij Michelle Obama één voorname bekommernis heeft: hen zo normaal mogelijke jeugdjaren laten beleven, binnen al de beperkingen van het Witte Huis.

Het boek heeft de neutrale titel 'Mijn verhaal'. Eigenlijk jammer.
De oorspronkelijke titel 'Becoming' geeft veel beter weer wat Michelle Obama bedoelt: met name een voortdurend 'streven naar een betere zelf'.