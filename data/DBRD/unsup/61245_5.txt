Dat Danny Jansen verstand heeft van lekker eten wisten we al want dat kunnen we regelmatig zien op 24Kitchen. Maar nog leuker is dat Danny een grote familie heeft, waarvan de leden ook allemaal verstand hebben van overheerlijk Aziatisch eten. Niet alleen delen ze regelmatig maaltijden met elkaar maar het is Danny ook gelukt om een aantal recepten los te peuteren bij familieleden. Uiteraard is Danny's Azië tevens gevuld met Danny’s eigen recepten.
Het overgrote deel van Danny's Azië betreft Indonesische gerechten maar ook de Thaise, Japanse, Chinese en Indiase keuken komen voorbij. Bij Indonesische recepten verwacht je misschien veel bekende gerechten tegen te komen en die staan ook zeker in het boek maar meer nog zien we bijzondere en heel goed maakbare gerechten die minder voor de hand liggen. Slechts een enkel recept vereist wat meer durf en ervaring.
Het boek is logisch ingedeeld en begint met een overzicht en duidelijke beschrijving van kruiden en specerijen met daarbij aangegeven welke je eigenlijk altijd in huis zou moeten hebben. Een hoofdstuk met alles over rijst en een specerijenwijzer over de 12 meest gebruikte specerijen in het boek komt uitstekend van pas voor mensen die graag Aziatisch koken. Daarna eerst aandacht voor recepten uit Danny’s familiekeuken en dan een aantal van Danny’s superburgers. Vervolgens hapjes en tussendoortjes, vis, vegetarisch, vlees, kip en zoet. Alles komt aan bod. De beschrijving laat niets te wensen over en zelfs beginnende koks zullen vrijwel alle gerechten aandurven. Aan het begin van een recept eerst een kleine toelichting en vaak aan het eind ook een extra tip. Handige ingrediëntenlijstjes en overheerlijke smulfoto’s completeren het geheel.

Snelle Mangochutney

Ingrediënten:
2 mango’s
2 rode pepers
Extra nodig: staafmixer

Bereiding:
Schil de mango’s en snijd het vruchtvlees van de pit. Pureer 1 mango en snijd de andere mango in kleine blokjes van circa 0,5 centimeter. Halveer de pepers in de lengte, verwijder de zaadlijsten en snijd de pepers in kleine blokjes van circa 2 millimeter. Kook de mangopuree circa 3 minuten in een kleine pan. Voeg de peper en de mango-blokjes toe en kook circa 2 minuten mee. Laat de mangochutney afkoelen en bewaar in de koelkast.

Tip:
Deze mangochutney is echt een ideaal cadeau, want wie houdt er nu niet van mango? Als je de chutney bewaart in gesteriliseerde, afsluitbare potten, kun je de chutney in de koelkast lang goed houden. Maak er zelf een naamplaatje bij en je hebt een onvergetelijk cadeau!

Een boek om heel regelmatig uit te koken. Fijne kleine recepten zoals Chinese groentepickles maar ook wat meer uitgebreidere zoals Danny’s pekingeend. Het water loopt je in de mond bij de zachte spareribs met sinaasappel en avocadodip of Indiase lamskebab met bietensalade en creme fraiche met komijn. Broodje Thaise kip met mangocurry of Foe Yong Hai.
Erg handig is, naast de volledige index, een overzicht van alle recepten die in 30 minuten of minder te maken zijn en een overzicht van alle vegetarische recepten. Uiteraard treffen we ook de overbekende Rendang en Gado Gado maar omdat het veelal eigen of familierecepten zijn toch vaak weer met een eigen draai eraan.
Bijna de helft van de 92 recepten zijn snelle gerechten die binnen 30 minuten op tafel staan en ongeveer een derde zijn vegetarische gerechten. Het boek sluit af met een mooie “In gedachten” pagina als herinnering aan Jenny en Popo van restaurant Asian glories waar Danny twee weken voor de ramp met de MK17 nog wat recepten voor het boek doornam en foto’s maakte.
Een heel fijn boek.