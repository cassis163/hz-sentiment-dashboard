Via het bedrijf Story Terrace kan iedereen zijn biografie, zijn levensverhaal, reisverhalen of wat je maar wilt laten uitgeven als boek. Het bedrijf stelt zich tot doel een boek te maken over elke Nederlander, bekend of onbekend, zodat over pakweg vijftig jaar zoveel mogelijk mensen kunnen lezen over hun ouders, grootouders en overgrootouders. Ruim 40 freelance journalisten en schrijvers leggen de persoonlijke verhalen van mensen vast in een boek.

Zo werd de journalist Frank Kromer uitgekozen om het verhaal van Waldemar Torenstra & Kon Kelei, het verhaal van hun leven en een bijzondere vriendschap, vast te leggen. En het zijn twee heel bijzondere levens. Kon Kelei wordt tijdens de burgeroorlog in Soedan meegenomen door rebellen en gehersenspoeld om vervolgens als kindsoldaat te eindigen. Na een gruwelijke periode weet hij te ontsnappen en komt hij na een vreselijke reis aan in Nederland. Hij moet ervoor vechten om hier te mogen blijven maar vechten zit in zijn bloed. Op een goede manier dan. Want Kon Kelei heeft een onwaarschijnlijk doorzettingsvermogen en volhardt in alles om te bereiken wat hij wil. Dat samen met een meer dan gemiddelde intelligentie en een goed hart maken Kon Kelei tot een bijzonder mens.

Het is geen wonder dat Kon Kelei en Waldemar Torenstra goede vrienden zijn geworden want ook Waldemar is een uitermate intelligente man. Zijn jeugd is niet te vergelijken met die van Kon Kelei maar is daarom niet minder bijzonder. Door wat hij in zijn jeugd heeft meegemaakt hecht hij zich niet snel aan mensen. Hij heeft geleerd dat je ze toch altijd weer kwijtraakt en iedere keer weer opnieuw moet beginnen. Ondanks alle ervaringen uit zijn jeugd groeit hij op tot een stabiel en goed mens die zijn privéleven koestert en bewaakt. Des te mooier dat hij voor dit boekje een stuk van zijn privéleven heeft prijsgegeven. Het doel van de twee mannen is de droom van Kon Kelei te realiseren een middelbare school bouwen in de regio Cuey Machar in Zuid-Soedan. Dat is de geboortegrond van Kon Kelei. Ze doen daar samen veel voor en het is inmiddels gelukt. De school is er maar er wordt nog altijd hard gewerkt om te zorgen dat het echt goed gaat draaien.

Frank Kromer heeft ervoor gekozen om steeds een hoofdstuk over Kon Kelei af te wisselen met een hoofdstuk over Waldemar Torenstra. Uiteindelijk ontmoeten de mannen elkaar en gaat het boek verder over de vriendschap en hoe deze zich heeft ontwikkeld. Ook is er aandacht voor de geschiedenis van Soedan en uit deze geschiedenis blijkt wel dat het allemaal zo simpel nog niet is om Zuid-Soedan in vrede en veiligheid op te bouwen. Kon Kelei heeft ervoor gekozen om met zijn vrouw en kinderen terug te keren naar Zuid-Soedan en daar te werken aan de toekomst van zijn land.

Frank Kromer is een heel goede biograaf want hij is er in geslaagd om in nog geen 125 pagina’s zowel een boeiend stuk geschiedenis van een land als ook een gedetailleerd inzicht in de jeugd en het leven van twee interessante personen te beschrijven. Het is een ontroerend verslag dat niemand onberoerd zal laten en je leest het in één adem uit. Een boekje om zeker nog eens te herlezen en ook nieuwsberichten uit Soedan lijken ineens een stuk dichterbij te komen. Mensen als Kon Kolei maken het verschil in deze wereld en de opbrengst van dit boekje komt voor de helft ten goede aan de Cuey Machar Secondary School Foundation.
Een prachtig initiatief deze school van een aantal prachtige mensen. Het is te hopen dat Frank Kromer in de gelegenheid zal zijn om nog heel veel van deze mooie en boeiende boekjes te schrijven.