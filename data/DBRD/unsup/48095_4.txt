Bennie Griessel moet samen met zijn team een cold case zaak nieuw leven inblazen, wanneer iemand dreigt elke dag een politie-agent neer te schieten wanneer de dader niet wordt gevonden. Bij het eerste onderzoek, een paar maanden geleden, is geen motief en geen dader gevonden.
Bennie moet heel diep gaan om erachter te komen wie er achter de bedreiging zit en wie de dader is van de moord op de jonge advocate Hanneke Sloet.

7 dagen is een mooi opgebouwde thriller, die niet de spanning brengt die zo'n verhaal met tijdsdruk beloofd. Maar het is niettemin een indrukwekkend boek met veel zijsporen naar onder andere het priv√©leven van Bennie, waar de lezer weer meer over te weten komt. Zijn passie voor zijn werk, zijn gevecht tegen de drank, zijn zorgen om zijn kinderen en de opbloeiende relatie met zangeres Alexa. Het maakt van Bennie een diep-menselijk personage, die je graag beter wilt leren kennen. Met vallen en opstaan en vooruitgang en blunders wordt de zaak hortend en stotend behandeld, waarbij Meyer de moeilijke situatie in een door rassenconflicten verscheurd land op subtiele en minder subtiele wijze aanstipt.

Goed verhaal met een plot die op zich herkenbaar is maar ook een beetje uit de lucht komt vallen. Dat lijkt een beetje afgeraffeld. Desalniettemin een dikke pluim voor Deon Meyer voor dit zeer lezenswaardige boek.