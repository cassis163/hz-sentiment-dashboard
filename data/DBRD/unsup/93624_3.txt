‘Voor het leven getekend’ vertelt het verhaal van de tienjarige Patricia.
Wanneer de huwelijksproblemen van haar ouders, Margo en Robert, steeds ernstiger vormen aannemen, verandert Patricia van een levenslustig meisje in een opstandig kind. Met haar opstandige verzet hoopt zij de aandacht van haar ouders te krijgen. Wanneer zij niet in haar opzet slaagt, wendt zij zich tot Remco en Chantal, de beste vrienden van haar ouders.
Ook deze ‘move’ wordt echter een deceptie. Haar leven verandert in een nachtmerrie.

“Woedend schoof Patricia haar stoel naar achteren, stond op en maakte aanstalten om de keuken te verlaten. Ik merkte op dat de ogen van Margo zich begonnen te vullen met tranen. Tranen van verdriet. Tranen van teleurstelling.”

Van den Kieboom heeft een fijn verhalend vermogen. ‘Voor het leven getekend’ boeit en beklijft. De auteur is echter wat minder sterk in het toepassen van de grammaticale regels. Bovendien bevat het boek een aantal verkeerde woordtoepassingen en naamsverwisselingen. Zonde, want het verhaal zelf is bijzonder sterk! Mijn advies is derhalve om een volgende druk of volgend boek te laten redigeren. Het valt te respecteren om te kiezen voor het behoud van de schrijfstijl die de auteur in de basis heeft. In het geval van Van den Kieboom is dat een ‘eenvoudige’ stijl, die overigens een groot lezerspubliek zal aanspreken, maar het is wel belangrijk dat een boek geen waarlijke taal- en stijlfouten bevat.

“In een vlaag van woede en teleurstelling sloeg Chantal met vlakke hand in het gezicht van Patricia. Het werkte alleen maar averechts. Patricia begon nog hysterischer te gillen en te huilen. Ik waarschuw je meisje, als je ook maar iets tegen jouw mama hierover durft te zeggen of tegen jouw papa of wie dan ook, dan zul je daarvoor boeten. Je zal er levenslang spijt van hebben.”

Ondanks deze ‘kritiek’ en bijbehorend advies richting de auteur ben ik van mening dat ‘Voor het leven getekend’ een prettige thriller is. De onverwachte wendingen in het verhaal, het feit dat de gebeurtenissen ‘uit het leven gegrepen zijn’ evenals de personages, waarbij vooral de jonge Patricia goed tot haar recht komt, maken dit boek een aanrader voor een breed publiek.

Over de auteur
Arno van den Kieboom (1976) is geboren in Oosterhout en heeft twee kinderen (samen met zijn huidige partners zelfs zes). Op zijn achttiende begon Van den Kieboom schrijfcursussen te volgen. Het duurde echter nog negentien jaar voordat hij zijn eerste thriller schreef.

Uitvoering
Uitgeverij Keytree
ISBN 9789492719003
Paperback, 256 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/