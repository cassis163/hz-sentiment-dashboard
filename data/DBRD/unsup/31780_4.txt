De Australiër Don Tillman is natuurkundig wetenschapper en doceert genetica aan de Universiteit. Don is een Aspie, zoals hij zichzelf noemt. Hij heeft het syndroom van Asperger. Hij is erg gestructureerd, kan erg goed koken en hij is in staat om zichzelf vaardigheden aan te leren binnen no time. Don heeft 2 goede vrienden, Gene en zijn vrouw Claudia. Don is op zoek naar een vrouw, hij zou heel graag willen trouwen. Samen met Gene stelt hij een 16 pagina tellende vragenlijst op en hieruit moet de perfecte echtgenote komen die aan alle wensen en eisen die Don stelt voldoet. Het Echtgenote Project is begonnen. Dan komt Rosie. Zij voldoet niet aan de wensen en eisen van het project maar is wel heel mooi. Rosie heeft een probleem, Rosie is op zoek naar haar biologische vader. Hierbij kan Don haar natuurlijk heel goed helpen. Op zoek naar gen-materiaal van Rosie’s vader komen zij in situaties waarbij ze elkaar leren kennen en vaak ook erg veel lol, maar ook woorden, hebben. Don is sociaal niet erg begaafd maar dit lijkt voor Rosie geen belemmering te zijn om vriendschap te sluiten. Door Rosie leert Don zichzelf van een andere kant kennen en hierbij blijkt dat hij zijn wensen en eisen voor de perfecte echtgenote steeds meer bijstelt.

Een hilarische uiteenzetting waarbij de eigen-aardigheden van Don uitstekend zijn neergezet. Het verhaal voelt gewoon heel waardig en heeft een optimistische inslag. Je leeft mee met de personages en het klopt. Ik vind het bijzonder knap dat juist de karaktertrekken die heel moeilijk zijn, zo vol respect en humor zijn neergezet. Ik heb mezelf meerdere keren betrapt dat ik breeduit zat te grijnzen. Ik ken o.a. door mijn werk meerdere mensen met Asperger en het boek is voor mij dan ook “een feest van herkenning” ook al zullen die mensen dat zelf niet zo ervaren. Daarnaast voelt het boek als een belofte. Heel mooi om te lezen en om te ervaren dat het verhaal en het autisme zo positief zijn neergezet.
Ik geef het boek 4****.