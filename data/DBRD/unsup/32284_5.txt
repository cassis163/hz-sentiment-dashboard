These Rebel Waves is in het kort omschreven een boek over drie tieners die elk hun eigen problemen hebben. Ze moeten zichzelf en elkaar helpen om uit de problemen te blijven, iets wat soms niet helemaal goed lukt en daardoor de nodige spanning met zich meebrengt.

Het fantasy aspect komt vooral naar voren in de vorm van magische planten, wat ik als bioloog zeer kan waarderen. De wereld is niet heel uitgebreid beschreven maar goed voor te stellen, aangezien het niet een heel vreemde wereld is, afgezien van de magische planten natuurlijk.

De drie hoofdpersonen, Vex, Lu en Ben kom je tegen door te lezen vanuit hun perspectieven. Iets wat in dit boek niet voor verwarring zorgt maar juist voor spannende cliffhangers zorgt en iets extra's geeft aan het verhaal.

In het boek komen ook thema's naar voren die de afgelopen tijd veel voorbij zijn gekomen in YA, zoals politieke intriges, discriminatie en zelfs meerdere homoseksuele karakters(!). Maar een thematiek wat ik de laatste tijd niet heb gezien in YA is geloofsovertuiging en wat voor rol dit speelt in je leven totdat je erachter komt dat dingen niet zo zijn als je je hele leven hebt gehoord.

De schrijfstijl van Sara Raasch vond ik erg fijn om te lezen, van duidelijke maar niet te uitgebreide wereldopbouw waarin het boek wat langzamer liep naar de spannende momenten dat YA fantasy kenmerkt. Hierdoor ben ik ook erg benieuwd naar de andere boeken van Sara, en die ga ik zeker ook snel lezen.

Kortom, These Rebel Waves is voor mij zeker een must read! En dan laat ik nog veel weg in mijn recensie vanwege spoilers, had ik bijvoorbeeld al gezegd hoe spannend dit boek is?