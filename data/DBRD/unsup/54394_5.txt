Nadat ik de One had gelezen was ik wel weer even klaar met dit koningshuis. De hype voor de serie was niet normaal groot en zeker voor het eerste deel snapte ik het niet echt. Het verhaal was wel leuk maar meer was het ook niet voor mij.


Totdat de rollen omgedraaid werden. In de spin off van de selectie trilogie is de dochter van America, Eadlyn de hoofdpersoon. Zij raakt verwikkeld in een selectie waar ze eigenlijk helemaal geen zin in heeft. Maar als die leuke knappe lieve jongens er eenmaal zijn weet ze het niet meer zo goed.

Ik had zelf altijd moeite met America. Ze leek overal onzeker over te zijn en begon bij het minste al onwijs te piekeren, niet dat ik dit zelf niet doe maar je wilt liever lezen over sterke karakters met een paar onzekerheden die ze uiteindelijk toch overwinnen. En Eadlyn is heel zeker van zichzelf. Ze denkt heel goed te weten wat ze wel en niet wil en daarom leest het naar mijn mening veel prettiger. Het is dan ook superleuk om te lezen hoe de aanstaande koningin ineens niet meer zo zeker van zichzelf is.

Verder vind ik het ook heel leuk om oude karakters van de selectie trilogie terug te zien komen. Sommigen met kinderen wat ik echt geweldig vind (kuch kuch Kyle). En is ook May, het lieve kleine zusje van America al volwassen en och wat is zij een leuke tante!

Al met al vloog ik door dit boek heen en ik merk dat ik nu wel een bepaald stel aanmoedig. Iets wat je bij de selectie minder hebt omdat je toch al weet dat ze met elkaar eindigen.