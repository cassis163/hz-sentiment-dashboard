Met deze uiting wordt Nikki Lee Janssen een beroemdheid op het internet. Een hacker breekt in in haar dropbox en komt in het bezit van privémateriaal. Foto’s en filmpjes die niet voor iedereen bestemd zijn, komen uiteindelijk op het internet terecht. Een verschrikkelijke tijd met moeizame aangiften en rechtszaken volgt. Nikki laat het er niet bij zitten en wil voorkomen dat andere slachtoffers van cybercriminaliteit hetzelfde moeten doormaken.  

Nikke Lee Janssen kwam op het idee om een handboek over cybercriminaliteit te schrijven. Maar kwam tot de conclusie dat ze andere mensen niet kon adviseren als ze haar eigen verhaal niet deelde. En dus gaat ze opnieuw met de billen bloot in het boek Niet van iedereen. Het boek bestaat eigenlijk uit twee delen. In het eerste deel lees je het aangrijpende en verschrikkelijke verhaal van Nikki, het tweede deel is het handboek. Daarin staan de cijfers, de tips en komen professionals aan het woord.  

‘Een gehackt naaktfilmpje dat op het internet verschijnt, dat overkomt mij niet.’ Wie is er schuldig aan deze gedachte? Dat dacht Nikki ook toen ze de foto’s en filmpjes naar haar vriend stuurde, maar dat liep toch anders. De hel waarin ze terecht komt, is moeilijk voor te stellen, maar komt met het lezen van dit boek wel heel dichtbij. Nikki is een hele normale vrouw, woont samen en is in verwachting van haar eerste kindje. Ze is geen bekende persoonlijkheid en is niet rijk. Waarom wordt juist zij gehackt en verschijnen haar privébeelden op het internet? Als het Nikki kan overkomen, dan kan het ons allemaal overkomen. Dat beeld komt met het lezen van dit boek heel duidelijk naar voren. Janssen wil met haar boek vrouwen bewust maken van het gevaar dat op de loer ligt en dat doel is zeker bereikt. Bewust van de gevaren van social media en internet, ben je na het lezen van dit boek zeker.  

Het verhaal van Nikki is aangrijpend, maar brengt ook iets positiefs. Met haar strijd heeft ze al veel bereikt. Ze wil haar eigen ervaringen omzetten in verandering. Daarbij krijgt ze hulp van een aantal professionals en die hebben ook meegewerkt aan het handboekgedeelte van het boek. Zo vertellen VVD-kamerlid Sven Koopmans en advocaat Royce de Vries over hun doelen en geven Nikki en cybersecurity specialist Frank Baalbergen tips om veilig het internet op te gaan. Dit handboekgedeelte geeft het boek Niet van iedereen net wat extra’s.  

Het verhaal van Nikki heeft in de media al de nodige aandacht gekregen en dat zal het met het uitkomen van dit boek nog meer krijgen. Aandacht die het zeker verdient, want het is een prettig leesbaar boek, dat ontzettend mooi is vormgegeven en een heel belangrijke boodschap uitdraagt.