Wauw wat een boek! The Smoke Thieves gaat over vijf verschillende karakters, een prinses, een verrader, een jager, een soldaat en een dief die allemaal hun eigen obstakels tegenkomen, maar die door het boek heen toch meer met elkaar te maken hebben dan je zou denken. Zo moet prinses Catherine trouwen met een prins die ze nog nooit heeft ontmoet, heeft Ambrose een doodvonnis boven zijn hoofd hangen, wil March koste wat kost wraak nemen op een koning, jaagt Tash op demonen en is Edyon een verloren dief die van plaats naar plaats reist. Het verhaal speelt zich af in een middeleeuwse fantasiewereld waarbij de koninkrijken erg verdeeld zijn. Actie komt er niet te kort, het verhaal bouwt zich rustig op waardoor er langzaam steeds meer vragen worden beantwoord en er zit zelfs nog een vleugje romantiek in. Dit is dan ook echt één van die boeken waarvan je alleen maar meer wil, meer weten, meer zien en waar je niet kan wachten tot de puzzelstukjes samenkomen. Sally Green, de schrijfster heeft dit op een wonderbaarlijke manier gedaan, een echte fantasy die je door de dag heen niet loslaat.