In ‘Belofte maakt schuld’ maakt de lezer kennis met Lisa, Ava en Marilyn. Eén van de drie vrouwen vertelt niet de volledige waarheid over zichzelf. De vraag is wie. Is het Lisa, een alleenstaande moeder die achtervolgd wordt door een traumatische gebeurtenis in haar leven? Is het Ava, Lisa’s tienerdochter die via sociale media communiceert met een geheimzinnige vriend? Of is het Marilyn die de barstjes in haar schijnbaar perfecte leven probeert te verbergen?

Sarah Pinborough schreef een onderhoudende thriller waarbij de lezer in het begin vooral het raden heeft naar wat de waarheid is. Het boek neemt de tijd om de situatie te schetsen en laat de personages om de beurt aan het woord. De tweede helft zit vol twists en de complexiteit van de plot neemt gevoelig toe. De gevorderde thrillerlezer prikt wellicht lichtjes door de situatie heen, maar het blijft wel interessant en de afloop heeft een scherp randje.

Gevoelig minpuntje is dat de karakters onvoldoende diepgang hebben. De auteur houdt de karakterschetsen wellicht bewust vaag, vanwege de mogelijkheden die ze op die manier heeft om de lezer op het verkeerde been te zetten. Op deze manier mist ze echter ook de kans om de lezer van bij het begin sterker bij het verhaal te betrekken.

‘Belofte maakt schuld’ haalt niet het niveau van ‘Wat jij niet ziet’, toch mag het boek er zijn. Het is geen hoogvlieger, maar wel een spannend genoeg en intrigerend. Het verhaal vraagt om gelezen te worden en de wat tragere ontwikkeling van de plot in het eerste deel van het boek is daar integraal onderdeel van, al ziet de lezer dat pas achteraf in. Pinborough stelt de vraag hoe slecht vrouwen kunnen zijn en geeft daar een boeiend antwoord op.