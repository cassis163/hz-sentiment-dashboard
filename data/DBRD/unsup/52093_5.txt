Het kookboek SLA van saladbar SLA staat vol gezonde, groene en verantwoorde recepten van Ida de Haart.
SLA laat zien dat gezond en verantwoord vooral ook geweldig lekker is. Suikervrij, tarwevrij en koemelkvrij, voor elke dag.
De saladbar SLA is een daverend succes. Ontdek hun groene recepten: met salads en dressings, goed zoet, soep, juices en hummusrecepten. Eat, share, live.

Bij de introductie:
Dit boek is voor iedereen. Iedereen die gezonder en schoner wil eten. Iedereen die bewuster wil leven. Het hoeft niet duur, heet hoeft niet ingewikkeld. Wij willen je inspireren en leren hoe lekker gezond eten kan zijn. De recepten in dit boek zijn gebaseerd op groenten en planten en ze zijn veelal glutenvrij. Koemelk en geraffineerde suiker gebruiken wij niet.

Inhoudsopgave:
-Eat, share, live
-SLA shops
-hoe doe je boodschappen
-in je keukenkastjes
-bijzondere ingrediënten
-musthave gereedschap in de gezonde keuken
-basic knowhow-, recepten & technieken
-SLA: de salade – stappenplan
-Hoofdstuk 1 – Onze favoriete salades
-Hoofdstuk 2 – Dressings
-Hoofdstuk 3 – Hummus
-Hoofdstuk 4 – Soepen
-Hoofdstuk 5 – Snelle warme gerechten
-Hoofdstuk 6 – Sappen & smoothies
-Hoofdstuk 7 – Zoet
-Register (op alfabet)

Een uitgebreide inhoudsopgave die me verbaasde; zoveel nuttige informatie voor iedereen, maar vooral voor mensen zoals ikzelf; dol op koken, maar niet zo heel goed bekend met de echt gezonde voeding. Ik zag meteen dat dit een boek is waarmee ik aan de slag kan gaan en dat heb ik ook gedaan. Het boek leest lekker, mag ik wel zeggen. De prachtige foto's maken dat je gewoon zin krijgt om te beginnen met koken. Hup aan de slag!

Ik heb als recept om mee te beginnen, gekozen voor een dressing;
GRANAATAPPELAZIJN, BALSAMICO, WALNOTENOLIE, TIJM & ROZEMARIJN
per 250 ml
Zoet, fris en aromatisch. Deze dressing is lekker bij de meeste kaassoorten en alle groenten.

1 takje tijm 1 snufje versgemalen peper
1 takje rozemarijn 1 tl zeezout
½ teentje knoflook 15 ml walnotenolie
35 ml granaatappelazijn 90 ml koudgeperste olijfolie
10 ml balsamico 90 ml zonnebloemolie
5 ml (gefilterd) water

Pluk en was tijm en rozemarijn. Hak de kruiden vervolgens fijn met een koksmes. Snijd het halve knoflookteentje in dunne plakjes. Bewaar de andere helft voor soep of hummus. Doe tijm, rozemarijn, knoflook, granaatappelazijn, balsamico, water, peper en zout in de blender en laat deze 2 minuten op een hoge stand draaien. Schenk de walnotenolie, olijfolie en zonnebloemolie er langzaam bij terwijl de blender nog draait. Proef je dressing en doe er eventueel peper, zout of balsamico bij.

Hoe ging het?
Als eerste staat in het hoofdstuk 'Dressings' waar je rekening mee moet houden. Ook hier een stappenplan, dat uitleg geeft waarom je iets op die manier doet. Goed te weten!
Ik had alle ingrediënten in mijn keukenkastjes staan, behalve de granaatappelazijn. Voor in het boek staat een overzicht van 'bijzondere ingrediënten' die in het kookboek vermeld staan. Hier staat ook steeds een eventuele vervanger van dat ingrediënt. Bij granaatappelazijn stond dat deze eventueel vervangen kon worden door appelciderazijn. Dit stond wél in mijn keukenkastje.

Hoe smaakt het?
Ik heb deze dressing niet gebruikt over een salade, maar bij oude kaas, 's avonds bij een glas wijn. Lekker hoor!