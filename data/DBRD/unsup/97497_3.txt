De vrouw die de honden eten gaf is geschreven door Kristien Hemmerechts. Het vertelt het levensverhaal van Michelle Martin, Odille genaamd, de vrouw van Dutroux, M genoemd.

Vanuit haar beleving lees je hoe Odille haar jeugd, haar relatie met M en haar verblijf in de gevangenis ervaren heeft. Haar relatie en contacten met zuster Virginie en haar begeleidster Anouk komen meermaals aan bod. Op verschillende momenten lees je dat ze zichzelf ook als slachtoffer ziet. Ze vertelt over M, hoe ze elkaar ontmoetten. Je leest verhalen over zijn jeugd, hoe hij als kind al heel dominant was, hoe hun onderlinge relatie was, hoe hij was naar hun 3 kinderen,... Daarin gaat het heel vaak over macht, sex,...

Ik heb lang getwijfeld of ik het zou lezen. Was het sensatiezucht dan wilde ik daar geen onderdeel van uitmaken. Toch intrigeerde het boek me ook. Ik besloot het een kans te geven en heb er geen spijt van. Het boek leest zeer vlot. Ik vond het moeilijk om te lezen dat ze haar aandeel in de feiten niet ziet/kan of wil zien. Anderzijds vond ik het een verrijking om te lezen hoe 'zo iemand' denkt. Het was bijna schokkend om te lezen dat M verontwaardigd is als hij merkt dat iemand een bierflesje heeft achtergelaten op de grond van zijn ouderlijk huis terwijl hij zelf zaken heeft gedaan die zooo gruwelijk zijn. Odille heeft dan weer een fascinatie voor Genevieve Lhermitte, de moedermoordenares, zoals zij haar noemt. Het lijkt alsof ze de aandacht van zichzelf en haar daden wil afleiden door haar misdaden in de verf te zetten. Ze geeft ook aan waarom ze van zichzelf vindt dat ze ook een slachtoffer is, waarom ze de meisjes in de kelder geen eten gaf, waarom ze ervoor kiest om het geld waarover ze beschikt niet te gebruiken om de slachtoffers te vergoeden,...

Het boek geeft aan dat beide personen in hun jonge leven weinig liefde, gezonde ouder-kind-relaties, stabiliteit,... hebben gekend. Zo zijn er natuurlijk wel velen. Kan dit een verklaring zijn voor hun verschrikkelijke daden? Mijn persoonlijke mening is dat het 2 zieke geesten betreft die in combinatie een gevaarlijk duo vormen. Zolang er geen inzicht is kan een mens ook niet veranderen. Ondertussen is Odille natuurlijk wel uit de gevangenis en op vrije voeten...

Heeft geeft je een goede inkijk in de geest van verwrongen persoonlijkheden die heel wat op hun geweten hebben.