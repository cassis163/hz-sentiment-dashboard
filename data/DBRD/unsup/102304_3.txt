Een moderne versie van Goethes Faust. LuAnn Tyler verkoopt haar ziel aan de duivel voor onmetelijk veel geld. De duivel treedt op in de gedaante van ene Jackson die door lotto-manipulatie zijn slachtoffers de Jackpot laat winnen. LuAnn heeft geen keuze dan in zee te gaan met deze demon. Ze verwerft miljoenen maar verliest haar eenvoudige leven en voelt zich altijd opgejaagd en bang ontdekt te worden. Haar leven wordt een kaartenhuis gebouwd op leugens en bedrog. Het boek bestaat uit 2 delen: In het eerste deel wordt het duivelspact gesloten en wint ze de lotto waarna ze halsoverkop naar het buitenland moet vluchten. In het tweede deel keert LuAnn na 10 jaar terug naar de VS en begint het kaartenhuis ineen te storten als een overijverige journalist haar op de hielen zit. En ook Jackson heeft een appeltje met haar te schillen. Het eerste deel is sterk geschreven en spannend, het tweede deel valt helaas wat tegen en is meer actie dan psychologisch drama. Al met al een aardig leesboek maar geen topper.