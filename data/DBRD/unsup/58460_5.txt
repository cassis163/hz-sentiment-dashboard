Wat een klein meesterwerkje heeft Franck Thilliez neergezet met dit boek zeg! De kleur van het duister is een vreselijk aangrijpend verhaal waarbij het niet moeilijk is je in de hoofdpersoon te verplaatsen. Twee elkaar onbekende mannen zitten ver onder de grond in een ijzig koude grot gevangen. Vreselijk angstig want er lijkt geen uitgang te zijn. De beide heren zijn ook erg op elkaar aangewezen want de ene zit aan een ketting vast en de andere is weliswaar los maar deze heeft een masker op met daaronder explosieven die, als hij verder dan 50 meter bij de andere gevangene vandaan komt, zullen exloderen. Hoe zijn deze mannen in de grot terecht gekomen en is er een mogelijkheid dat ze zich hieruit kunnen bevrijden? Het lijkt een onmogelijke opgave. Degene die dit heeft veroorzaakt heeft nog wel een paar hulpmiddelen voor de heren achtergelaten, maar of dat voldoende zal zijn... Het verhaal grijpt je helemaal naar de keel en dwingt je haast om het in een keer uit te lezen. Prachtig!