Ineens weet ik waar dit boek ‘Gelukkigst’ mij aan doet denken: de tv-serie van Floortje Dessing, genaamd “Floortje naar het einde van de wereld”. In dat programma reist Floortje naar mensen toe, die ergens op een heel mooie en vaak onontdekte plek op deze aarde leven. Als ik naar haar programma’s kijk, dan geef me dat een soort geluksgevoel. Dat krijg ik ook bij het lezen van het boek boek ‘Gelukkigst’. De auteurs van ‘Gelukkigst” hebben hun leven in Nederland onderbroken, zijn een jaar op wereldreis gegaan. Ze wilden gelukslessen leren, de wereld verkennen, ontdekken wat mensen die leven in verschillende werelddelen gelukkig maakt. Zelf een stukje van dat geluksgevoel ervaren. Het boek begint met hoe wetenschappers ‘geluk’ benaderen. Heel interessant en in begrijpelijke taal. Geluk is subjectief, niet te definiëren. Volgens wetenschapper Ed Diener is geluk ‘tevreden zijn met het leven, terwijl je je goed voelt’. In het derde hoofdstuk lezen we de visie op geluk door de ogen van vier Nederlandse geluksexperts. Een soort van gesprek is het meer. Ook dit hoofdstuk kan mij wel bekoren. Daarna gaan we met de auteurs op wereldreis, op zoek naar gelukslessen. “Gelukkigst’ is een paperback. Van mij had het een harde kaft mogen zijn, maar dat is persoonlijk. De toon van het boek is aangenaam, er staan vragen in, die de lezer aan het denken zetten. Hoewel mijn kennis van de geografie behoorlijk op peil is, kan ik de wereldkaart, met daarop aangemerkt de rondreis en de bezochte plekken, echt waarderen. Niet iedere lezer weet nog waar bijv. Vietnam, Costa Rica en Finland liggen. Ik geniet echt van dit prachtige boek. Vermoedelijk zal dit boek weinig in mijn boekenkast staan, want er staat zoveel leuks in om te lezen. Ik denk dat mijn visite en logés het als eerste uit de kast zullen pakken. Je kunt het namelijk makkelijk in stukjes lezen, dan kun je er langer van genieten. De foto’s van de bezochte plekken in het boek zijn echt adembenemend, de reisverhalen zijn geen standaard verhaaltjes, maar gaan een niveau dieper richting jouw geluksgevoel. We lezen over de ‘locals’, hoe ze in het leven staan. Wat een bijzondere reis met veel belevenissen, wat een mooie mensen en wat een prachtige wereld leven wij in. Of je nu alleen foto’s kijkt met wat flarden tekst, of het hele boek tot op de letter leest, het is er één om voluit van te genieten en levenswijsheid over geluk op te doen.