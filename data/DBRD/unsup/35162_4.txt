Janny van der Heijden is hoofdredacteur geweest van Tip Culinair, werkt achter de schermen van tal van kookprogramma’s op tv, maar we kennen haar uiteraard allemaal als charmant, altijd vriendelijk en goedlachs jurylid van Heel Holland Bakt.
Op mijn bucketlist stond al een tijdje het item “zelf pasta maken”. Toen ik het boek Pasta di Janny van Janny van der Heijden tegenkwam, vond ik dit het uitgelezen moment om deze actie maar eens te voltooien.
Ik begon met het maken van “simpele” spaghetti. En uiteraard wilde ik het op de originele manier doen, dat wil zeggen, alles kneden met de handen. Bloem in een kring op het aanrecht, eieren in het midden en langzaam doorroeren maar. En inderdaad had ik na een kwartiertje roeren en kneden een prachtige bol deeg. Van Janny moest het nu eerst een half uur in de koelkast rusten, dus tijd om mijn nieuwe pastamachine in elkaar te schroeven.
Jongste dochter kwam helpen om de deegbollen door de machine te draaien. Het lukte van geen kanten, er kwamen gaten in het deeg en er was geen spaghetti van te maken. Totdat ik het hoofdstuk “Deeg uitrollen” maar eens goed doorlas. Eerst beginnen op de grootste stand, en dan elke keer een standje strakker het deeg erdoor halen. En voilà…(om met Cas Spijkers te spreken), ik had nú wel een prachtig basisdeeg voor spaghetti. Hierna was alles dan ook een eitje en samen met dochter draaide ik de prachtigste spaghettislierten.
Verse spaghetti hoeft maar ca. 2 minuten te koken. Met het recept “Aglio e olio” uit het boek heb ik er een heerlijke knoflookpasta van gemaakt. En zelfs manlief (een echte aardappeleter) was enthousiast!
Ik heb ook een (spelt)deeg gemaakt met de deeghaak van de keukenmachine en eerlijk gezegd heeft dat wel mijn voorkeur. Maar als je een middagje niets te doen hebt en lekker met je handen bezig wilt zijn, is het zelf met de hand kneden een hele leuke bezigheid.
Het boek is erg mooi vormgegeven, in een handzaam formaat en met een leeslint. Op de voorkant zien we Janny (met die bekende gulle lach) met haar handen in het deeg. Ook tussen de recepten door zien we foto’s van Janny aan het werk, wat het boek erg persoonlijk maakt.
De hoofdstukken bestaan uit de geschiedenis van pasta, de diverse pastatools, verschillende soorten pastadegen (dus niet alleen tarwe, maar ook spelt en glutenvrij), recepten met olie, recepten met sausen en nog veel meer.
Ik was altijd van mening dat het erg veel werk was om zelf pasta te maken. Maar dat valt reuze mee. Uiteraard kun je nog steeds het beste gedroogde pasta kopen als je een maaltijd in elkaar wilt draaien in tien minuten, maar verse pasta, en helemaal zelf gemaakt, is echt veel lekkerder!
Pasta di Janny is een must voor elke beginnende pastamaker.