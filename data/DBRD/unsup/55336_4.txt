Na de gebeurtenissen en het open eind in '61 uur' was het even afwachten hoe het met Jack Reacher zou zijn afgelopen. Beetje geblutst en beschadigd komt hij aan in het grote lege niets van Nebraska, in een county waar duizenden hectare landbouwgrond zijn en slechts een handjevol boerderijen. De boeren hebben zich in het verleden verbonden aan de Duncans, vader, zoon en twee ooms, die alle transportmogelijkheden in handen hebben. Deed je iets wat hen niet zinde dan had je pech: je oogst werd niet opgehaald en stond te verrotten op het land - geen inkomen, geen geld om de winter door te komen.
Wanneer Reacher in dit gebied komt, raakt hij bij de bewoners betrokken en merkt hun angst voor de Duncans op. Hij gaat op onderzoek uit en stuit daarbij op de verdwijning van een jong meisje 25 jaar geleden. Die verdwijning en de gebeurtenissen in het heden blijken meer met elkaar te maken te hebben dan Reacher denkt - hij komt terecht in de smerigste zaak die hij tot nu toe onder handen heeft gehad.

Child is geweldig in het opvoeren van de spanning. Zoals hij met verve kan beschrijven hoe gevechten gaan en hoe deze gewonnen worden is onbegrijpelijk. Je ziet alles exact voor je ogen gebeuren tot het onvermijdelijke einde: de tegenstander bijt in het stof. In een ander boek beschrijft hij super gedetailleerd gedurende meer dan twee bladzijden hoe een scherpschutter te werk gaat en waar hij allemaal rekening mee moet houden tot het moment dat de kogel bij het beoogde doel aankomt. En je verveelt je als lezer geen moment!
Ook in Tegenspel ziet Child kans de lezer van begin tot eind geboeid te houden in een zinderend verhaal van machtsmisbruik, moord en illegale handel. Eigenlijk wil je na het dichtslaan van het boek niet anders dan verder lezen in het volgende avontuur van Reacher.