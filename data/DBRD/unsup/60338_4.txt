Maarten is een gescheiden, sullige man met een nietszeggende baan die opgaat in de massa. Door Suzanna haar beschrijving krijg je direct een duidelijk beeld van wie hij is en hoe hij in het leven staat. Tot hij op een dag een stem hoort. Die stem komt te pas en te onpas zijn leven in en zorgt voor gênante situaties. In eerste instantie probeert hij de stem te negeren, tot die hem tips en adviezen geeft die nog uit blijken te komen ook. Maarten laat de stem 'binnen' en geeft die zelfs een naam: Amélie.

Het verhaal neemt je mee in de wereld van Maarten, maar daarnaast verschijnen er nog andere personages op het toneel. Onder andere Lisa, Maarten's leidinggevende, maar ook de vrouw waar hij een oogje op heeft. Ook Hans, Erik en Barbara nemen hun rol in het verhaal in. Wat heeft de een met de ander te maken?

Het verhaal begint met een epiloog waarvan je niet direct weet wat je ermee aan moet. In korte hoofdstukken - elke keer uit het perspectief van een ander personage - neemt Suzanna je op sleeptouw. Met de nodige humor kom je steeds meer te weten over Maarten en de andere personages. Tot op zekere hoogte heb je geen flauw benul wat ze met elkaar te maken hebben. Suzanna reikt je subtiel de puzzelstukjes aan om naar de plot toe de puzzel compleet te maken. Met ‘De stem’ heeft zij een origineel verhaal neergezet.

Het boek leest vlot mede door de erg toegankelijke schrijfstijl. De hoofdstukken zijn kort en dat zorgt ervoor dat je er doorheen raast. De opbouw naar de plot toe verloopt gestaag, zodat je meegesleurd wordt in het verhaal met herkenbare emoties van zowel Maarten als de andere personages. Suzanna heeft tijdens de lessen psychologie goed opgelet. Zelf had ik voortdurend het gevoel dat ik, tijdens het lezen, de karakters aan het observeren was. Heerlijk vond ik dat. Ik vind het dan ook geniaal dat de auteur erin slaagt om dat teweeg te brengen bij de lezer!

Suzanna zorgt voor een verrassend, doch - mijns inziens - open einde. Een boek dat je openslaat en zonder dat je het weet weer dichtslaat, omdat het uit is. Vier dikke sterren voor 'De stem'.

Bedankt aan Futuro Uitgevers voor dit recensie-exemplaar.