Waar we in de boeken ‘Lichte jaren’ en ‘Aftellen’ met de hele familie kennis maakten gaat dit deel voornamelijk over de levens van Clary, Polly en Louise. De familie, hun vrienden en personeel komen zijdelings aan bod. Verwarring speelt zich af tijdens de periode voorjaar 1942 tot mei 1945. De schrijfstijl in dit derde boek is dan wel wat minder beeldend geschreven als de eerste twee, maar dat doet zeker niets af aan de inhoud. De vertelwijze is vlot en soms krijg je het idee dat je in een soap beland bent. Maar wel een soap met inhoud. De jonge dames zijn volwassen geworden. Clary blijft hopen dat haar vader nog leeft. Polly heeft na het overlijden van haar moeder geen tijd om te rouwen, want ze wil eerst haar familieleden troosten. Louise is getrouwd en komt er al snel achter dat dit huwelijk heel anders is dan ze zich had voorgesteld. De titel van het derde boek over de familie Cazalet is goed getroffen. Het is een tijd vol verwarring en onzekerheid van een land in oorlogstijd, het vast zitten in een niet door je zelf gekozen situatie. En nog steeds vindt men het moeilijk om echt, open en eerlijk met elkaar te praten. Met ‘Verwarring’ heeft de Britse Elizabeth Jane Howard een page turner neergezet die je doet uitzien naar boek vier ‘Bevrijding’.