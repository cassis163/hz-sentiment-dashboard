"Vandaag sloeg ik een nieuwe weg in, naar een nieuw leven een nieuw begin."

De jonge Cassandra Wolf heeft met veel pijn in haar hart, de relatie met Finn, met wie zij twee jaar samenwoonde, beëindigd. Soms lopen de dingen anders dan je gehoopt had, maar het werd tijd om voor zichzelf te kiezen. En staat op het punt een nieuwe start te maken, samen met haar hond, Senja, in een oude woning in Rockanje, waar ze tijdens de bezichtiging halsoverkop verliefd op werd. Ze is vastberaden haar droom achterna te jagen, een praktijk aan huis en werkt hard aan haar eigen dieetboek; Eet goed, al goed.

"De zon ging onder, de duisternis zette in. Op de weg waaraan het huis lag werd het stil. Het dorp sliep.
Die nacht, om even voor halftwee, klonk er vanuit de woning een afschuwelijke, doordringende gil."

Ze heeft veel moeite met wennen en kan de slaap dan ook niet vatten, tijdens de eerste nacht in haar nieuwe woning. Tijdens het thee zetten wordt ze opgeschrikt door een bloedstollend gegil midden in de nacht. Nacht na nacht rond het tijdstip van 1:30 uur, is het raak en klinkt het ijzingwekkende harde gegil. Het jaagt haar de stuipen op het lijf en de slapeloze nachten beginnen hun tol te eisen.

"Hier, op deze plek, waren twee mensen op tragische wijze aan het einde gekomen en morgen was het precies veertig jaar geleden."

Samen met haar vriendin Franka gaat Cassandra op onderzoek uit. Waar komt het afgrijselijke hysterische geluid vandaan? Wat is er gebeurd? Wat heeft het huis te verbergen? Wie hebben er voor haar in het huis gewoond?

"Ik dacht dat ik iets zag. Niet iets maar iemand, eigenlijk. Maar toen ik nog een keer keek, was er niets meer."

Tijdens deze zoektocht doet Cassandra een schokkende ontdekking, veertig jaar geleden heeft zich een vreselijk drama afgespeeld in haar huis. Cassie wil rust en is vastbesloten om het mysterie tot op de bodem uit te zoeken. Waar is ze in terecht gekomen? Een spookhuis? Ondertussen wordt de situatie steeds vreemder, iemand is duidelijk niet blij met haar gewroet in het verleden en doet er alles aan om haar te laten stoppen. Is het wel zo verstandig om verder te gaan, kan ze het niet beter laten rusten? Wie weet wat ze allemaal oprakelt?

"Haar leugens… De realiteit lag begraven in haar hoofd, met haar leugens als grafsteen."

Lukt het Cassandra om het geheim te ontrafelen en erachter te komen waar het vreselijke gegil vandaan komt?

Op de cover van Vreemden in de nacht zien we een jonge dame die een trap oploopt, de cover is mooi en kleurrijk en past goed bij zowel de titel als bij het verhaal, om dit te kunnen plaatsen moet je wel eerst het verhaal lezen, maar dat is vast geen straf. De titel past ook helemaal bij het verhaal. De tekst op de achterkant van het boek deed mij huiveren, ik heb zelfs even getwijfeld of ik het boek wel wilde gaan lezen? Ik had een bepaald vermoeden welke kant het verhaal wel eens uit zou kunnen gaan en laat ik dat nou heel erg creepy en eng vinden, ik was bang voor een aantal slapeloze nachten tijdens het lezen. Aangezien ik Judith’s boeken niet kan weerstaan, moest ik hem toch lezen en heb daar geen moment spijt van gehad.

De hoofdstukken van Vreemden in de nacht spelen zich afwisselend af in het heden en het verleden, in de jaren zeventig en in 2013. De hoofdstukken die zich afspelen in het verleden zijn geschreven vanuit hoofdpersonage Olga en die in het heden vanuit het andere hoofdpersonage Cassandra. Het tempo ligt hoog dankzij de korte hoofdstukken die zich razend snel afwisselen. Visser heeft bewust gekozen voor een wisselende tijdspanne, zo vertelde zij tijdens de lezersmiddag omdat zij dit zelf het leukst vindt om te lezen.
Het verhaal start met een huiveringwekkende proloog die zich afspeelt in 1978 en je gelijk het verhaal inzuigt.

Judith Visser heeft een heerlijke beschrijvende schrijfstijl, je waant je terug in de tijd en ziet het voor je. Sommige stukken zijn geschreven in dialect wat een grappig effect aan het verhaal geeft. Vreemden in de nachtleest direct vanaf de eerste bladzijde lekker en snel, er gebeurt zoveel in Judith’s boeken, waardoor wegleggen geen optie meer is. Degene die mij er toe aanzet om een boek in één dag uit te lezen, die is gewoon goed, punt. Daar kan ik heel kort over zijn. Dit is Judith gelukt met Vreemden in de nacht. ’s Middags begon ik met lezen en rond 1:30 uur klapte ik het boek helaas weer dicht. Daar heb ik dan zolang naar uitgekeken om het in een ruk uit te lezen.

Visser heeft zich goed ingeleefd in de jaren zeventig en heeft hier goede research voor gedaan. In deze tijd was zij zelf namelijk nog maar een klein meisje. Ze heeft de sfeer goed neer weten te zetten, je waant je even terug in de tijd, denk bijvoorbeeld aan het feit dat vroeger echt iedereen rookte en de drank vloeide ook rijkelijk, men was van mening dat dit niet ongezond kon zijn, ik heb met verbazing zitten lezen, overal glazen met sigaretten op tafels, zelfs in de kapsalon. De typemachines en telefoons met een draaischijf, toiletten met een ketting etc.
De karakters zijn wederom goed uitgewerkt, hun gevoelens en emoties komen goed over, ook heeft ze zich goed ingeleefd in de verbroken relatie van Cassandra en Finn.
Ik vind het ook leuk dat Tender een personage uit haar eerdere boek Oversteken ook weer een rol heeft in het boek.

Bijzonder aan Vreemden in de nacht is dat het verhaal echt wederom totaal anders in elkaar zit dan ik vooraf verwacht had, dit is toch wel de kracht van Judith Visser, inclusief de onverwachte verrassende wendingen in het verhaal. Je denkt te weten waar het verhaal heen gaat en dan blijkt dit toch weer totaal anders te zijn. Ook is het haar wederom gelukt om onbekende onderwerpen in het verhaal te verwerken, dit is echt kenmerkend voor Judith Visser. Dit heeft een spannende verhaallijn tot gevolg. Hoe krijgt ze het toch iedere keer weer verzonnen? Wat een fantasie heeft deze vrouw.
Toch ga ik heel eerlijk zijn en mis ik in Vreemden in de nacht een beetje de gruwelijke details à la Judith Visser, welke toch wel kenmerkend zijn voor haar stijl. Ik houd van haar gruwelijke en soms ranzige schrijfstijl, denk aan Zeemansbruid, mijn grote favoriet en Time-out, van mij had er nog veel meer horror in het verhaal gemogen. Toch heb ik op en top genoten van iedere letter in het boek.

Op dit moment werkt Judith Visser in tegenstelling tot voorgaande keren nog niet aan haar volgende boek vertelde zij tijdens de lezersmiddag omdat zij nog helemaal in de ban is van Vreemden in de nacht. Maar ze heeft nog plannen genoeg, dus dit gaat vast snel goed komen. Ik kijk in ieder geval alweer uit naar haar volgende thriller, hopelijk weer bomvol gruwelijke scènes, want Judith Visser behoort voor mij toch wel tot de top thrillerauteurs van Nederland.

Vreemden in de nacht, leest heerlijk vanaf de eerste bladzijde, totaal anders als vooraf verwacht, wederom een topper van Judith Visser, aanrader!