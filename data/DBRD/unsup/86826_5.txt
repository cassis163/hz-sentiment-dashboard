Frank van Rijn is een wereldfietser en heeft al heel wat reizen gemaakt en een aanzienlijk aantal boeken over deze fietsreizen geschreven. Na zijn studie aan de TU in Delft wilde hij er een jaartje  tussenuit. Nu is dat heel gewoon maar in zijn tijd (Van Rijn is geboren in 1948) deed niet iedereen dat zomaar. Van Rijn wel en hij koos de fiets als vervoersmiddel omdat hij op die manier meer van de natuur kon zien en een beter contact met de mensen zou kunnen maken, die hij onderweg tegenkwam.

Zijn eerste fietsreis ging door Zuid-, Midden- en Noord-Amerika en na dit eerste jaar was hij voor altijd verkocht. Het werd een levenswijze en hij heeft inmiddels vele uithoeken van de wereld bezocht. Van Rijn is een man die geheel self supporting is en die goed gedijt bij temperaturen van 35 graden en hoger. Hij verzorgt lezingen, fietst en schrijft boeken. Zijn manuscripten zijn handgeschreven en dat is iets wat past bij zijn eenvoudige en weinig eisende manier van leven. Hij observeert de natuur en de mensen die hij tijdens zijn reizen ontmoet met een scherpe en humoristische blik. Een manier van schrijven die je het gevoel geeft dat je naast hem fietst.

In het boek De hanen van de koning beschrijft Frank van Rijn zijn belevenissen tijdens een fietsreis door Thailand, Laos en Cambodja. Het grootste deel van de reis fietst hij alleen, maar er zijn ook delen van het traject waarop hij aansluit bij andere fietsers en zodoende een deel van de tocht gezelschap heeft. En zo lezen we niet alleen over de avonturen van de reis zelf maar leren we ook andere reizigers kennen en lezen we over hun motivatie om een lange fietstocht te maken. Behalve Frankâ€™s dagelijkse belevenissen krijgen we hier en daar ook een stukje achtergrondinformatie en geschiedenis, die horen bij de plaatsen die hij tegenkomt.

Het boek is aan de titel De hanen van de koning gekomen door een bezoek aan de tempel van Wat Thammikarat. In de tempel staat een groot zwart beeld van een man met om zich heen een verzameling van honderden hanen in allerlei soorten en maten. De rondleiding in deze tempel gaat niet helemaal zoals gepland en hoe dat komt is uiteraard terug te vinden in het boek.

Een boek van Frank van Rijn lezen is reizen vanuit je luie stoel. Met zijn droge humor en geweldige vertelkunst neemt hij je mee op reizen die de meeste lezers waarschijnlijk nooit zullen maken. Het is voorzien van veel kleurenfoto's en overzichtskaartjes, waardoor het een aanrader is voor liefhebbers van reisboeken.