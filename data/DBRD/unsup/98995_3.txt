Het was te verwachten: het succes van SMAK! was een goede basis om een nieuwe serie-speurder los te laten op het Nederlandstalige publiek. En je moet het hem nageven: Pat Somers heeft wel iets.

Strafschop is gesitueerd in een wereldje waar ze niet vies zijn van een schandaaltje meer of minder. Zwart geld-circuits, omkoping van de tegenstander, gesjoemel met verblijfsvergunningen en minderjarige spelers uit derdewereldlanden, doping,  Heb ik nog iets vergeten? Stof genoeg dus om een detective op los te laten en zo de lezer een paar spannende, aangename uren te bezorgen.

Dat gebeurt dan ook wel in dit boek. Dhooge kan het ook nu weer niet laten om een herkenbaar personage neer te zetten, al kennen we de man van een andere topploeg in België. Naast spanning is humor een zeer substantieel ingrediënt van dit verhaal. Het boek leest vlot, de stijl is prettig. Jammer dat de ontknoping nogal zwak is. Blijkbaar waren er toch een paar losse eindjes in de war geraakt. Volgens mij zat er meer in dan er is uitgekomen.