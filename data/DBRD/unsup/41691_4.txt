"Geachte heer M." is geen evident boek. Het is een spannende literaire roman en toch vlotte me het lezen niet altijd, om maar eens een boutade te gebruiken. Naar het einde toe ging het gelukkig beter. Verschillende verhaallijnen worden ingenieus samen gebracht: die van een schrijver op zijn retour, met name de heer M. uit de titel, de geschiedenisleraar Landzaat die mysterieus verdwijnt, twee verliefde tieners, de vrouw en de onderbuurman van de heer M.: allen spelen ze een belangrijke rol en zijn ze om de beurt vertellers van het verhaal. De vertelperspectieven en ook de tijdssprongen zijn legio en worden op een bewonderenswaardige manier ineengevlochten. Het einde vind ik dan weer zeer verrassend en sterk. Vriendschap en verliefdheid zijn belangrijke thema's uit het boek. Ook is de observatiekunst van de heer Koch weer tot het uiterste verheven. Hij becommentarieert hier bv. op zijn eigen cynische wijze het jaarlijkse Nederlandse boekenbal.
Degene die zich de moeite getroost om de bokkensprongen te volgen in dit boek, krijgt er volgens mij heel wat voor terug. Knap geschreven!