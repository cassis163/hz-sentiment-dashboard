Een dubbele moord, de hoofden verwisseld: een zaak voor het Landelijk Instituut Forensische Expertise.
De ondertitel op de voorpagina van dit boek brengt de lezer al meteen in de juiste stemming: dit eerste deel van de LIFE-thrillers vraagt meteen om meer!

Vanaf de proloog wordt de lezer al geconfronteerd met een zo gruwelijk geval van dierenmishandeling, dat zelfs de doorwinterde agent Boersma er ernstig van schrikt. Daarna begint pas dag 1 van het echte verhaal: een jong koppel wordt vermoord teruggevonden in hun nieuwe huis. Rechercheur Tom Vroom die belast wordt met het onderzoek roept meteen de hulp in van de mensen van het Landelijk Instituut Forensische Expertise, kortweg LIFE. Deze experten op het gebied van sporenonderzoek moeten meehelpen om zo snel mogelijk de dader van de moord te vinden.
Alex van Brederode, één van de beste klinisch pathologen van LIFE, gaat naar de plaats delict en ziet daar de twee lichamen van Yvette en Ron van Wijk. Het jonge koppel is niet gewoon vermoord. De moordenaar heeft hun lichamen onthoofd en de hoofden daarna omgewisseld. Op de spiegel in de badkamer heeft hij bovendien een boodschap achtergelaten: “Niets is wat het lijkt”. Tom en Alex, die omwille van zijn grote deskundigheid door iedereen de Professor genoemd wordt, begrijpen dat deze zaak de hoogste prioriteit moet krijgen omdat ze wel eens het werk zou kunnen zijn van een sadistische massamoordenaar.
In deze zaak zal Alex zeer tegen zijn zin geholpen worden door zijn nieuwe assistente, Suzanne Meijer. Deze jonge vrouw is heel getalenteerd, maar heeft nog geen ervaring. Alex vindt haar dan ook geen volwaardige vervanging voor zijn vorige assistent, Justus. De samenwerking tussen de twee mannen verliep perfect, totdat Justus een half jaar eerder op geheimzinnige wijze plots verdween. Verderop in het verhaal zal Suzanne zich echter kunnen bewijzen als een goede aanwinst voor het LIFE-team.
De volgende dag wordt er weer een ander jong koppel vermoord teruggevonden. De moord werd op dezelfde manier gepleegd en ook hier wordt dezelfde boodschap teruggevonden. Bovendien is de vermoorde vrouw de dochter van een bekend acteur, Peter Stevens. De druk op de onderzoekers neemt hierdoor sterk toe, want nu zal de pers zich ook gaan bemoeien met de zaak.
Vanaf dan volgen de bevindingen uit het buurtonderzoek, het onderzoek naar de achtergrond van de slachtoffers en de lijkschouwingen elkaar in snel tempo op. De speurders en de lezer worden hierdoor op het spoor van mogelijke verdachten gebracht. De ontknoping lijkt meermaals dichtbij, maar in dit boek is niets wat het lijkt. Pas helemaal aan het einde weten we hoe de vork aan de steel zit en wordt ook de link met de dierenmishandeling duidelijk.
Het boek eindigt met een cliffhanger van formaat: plots duikt de verdwenen Justus weer op in het huis van twee slapende mensen. Zo wordt de lezer al meteen geprikkeld tot het aanschaffen van het volgende deel in deze LIFE-reeks.
Daniëlle Hermans heeft duidelijk heel wat research verricht inzake moordonderzoeken en klinische pathologie. Hierdoor komt het verhaal heel geloofwaardig over, hoewel een oplossing in zo’n omvangrijke zaak in vijf dagen niet echt realistisch lijkt. De verschillende personages worden niet helemaal uitgewerkt. Eigenlijk komt de lezer meer te weten over de dode slachtoffers dan over de levende personages. Waarschijnlijk heeft de auteur dit met opzet gedaan, zodat ze in de volgende boeken steeds nieuwe informatie over de speurders kan verwerken.

Dit boek leest als een trein. De schrijfster gebruikt korte, vlot leesbare zinnen en laat alle overbodige informatie en beschrijvingen achterwege. De lezer wordt meegezogen in het verhaal en zal proberen het boek in één keer uit te lezen. Een thriller die je op het puntje van je stoel laat zitten!