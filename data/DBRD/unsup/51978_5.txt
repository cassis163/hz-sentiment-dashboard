Een jaar geleden vond ik dit boek van Stefanie Stahl in het Duits. Omdat ik als Nederlander in Duitsland woon maar nog steeds in Amsterdam als psychotherapeut werk, vond ik het jammer dat dit boek niet in het Nederlands te krijgen was. Dus heb ik het vertaald en aan Panta Rhei aangeboden.

Er waren verschillende redenen dat het boek van Stefanie Stahl me z√≥ aansprak dat ik het vertaalde: Als therapeut werkte ik al langer met het concept van het innerlijke kind. John Bradshaw's "Wanneer koesteren hoop betekent" vond ik inspirerend maar niet erg praktisch voor mijn clienten. Bovendien is het niet meer gemakkelijk te krijgen. Stefanie's boek is heel leesbaar en sterk op de alledaagse praktijk gericht. Als je nog nooit iets van het concept "Innerlijk Kind" gehoord hebt, kun je de inhoud ervan toch vrij snel eigen maken.

Ik heb nu het afgelopen jaar met dit boek in een doorlopende jaargroep (6 tweedaagse workshops) gewerkt en dit boek in meer dan 7 individuele 5-daagse intensives gebruikt en ik kon vaststellen dat de inhoud gemakkelijk om te zetten was. De zelfwerkzaamheid van de client wordt sterk gestimuleerd en gemotiveerd. Het procesmatige karakter van deze vorm van werken wordt ook in het boek duidelijk. Op de eerste plaats gaat het om de ontdekking van het schaduwkind - dat deel in ons dat zich verstopt heeft en vanuit het onderbewuste een sterke invloed heeft op zogenaamde bewuste beslissingen. Het wordt in het boek snel duidelijk dat zich herhalende levenspatronen door dit schaduwkind veroorzaakt worden. Bovendien wordt in talloze oefeningen dit kind tot leven gewekt en in bereik van je persoonlijke waarneming. Met ander woorden: het wordt tastbaar, voelbaar, je kunt er zelfs mee communiceren. Ook je volwassen persoonlijkheid speelt hierbij een belangrijke rol. Je gaat als volwassenen verantwoording nemen voor je gevoelens en bent niet meer het slachtoffer van je omgeving.

De kennismaking met je zonnekind rondt het geheel af. Dit is het deel van je persoonlijkheid dat nog plezier aan het leven heeft maar door het schaduwkind vaak letterlijk overschaduwd wordt. Ook hier levert Stefanie Stahl in haar boek "Het Kind in je een Thuis geven" genoeg handvaten om ook dit kind een levendig deel van je persoonlijkheid te laten worden.

Kortom: Dit boek is een echte aanrader. Geen wonder dat het hier in Duitsland meer dan een jaar nummer 1 op de bestsellerlijst van de Spiegel stond!