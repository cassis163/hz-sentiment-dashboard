In Ritueel, het voorlaatste boek van Mo Hayder, beleefde rechercheur Jack Caffery zijn comeback. Aan het einde van dat boek bleven nog allerlei onbeantwoorde vragen over. Huid pikt de draad weer op, ongeveer zeven dagen na het einde in Ritueel. Maar verwacht niet dat Huid alle antwoorden gaat geven. Een aantal zaken uit Ritueel wordt belicht in Huid, zoals de Afrikaanse pestduivel die af en toe zijn kop opstak, maar er blijven nog genoeg vragen over voor een volgende deel.
Amper bekomen van zijn avonturen in Ritueel wordt de aandacht van Caffery getrokken door enkele zelfmoorden. Op het oog lijkt er niets vreemds aan de zelfmoorden, maar Caffery en de patholoog-anatoom hebben zo hun bedenkingen. Caffery krijgt geen ruimte om dit te onderzoeken, omdat de politie van Bristol met een belangrijkere zaak bezig is: de raadselachtige verdwijning van een bekende voetbalvrouw.
Tegelijkertijd krijgt politieduiker Flea Marley, ook bekend uit Ritueel, dankzij haar broer Thom een enorm probleem in haar schoot geworpen.
Huid leunt zwaar op de voorganger Ritueel en kan niet zonder voorkennis gelezen worden. Het is ook meer een vervolg geworden dan een op zichzelf staand boek. Er wordt in Huid weliswaar een nieuwe misdaad aangesneden, maar deze is in vergelijking met alle andere gebeurtenissen nogal onderbelicht. De vreemde Wandelaar uit Ritueel komt ook weer voorbij en zijn rol in deze boeken begint steeds meer te intrigeren. Op haar website zegt Hayder dat ze waarschijnlijk vijf boeken in totaal nodig heeft om het verhaal tussen de Wandelaar en Caffery helemaal uit te werken.
Huid is minder spannend dan Ritueel. De mystiek uit Ritueel heeft plaatsgemaakt voor realisme en Hayder heeft de karakters meer diepgang gegeven, voorol dat van Flea Marley.
Huid geeft enkele antwoorden prijs op de overgebleven vragen uit Ritueel, maar sommige antwoorden leveren weer andere vragen op. Het ziet ernaar uit dat Hayder nog een boek nodig zal hebben om die te beantwoorden. Dat is iets om naar uit te kijken, maar een op zichzelf staand avontuur met een mooie afronding zou ook welkom zijn.