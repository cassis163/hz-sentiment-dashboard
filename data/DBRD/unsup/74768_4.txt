Na een lange, harde training is het dan eindelijk zover: Jessica krijgt haar eerste opdracht van de geheime organisatie Saligia. Baruch Salomons, een gewetenloze diamantenhandelaar die tot nu toe uit handen van justitie wist te blijven, is haar eerste doelwit.

Zij weet zichzelf op spectaculaire wijze bij Salomons onder de aandacht te brengen, en zo wordt zij zijn nieuwe minnares. Zij gaat in deze hoedanigheid mee naar Zimbabwe, waar het hart van zijn illegale diamanthandel ligt. Hier ontdekt zij al snel wat de werkwijze is van Salomons, een werkwijze die zelfs Jessica schokt. Dit maakt dat zij met nog meer passie en doorzettingsvermogen aan de slag gaat om Salomons en zijn handel ten val te brengen.

Door de ziekte van haar vader, die inmiddels in een hospice ligt, heeft Jessica het gevoel in een spagaat te zitten. Ze wil hem niet in de steek laten maar tegelijkertijd wil ze Baruch Salomons stoppen. Wat we als lezers meekrijgen is haar worsteling om te voldoen aan de verwachtingen van de mensen om haar heen, zonder dat haar opdracht van Saligia daar onder lijdt.

Met Glashard heeft Corine Hartman een zinderend vervolg op Bloedlijn geschreven. Een boek vol spanning, gruwelijke gebeurtenissen en passie geschreven, waarbij zij Jessica enerzijds als een keiharde en gewetenloze tante neerzet, maar anderzijds niet bang is om haar ook een gevoelige kant mee te geven. Zij heeft hierin een prachtig evenwicht gecreëerd zodat je ondanks alles wel van Jessy Haider moet houden.

En het slot van dit boek, dát beloofd nog heel wat voor de rest van de serie!