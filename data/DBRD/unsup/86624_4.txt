Wederom een mooie, kalm geschreven roman van Alice Hoffman. Zij weet telkens te boeien met de meest vreemde onderwerpen. Dat typeert haar. Het boek heeft een mooie stemmige kaft.

Alice Hoffman , geboren op 16 maart 1952 in New York, schreef haar eerste roman, Property of, toen ze 21 jaar oud was. Intussen heeft ze meer dan 30 boeken geschreven voor zowel volwassenen , young adults als kinderen. Een aantal van haar boeken is verfilmd, waaronder Practical Magic met Sandra Bullock en Nicole Kidman in de hoofdrollen. Haar werk is gepubliceerd in 20 talen en heeft geresulteerd in vele nominaties en prijzen.

Robin, op het punt van scheiden van Roy, een politieagent, heeft een tuinderij. Ze heeft een zoon, Connor, die nog bij haar woont. In de kleine gemeenschap waarin zij wonen wordt een scheiding door de bewoners niet geaccepteerd. Zij doen er dan ook alles aan om Robin en Roy weer bij elkaar te brengen. Zo zitten de collega's van Roy haar danig dwars om elke overtreding die Robin zou kunnen maken te beboeten.
Robin zorgt voor haar oude grootvader, Richard Aaron, Ouwe Dick genoemd, die met zijn huishoudster, Ginny, in een oud huis op een eilandje woont.
Als ze in het plaatselijke ziekenhuis komt om haar broer Stuart, die daar psychiater is, op te zoeken ziet ze daar een zeer verwilderde man die gevangen wordt gehouden. Ze krijgt er medelijden mee en laat hem ontsnappen om hem meteen mee te nemen naar haar eigen huis.
Haar vriendin Michelle heeft een dochter: Lydia. Connor en Lydia worden verliefd. Michelle heeft moeite met het volwassen worden van haar dochter.
Stuart, ook aan het scheiden van zijn vrouw Kay, raakt in een depressie en gaat alleen in een huisje aan zee wonen. Robin en Stuart hebben het druk met hun eigen besognes. Stephen is degene die zich uiteindelijk inzet voor Ouwe Dick.
Op zijn 26e verjaardag gaat de volwassen Connor op zoek naar Stephen maar uiteindelijk heeft hij er toch vrede mee geen contact meer met hem te hebben. Het is goed zo voor hem.