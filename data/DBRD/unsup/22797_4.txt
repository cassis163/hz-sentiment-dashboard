In deze tijd spelen mobiele telefoons en tablets een grote rol. Ook jonge kinderen zitten graag met een tablet in de hand op de bank. Ze duiken in de wereld van de tablet en vergeten alles om zich heen.
Om kinderen weer oog te laten krijgen voor hun omgeving is dit prentenboek 'De wereld van Alexander' een mooi prentenboek om voor te lezen.
Alexander krijgt voor zijn verjaardag een tablet. Hij is helemaal in zijn nopjes en het enige waar hij nog mee wil spelen is de tablet! Overal neemt hij hem mee naar toe en ook voor zijn vrienden heeft hij geen aandacht. Wanneer hij in de pauze zijn tablet niet heeft, wordt zijn aandacht getrokken door een kolonie mieren. Hij volgt de kolonie en verdwaalt in het bos. Gelukkig is daar zijn vriendinnetje Sophie. Zij brengt Alexander terug naar zijn vrienden.
Op een prettige manier wordt aan kinderen een verhaal verteld wat de invloed is van een tablet. Ze zien Alexander overal met de tablet en zien dat hij geen oog heeft voor zijn vrienden. Gelukkig krijgen kinderen op het eind te zien dat het toch leuker is om met vrienden te spelen.
Het prentenboek geeft aanleiding om met kinderen hierover in gesprek te gaan. Hebben zij een tablet en hoe gaan zij hiermee om? Wanneer heb je een tablet nodig en zijn er afspraken gemaakt over het gebruik van de tablet?
En wie weetâ€¦.. na het lezen van 'De wereld van Alexander 'laat jouw kind de tablet misschien ook wat meer in de kast liggen!