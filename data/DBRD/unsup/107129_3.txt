De tweelingbroers Karl Heinz en Wilfrid Weber waren tijdens hun jeugd onafscheidelijk, maar groeien steeds meer uit elkaar. Karl Heinz sympathiseert de nazi-ideologie, terwijl Wilfrids beste vriend Jakob Weissman een jood is. Jacob was een graag geziene gast in huize Weber, maar zijn bezoeken zorgen steeds meer voor spanningen. Op een bewuste avond moeten Wilfrid en Jacob vluchten. Eenmaal in Amerika worden ze door ene Darcy gerekruteerd en getraind als spion voor de Office of Strategic Services, de voorloper van de CIA. Terug in Duitsland begint een gevaarlijk spel. Ze nemen Karl Heinz gevangen, die inmiddels een hoge functie binnen de naziregime heeft, en Wilfrid neemt als identieke tweelingbroer zijn plek in om zo bij de top van de nazi’s te komen en samen met Jakob het kwaad te bestrijden.
Jurgen Bulterman liet zich inspireren door Robert Ludlum en werkte met tussenpozen zo’n vijf jaar aan zijn debuut Duister meesterschap en verrichtte veel onderzoek. Het boek is een vermenging van waargebeurde gebeurtenissen en feiten en fictie. In het verhaal staan de thema’s onvoorwaardelijke vriendschap (tussen Wilfrid en Jakob) en het maken van onmogelijke keuzes centraal. Want om het kwaad van de oorlog te stoppen moeten ze zelf gruwelijke daden verrichten. Wilfrid die de plaats van Karl Heinz inneemt moet om niet op te vallen bevelen tot marteling en doden geven en zelf ook de trekker overhalen. Wat Wilfrid en Jakob ook doen, in alle gevallen vallen er veel onschuldige slachtoffers. De gewetenswroegingen van Wilfrid en Jakob komen veelvuldig aan bod. Hiermee krijgen de beide personages een duidelijk karakter en wordt het boek meer dan een spannende actiethriller, het geeft het verhaal diepgang en geeft een genuanceerde kijk op ‘goed en fout’.
De insteek van het verhaal met de tweeling is origineel gevonden. Beiden jongemannen kennen dezelfde opvoeding en omgeving, maar door de keuzes die ze maken ziet hun leven er totaal anders uit. Beiden handelen ze vanuit een andere overtuiging, maar zijn er elk van overtuigd dat wat zij doen het juiste is, dat ze vanuit de juiste intentie handelen. Daarnaast zorgt het gegeven van een identieke tweeling en de persoonsverwisseling voor een wending die het verhaal extra interessant maakt.
Qua taalgebruik is een extra redactieslag geen overbodige luxe, maar desondanks leest het boek als een trein. Het verhaal is goed opgebouwd, er gebeurt veel, en is prima te volgen. Het is een interessant verhaal dat boeit en je blijft uitnodigen om tot het einde te blijven lezen. Duister meesterschap is daarmee een prima debuut.