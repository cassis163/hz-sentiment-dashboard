Pascal Rijnja is een man met brede interesses. Hij is vooral geïntrigeerd door wat mensen beheerst en wat hen bezig houdt, wat ze stuurt en hoe ze zich laten sturen. Zelf heeft hij zich al regelmatig afgevraagd wat er zou zijn gebeurd als hij links was gegaan in plaats van rechts, tot hij links ging in plaats van rechts en zijn eerste echte verhaal zijn intrede deed. Eigenwijs, eigengereid met een eigen wijze van verhaalopbouw. Deze Nu is het debuut van Rijnja en het is het eerste deel van een vierluik.

Ook de studenten Matson en Lois vragen zich af wat er gebeurd zou zijn als ze die andere keuze hadden gemaakt maar vooral vragen ze zich af of er een manier is om bepaalde keuzes ongedaan te maken. Maar niet door terug te gaan in de tijd of vooruit, maar door opzij te gaan in de tijd. Een van de professors waar ze college van krijgen blijkt deze interesse te delen, dit om een andere reden dan de studenten. En ook Thom, een andere student die Matson ontmoet, heeft een goede reden om een bepaalde keuze ongedaan te laten maken. Althans, ongedaan in zijn eigen beleving. Gezamenlijk gaan ze op zoek naar de manier om dit te bewerkstelligen, en dit is niet zonder gevaar.

Deze NU is het eerste deel van een vierluik en heeft 555 bladzijden. De 31 hoofdstukken zijn van wisselende lengte en het boek verhaalt vanuit een meervoudig perspectief. Als we kennismaken met de hoofdpersonages zijn ze allemaal net in een gevaarlijke situatie terechtgekomen. Een sterke start en de aandacht is gewekt. Maar daarna wordt het allemaal best pittig om te lezen. Lange uitwijdingen over kwantummechanica en wetenschappelijke experimenten die, als deze materie de lezer niet interesseert, best taai is om doorheen te komen. Met daarbij het gevaar dat de aandacht kan verslappen. Een gewaagde thriller die door het wetenschappelijk aspect de ene lezer zal intrigeren maar door de zeer uitgebreide beschrijvingen van die wetenschap een ander lezer zal weerhouden door te blijven lezen.

“Kwantummechanica kan je zien als zowel de succesvolste als meest raadselachtige theorie van de moderne wetenschap. Met behulp van formules uit de theorie zijn we in staat gebleken een niet eerdere geëvenaarde nauwkeurigheid te bereiken bij het voorspellen en berekenen van natuurkundige verschijnselen.”

In Deze NU wordt er met de meeste personages al snel een goede klik gemaakt. Zelfs de personages die een kleinere maar wel belangrijke rol spelen laten een indruk achter. Op een gegeven moment is er een ontwikkeling die voor een verslagen gevoel zorgt, een ontwikkeling die wat met je doet. De reden waarom de professor en Thom een keuze ongedaan willen maken is overduidelijk. De drijfveer van Matson en Lois is van heel andere aard en Ido hangt er naar mijn gevoel een beetje bij, is meer een meelopertje. Maar allemaal zijn ze vastbesloten het experiment te voltooien en zijn er eigenlijk al van overtuigd dat er niets mis kan gaan.

Het wetenschappelijk experiment waar de personages mee bezig zijn blijft niet onopgemerkt en wordt zelfs door anderen verkeerd geïnterpreteerd. Zo gek is dat ook niet want een middel om in te grijpen in de tijd is een machtig maar ook gevaarlijk instrument en Rijnja verweeft zo een actueel thema in Deze NU. De bemoeienissen van de andere partijen brengen de studenten en de professor in groot gevaar en zorgen voor ontwikkelingen waarbij de spanning regelmatig naar een hoog niveau wordt getild. Deze ontwikkelingen zijn naast de uiteenzettingen van het wetenschappelijke een welkome afwisseling.

Deze NU is met recht een sciencethriller en of de auteur heeft een wetenschappelijke achtergrond of heeft heel veel research gedaan om dit alles zo geloofwaardig en overtuigend neer te zetten. Dit eerste deel heeft mij in ieder geval nieuwsgierig genoeg gehouden en heeft voldoende in zich om te besluiten ter zijner tijd het vervolg op te pakken. Een thriller met een onderwerp dat een onbestemd gevoel geeft. Stel dat dit mogelijk zou zijn, ingrijpen in de tijd. Stel dat jij er in gelooft? Wat zou jij doen?