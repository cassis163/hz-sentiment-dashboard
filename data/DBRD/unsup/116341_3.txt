Tom Sanders is een succesvol auteur van zelfhulpboeken. Hij is getrouwd met Julia en samen hebben zij twee zoons, Dennis en Stefan. Dennis is getrouwd met de spontane Caitlin en woont in Canada. Zij zien die twee zelden. Tom vindt dat wel best, want hij heeft het niet zo op hun oudste kind. Stefan is de oogappel van zijn ouders. Hij is getrouwd met Hanna, een vrouw waarmee Tom en Julia niet kunnen opschieten.
In het eerste hoofdstuk vraagt Tom zich af of zij nog wel ‘normaal’ zijn. Hij heeft een dikke Jaguar gekocht dankzij de bestsellers, evenals een tweede huisje in Zeeuws-Vlaanderen en een appartement in Barcelona. Het is alsof Koch zichzelf als hoofdpersoon heeft gekozen. Na het succes van 'Het Diner' kocht ook hij zo’n Jaguar en een dijkhuisje in Zeeuws-Vlaanderen. Is het succes hem naar het hoofd gestegen? Tom beantwoordt de vraag zelf, ontkennend. Dan weet je dat je als lezer extra moet gaan opletten.
Tijdens een verjaarfeestje staat Hanna plotseling voor de deur. Ze is fors toegetakeld door Stefan. Al langer is zij slachtoffer van huiselijk geweld. Tom besluit dit geheim te houden voor Julia. In plaats van Stefan aan te pakken, verdedigt hij middels een innerlijke stem zijn zoon: “Hoe heeft Hanna hem tot zoiets in staat gesteld? Welke woorden heeft zij hem toegebeten alvorens hij zijn geduld verloor?” Vervolgens stort hij zich op Hanna. Haar zal hij helpen. Met enige regelmaat spreken zij samen af, een gewoonte die Tom dusdanig gaat bevallen dat de succesvolle schrijver van zelfhulpboeken beseft zichzelf de hulp niet te kunnen geven die ineens onontbeerlijk blijkt.
'Makkelijk leven' heeft in de kern veel weg van 'Het diner': een ouder die de wandaden van hun kind met de mantel der liefde bedekt. Het is best een aardig boekenweekgeschenk dit jaar, niet meer en niet minder.