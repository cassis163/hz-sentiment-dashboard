‘Witheet’ is een perfecte titel voor het eerste deel van De Dark Elements. Layla heeft prachtig wit lang blond haar en bloost heel veel. Het tweede deel ‘Steenkoud’ verschijnt in mei 2016 en de datum voor het derde deel ‘Ademloos’ is nog onbekend.

In het begin is het wel doorlezen. De aantrekkingskracht tussen Roth en Layla wordt expliciet beschreven. Op een gegeven moment weet je het wel en dat haalt de vaart uit het verhaal. Maar dan komt het verhaal op stoom vanaf het negende hoofdstuk. Dan gebeurt er waar ik op hoopte. Ademloos las ik verder en ik wilde alleen maar weten wat er gebeurt en hoe het afloopt, wel wetende dat er nog twee delen volgen. Een aantal vreemde wezens wordt uitgeschakeld en Layla verandert van een lief, jong en onwetend kind in een jonge vrouw die meer te weten komt over haar afkomst en haar krachten.

L’Armentrout heeft een speelse humorvolle manier van schrijven. Een angstaanjagende slang Bambi noemen vind ik een geweldige vondst en zo zijn er meer voorbeelden. Vanaf het moment dat het verhaal niet elke keer meer gaat over de verliefdheden wordt er een geweldige wereld neergezet. En als lezer ben je onderdeel van die wereld en dat is knap, want de personages Layla, Zayne, Roth maar ook alle andere gaan leven en zie je in je gedachten. Een goed plot wordt er neergezet. Daardoor ben ik wel heel benieuwd naar de volgende delen van De Dark Elements.