Abbi Glines is geen nieuwe auteur in het romantische en soms wat erotische genre. De Amerikaanse auteur brak door met de ‘Verboden vruchten’-serie en heeft nu een nieuwe serie geschreven, die zich wederom afspeelt in Rosemary Beach. Nagenoeg perfect is het eerste deel.  

Della moet leven met een trauma. Opgevoed binnen de muren van haar ouderlijk huis en niet wetende wat er zich buiten afspeelt, komt ze na de dood van haar moeder in een nieuwe wereld terecht. En dat niet alleen, ze is getraumatiseerd voor het leven. Als ze Woods ontmoet, is ze eigenlijk op zoek naar een onenightstand. Alleen, de vonk tussen de twee slaat over. Als ze na een lange tijd weer oog in oog met elkaar staan, gooit het het leven van Della en Woods helemaal om. En niet iedereen is daar even blij mee.  

De tegenstelling tussen Woods en Della is in Nagenoeg perfect enorm goed uitgewerkt. Della is arm. Reist de wereld rond om in het reine te komen met haar demonen. Ze blijft nooit lang op één plek. Ze moet haar verleden achter zich laten. Ze bepaalt haar eigen leven, haar eigen weg en stelt zich onafhankelijk op: ze trekt zich niets aan van wat anderen zeggen.  

Woods daarentegen is de speelpop van zijn vader, die eigenaar is van een groot familiebedrijf. Woods’ droom is om zijn vader op te volgen. Het enige wat hij daarvoor hoeft te doen, is trouwen met een vrouw van vaders keuze. Maar die vrouw mag hij niet. Op het moment dat Della Woods leven binnenwandelt, maakt die het luisteren naar papa’s wil niet makkelijker.  

Dit stelt Woods voor een moeilijke keuze. Een keuze die herkenbaar zal zijn. Doorgaan en ongelukkig worden, maar wel die baan van je dromen krijgen, of je ouders teleurstellen en gaan voor de liefde? Gedurende het hele verhaal staat dit thema centraal. Het zorgt zelfs voor een paar spannende laatste bladzijden. Door een actie van Woods vader is het nog maar de vraag of alles op z’n pootjes terecht komt.  

En terwijl Woods dealt met zijn problemen rondom zijn vader, heeft Della elke nacht enorme nachtmerries. Over vroeger. Waarin ze de gebeurtenissen opnieuw aan zich voorbij ziet trekken. Nachtmerries die haar bang maken, bang om gek te worden. Als Woods merkt dat ze ook weleens overdag een black-out krijgt, wil hij er alles aan doen om het leven van zijn liefje beter te maken. De ontwikkeling van Della’s karakter is prachtig. Het laat zien dat wanneer je genoeg liefde krijgt, demonen uit het verleden te overwinnen zijn.  

Nagenoeg perfect is geen standaard erotische roman. Erotiek speelt een grote rol en de seksscènes zijn gedetailleerd beschreven. Toch wordt het verhaal vooral staande gehouden door de tegenstellingen tussen Woods en Della. Weten hoe het met hen afloopt, dat is wat je wilt. Het wegleggen van het boek is dan ook erg lastig. Je moet en zal doorlezen. En de laatste zin? Die zorgt ervoor dat je niet kunt wachten om te beginnen met deel 2, Schijnbaar perfect. Je zult denken: ‘Dit kan niet! Wat een roteind!’