Wanneer Lana naast haar studie noodgedwongen een baantje zoekt krijgt zij via haar mentor een oppasbaantje min of meer opgedrongen. Zij maakt dus maar een afspraak met de vraagouder en tijdens het gesprek met de moeder van Luke blijkt het prima te klikken en wordt zij direct aangenomen. Luke zou een probleemkind zijn, maar daarin ziet Lana wel een uitdaging, immers zij is zelf studente psychologie.

De eerste tijd gaat het prima tussen Luke en Lana, en het lijkt erop dat Luke eindelijk een waardige "tegenstander" heeft gevonden. Maar Lana is een studente met geheimen, geheimen die zij het liefst voorgoed zou willen verbergen. Dan verdwijnt een van haar studievriendinnen en al snel daarna gebeuren er meer vreemde dingen en lijkt het erop dat er iemand is die haar beter kent dan zij ooit had gedacht. Luke lijkt hier een rol in te spelen maar haar mentor heeft ook een zeer twijfelachtige rol in het geheel.

Wanneer je begint in het boek is het al vrij snel duidelijk waar de titel op slaat, maar het verhaal wordt dusdanig goed opgebouwd dat het boek er niet minder spannend van wordt. Woord na woord voel je de spanning stijgen en wil je door blijven lezen. Lisa Unger heeft hiermee een echte pageturner neergezet.