Doodvlucht is het thrillerdebuut van Bear Grylls, de survival-expert die we kennen van Discovery Channel.
Het lettertype op de cover van het boek roept de associatie op met de 2e Wereldoorlog. Op de achterkant is inderdaad te lezen dat het verhaal zal gaan over een mysterie wat zijn oorsprong heeft in het verleden.
Het verhaal begint meteen met vaart: de hoofdpersoon Will Jaeger verkeert in gevaar en weet duidelijk niet wat er aan de hand is. Als hij wordt gered en gevraagd wordt om een expeditie te leiden naar een ontdekt oud vliegtuig midden in de jungle van de Amazone, begint een gevaarlijke zoektocht. Het is al meteen duidelijk dat Jaeger een man is met een traumatisch verleden en dit gegeven loopt als een rode draad mee in het verhaal.
Tijdens het lezen leer je en passent ook nog enkele survivaltechnieken, mocht je die ooit nodig hebben.
Het mysterie/geheim in het verhaal is voor mij, als geschiedenisliefhebster, een interessant gegeven. Hierdoor is het niet zo maar een spannend boek.
De schrijfstijl is fijn, het maakt dat je door wilt blijven lezen. Een enkele maal is het echt letterlijk een cliffhanger.

Ik vond het een spannend boek, een echt avonturenboek, wat lekker weg las en ik ben benieuwd naar het vervolg.