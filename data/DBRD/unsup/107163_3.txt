Aad Groenhart (1957) woont in Rotterdam. Hij heeft meer dan dertig jaar in de jeugdhulpverlening gewerkt.
Aan het einde van zijn carrière besloot hij zijn twijfels over de werkwijze van de jeugdhulpverlening op papier te zetten. Dat heeft geresulteerd in dit boek, waarbij hij tijdens het schrijven tot de conclusie kwam dat het boek evolueerde tot een echte thriller, waarbij feiten en fictie samen komen.
Ontferm u over ons is zijn debuut.

Frank Maes, ervaren jeugdhulpverlener, wordt op een dag geconfronteerd met de woede van een ex cliënt, die zijn verleden niet heeft kunnen accepteren en wraak zoekt.
In eerste instantie denkt en hoopt Frank dat het allemaal wel mee valt, maar op het moment dat zijn dochtertje Charlotte wordt ontvoerd, beseft Frank dat hij het mis heeft en dat er werkelijk gevaar heerst.
Want wat zullen de verdere stappen van de ontvoerder zijn?
Aangezien het nu een echte zaak geworden is wordt de getroebleerde politie inspecteur Simoskie erbij betrokken.
Zal dit een goede zet blijken te zijn?
Ook schuldgevoelens spelen Frank Maes parten, hij vraagt zich oprecht af of hij in het verleden wel altijd de juiste beslissingen genomen heeft.
Een spannend en intrigerend verhaal volgt.

Ontferm u over ons is het debuut van Aad Groenhart, een debuut waarmee hij zichzelf al meteen goed op de kaart zet.
Wat eerst begint als een intrigerend verhaal, gebaseerd op echte feiten, ontwikkelt zich al snel tot een heuse thriller, waarbij stevig taalgebruik niet geschuwd wordt. Dat taalgebruik is wel iets, waar je als lezer niet voor terug moet schrikken, want soms is het over de top. En ook de ongeloofwaardigheid zo nu en dan zal voor sommige lezers een punt zijn.
De hoofdstukken zijn vrij lang, maar worden allemaal geschreven vanuit een ander personage, waardoor het verhaal goed te volgen is en de ontwikkelingen te begrijpen.
Naar het einde toe volgen de gebeurtenissen elkaar in steeds sneller tempo op en eindigt het in een spannende ontknoping.
Ontferm u over ons is een boek dat zeker mensen uit de jeugdhulpverlening , die ook nog eens in Rotterdam wonen, waar het verhaal zich afspeelt, zal aanspreken.