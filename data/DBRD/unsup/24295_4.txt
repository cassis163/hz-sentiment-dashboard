Wilder is deel 1 van de serie The Renegades van Rebecca Yarros. Het was mijn eerste kennismaking met deze schrijfster (en ook het genre) en dat is me zeker bevallen. In Wilder gaat het over 2 jongeren: Leah en Paxton Wilder. Leah krijgt de kans om een jaar lang te studeren aan boord van een schip dat de hele wereld over vaart. Ze moet dan wel een medestudent bijles geven en hij MOET slagen. Leah moet Paxton Wilder dus bijles gaan geven. Paxton Wilder maakt deel uit van The Renegades, een stuntteam. Het is zijn lust en leven en school vind hij dus niet zo belangrijk. De stunts kunnen voor het team niet gek genoeg zijn. Leah zelf is niet zo'n durfal, sterker nog, zij heeft zelf haar eigen angsten om te overwinnen. En dat begint al op dag 1! De twee krijgen al heel snel gevoelens voor elkaar. Als lezer word je meegezogen in de rollercoaster van stunts en gevoelens waar beiden in terecht komen.

Het boek geeft beide perspectieven weer, wat erg leuk is om te lezen. Het leest lekker vlot en ik vond het een goede opbouw. Langzaam kom je wat meer te weten over wat Leah en Paxton in het verleden hebben meegemaakt. Er zit de nodige spanning in met onder andere de verschillende stunts die gedaan worden. En dat alles speelt zich af op de mooiste plaatsen waar het schip aanmeert.