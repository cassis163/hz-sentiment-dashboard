Ik had nooit verwacht dat ik mezelf ooit een cheerleader zou noemen (iets met een stijve hark of zo), maar dat moment is toch aangebroken: Ik ben cheerleader van Grenzeloos! Deze New Adult van Lis Lucassen is afgelopen week bij uitgeverij Zomer & Keuning verschenen en ik had het geluk dat ik het boek al eerder mocht lezen, yay!

Wat een leuke, toffe en vooral originele invalshoek heeft Lis Lucassen genomen bij het schrijven van Grenzeloos. De afgelopen jaren heb ik al een aantal hele toffe Sports romance gelezen (allemaal van Amerikaanse bodem overigens) en daarbij heb je altijd te maken met twee Amerikaanse studenten die langzaam, maar hard voor elkaar vallen. In Grenzeloos leren we de Nederlandse Becca kennen die haar plekje moet weten te bemachtigen op een Amerikaanse universiteit. Lis heeft de wereld daar (groot, groter, grootst) heel erg goed en vooral geloofwaardig neergezet, maar het leuke extraatje komt vooral van de Nederlandse invloeden. Denk aan pepernoten, haha! Heerlijk om te lezen hoe groot de verschillen en hoe die verschillen vooral worden ervaren. 

Naast een originele invalshoek heeft het boek ook nog ontzettend veel diversiteit, zonder dat dit er heel erg dik op ligt. Becca heeft een zwaar gelovige achtergrond en dit heeft veel gevolgen hoe zij tegen het leven aan kijkt en hoe zij in de relatie met Thor stapt. Misschien zijn er iets teveel diverse personage, maar zoals ik al zei, het ligt er niet te duidelijk op, dus het valt ook niet echt op. Het is er gewoon en zo hoort het ook. 

Natuurlijk zou het geen NA zijn als er niet de nodige steamy scènes in zouden zitten. De erotische momenten tussen Becca en Thor zijn opwindend en goed beschreven, maar daarnaast ook netjes en gepast. Je zou deze scènes bijna mooi noemen, haha. In Grenzeloos zit een perfecte mix tussen deze momenten, het leven op een Amerikaanse campus en wat heftige momenten die ervoor zorgen dat je het hoogstwaarschijnlijk niet droog gaat houden. Zonder twijfel is Grenzeloos het beste boek van Lis Lucassen tot nu toe en ik ben heel erg benieuwd wat ze gaat neerzetten in het vervolg dat volgend jaar voorjaar zal verschijnen. 

Ik vind het ontzettend knap hoe Lis Lucassen zo'n goede American Sports romance heeft geschreven zonder zelf in de VS te wonen. Op een mooie, maar onopvallende manier heeft ze er daarnaast ook nog een mooie portie diversiteit in gefietst en dat zorgt ervoor dat dit echt een must read is om te lezen. Yay, een absolute aanrader!