Al lange tijd lag Shinu - de eerste Young Adult dystopie van Vlaamse bodem - op mij te wachten. In de wereld van de Shinu saga weet de regering van al haar inwoners precies hoe oud ze zullen worden. Wie lang leeft is interessant; wie snel zal sterven is waardeloos. Deze premisse sprak me enorm aan en ik begon dan ook met zeer hoge verwachtingen aan dit boek. Misschien waren het deze torenhoge verwachtingen, maar stiekem was ik toch een klein beetje teleurgesteld in de uitwerking van het verhaal.

Vanaf de allereerste alinea op de allereerste pagina werd ik in het verhaal van Shinu gezogen. De schrijfstijl is enorm sterk; heel beeldend en vloeiend, waardoor ik alles direct voor me zag. Hoewel het gaat om een gefantaseerde toekomst blijft het verhaal heel realistisch aanvoelen. Naar mijn idee zou het zomaar kunnen dat onze wereld er in de toekomst zo uit gaat zien.. Ik had Shinu graag vijf sterren gegeven en fantastisch gevonden (aangezien het achterliggende idee me zo aanspreekt), maar helaas heb ik toch echt wel wat aanmerkingen. Ondanks de fijne schrijfstijl kreeg ik maar moeilijk een band met het hoofdpersonage Ish. Ik denk niet dat dit te maken heeft met zijn geslacht - ik lees graag boeken met mannelijke hoofdpersonages - maar eerder met de keuzes die hij maakt. Ik begreep bijvoorbeeld echt niet waarom hij niet vertrouwde op zijn zus. Ik was echter wel geroerd door zijn motivatie om Ness medicijnen te brengen tegen de verwondingen op haar gezicht.

Daarnaast vind ik het jammer dat er weinig aandacht is voor de grote lijnen, oftewel het Shinu verhaal. Er wordt namelijk voornamelijk gefocust op het leven van één jongen, die af en toe in opstand komt tegen Het Beheer, maar heel weinig op de situatie van het land. Zelf had ik veel meer actie en rebellie verwacht in dit verhaal. Anderzijds had ik meer achtergrondinformatie over hoe Het Beheer te werk gaat ook interessant gevonden om te lezen!

Bovendien vind ik dat toevalligheid een iets te grote rol speelt in het plot van Shinu. Vooral de manier waarop personages (opnieuw) met elkaar in contact komen gaat me iets te gemakkelijk. Ish hoeft niet op zoek te gaan naar Jo of zijn zus, nee deze dames worden vanzelf in zijn schoot geworden. Persoonlijk houd ik meer van verhalen waarin de personages meer moeite moeten doen om hun doelen te bereiken.

Het verhaal van Shinu beslaat enorm veel tijd. Dat stoorde mij totaal niet, zo blijft de vaart in het verhaal, maar het is eigenlijk wel een beetje raar dat er dan maar zo weinig mensen sterven - zeker als we ons in de onderste laag van de bevolking bevinden. Deze mensen horen toch jong te sterven? Ik wil hier trouwens nog even aan toevoegen dat ik het verhaal van Shinu behoorlijk volwassen en expliciet vond voor een Young Adult. Zeker het prostitutie-gedeelte zag ik echt niet aankomen..Wat ik misschien wel het tofste vind aan de Shinu saga is dat de er een compleet online platform rondom deze boekenreeks is gecreëerd: shinuleaks.com. Op deze interactieve website vind je niet alleen allerlei achtergrondinformatie waarmee wordt aangetoond dat de Shinu wereld reeds in onze huidige wereld aan het ontstaan is, maar ook wordt jongeren gevraagd om actief mee te schrijven, bloggen, en/of vloggen over de toekomstige wereld van Shinu. Natuurlijk ga ik alle online content op de voet volgen. Dit is immers precies wat ik wil bereiken met mijn opleiding Digital Storytelling; uitgeverijen en auteurs inspireren om meer gebruik te maken van digitale media in de marketing van hun titels. Ik ben benieuwd waar de mannen van Shinuleaks ons mee gaan verrassen!

Het lijkt mij persoonlijk een super leuk gedachte-experiment om eens te kijken hoe mijn leven eruit zou zien als de de Shinu technologie - die ieders exacte levensverwachting kan meten - nu uitgevonden zou worden. Zou ik bijvoorbeeld willen weten hoe oud ik ga worden?

Mijn algemene conclusie is een welverdiende beoordeling van drie sterren voor Shinu. Het achterliggende idee intrigeert me enorm; Hoe zou de samenleving eruit zien als ieders sterfdatum op voorhand bekend was? Ook de creatie van het online platform shinuleaks vind ik erg tof, maar ik kan niet anders dan een beetje kritisch zijn op het boek zelf. Van een verhaal met zoveel potentie had ik gewoon net iets meer verwacht.. Het boek is zeker goed geschreven, maar ik vind het jammer dat er uiteindelijk weinig opstand kwam tegen Het Beheer en daarnaast kreeg ik niet echt een band met het hoofdpersonage. Toch zal ik zeker het vervolgboek lezen, omdat ik zo'n vermoeden heb dat we dan meer actie, opstand en rebellie zullen krijgen! Hopelijk was Shinu. Strijd tegen de Tijd slechts een inleiding op het grotere geheel van deze intrigerende en interactieve saga.