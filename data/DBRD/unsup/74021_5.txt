In de Derde Stem volgen we opnieuw Olivia Rönning en Tom Stilton inmiddels een jaar later. Zij zijn niet meer on speaking terms, omdat Olivia het Tom zeer kwalijk neemt dat hij een zeer belangrijk gegeven uit haar verleden voor haar verzwegen heeft. In dit verhaal is een grote rol weggelegd voor Abbas Fassi die geconfronteerd met de moord op Samira, een zeer goede vriendin uit zijn vroegere leven. Samen met Tom reist hij vol wraakgevoelens af naar Marseille om onderzoek te doen. Daar wordt al snel duidelijk dat de moord op Samira te maken heeft met internetporno. In Zweden krijgt Olivia te maken met de moord van douanebeambte Bengt Sahlman, de vader van Sandra Sahlman waar Olivia vroeger heeft opgepast. Olivia duikt er in en doet op haar eigen wijze onderzoek in een totaal andere richting dan Mette Olsäter, die ervan uitgaat dat de moord heeft te maken met een verdwenen drugsvangst. Olivia vermoedt op haar beurt dat de moord een link heeft met de slechte situatie in het verpleeghuis waardoor de opa van Sandra onlangs is overleden. Deze drie totaal verschillende thema’s die zo op het oog niets met elkaar te maken hebben blijken toch een link met elkaar te hebben en worden door het schrijversduo weer tot een mooi onverwacht plot gebracht. Ik heb echt genoten van dit boek en vond het ontzettend jammer dat het uit was en ik nu een jaar moet wachten op het vervolg. Ik wil eigenlijk gewoon nu weten hoe het verder gaat! Dus vriendelijk verzoek aan Bruna: heel snel het derde boek vertalen en uitgeven please!