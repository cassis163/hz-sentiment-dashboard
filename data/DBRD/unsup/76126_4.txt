Door de vele publiciteit was ik erg nieuwsgierig geworden naar dit boek, dus toen ik me kon opgeven voor de leesclub, heb ik geen moment geaarzeld. De schrijfster Isa Maron is mij wel bekend, maar ik had tot op heden nog geen boek van haar gelezen.

Galgenveld is de eerste van het vierluik De Noordzeemoorden.
De negentienjarige Kyra Slager is een slimme jonge vrouw met veel interesse in forensisch onderzoek. Als er een gruwelijke moord in Amsterdam-Noord is gepleegd, is Kyra ( dankzij een telefoontje van haar broer) één van de eersten op de plaats delict. Rechercheur Maud Mertens is niet zo blij met Kyra, omdat zij zich ongevraagd overal mee bemoeit. Maar in de loop van het onderzoek blijkt Mertens Kyra haar hulp goed te kunnen gebruiken en ze leren gaandeweg met elkaar om te gaan. Een gebeurtenis uit het verleden speelt nog een grote rol in het leven van Kyra, wat ook als een rode draad door het verhaal zal blijven lopen.

'Het is dezelfde droom. Steeds weer dezelfde, verstikkende shitdroom.'

Qua personage vond ik Kyra een grote rol in het verhaal spelen. Maud speelt ook wel een belangrijke rol, maar zij staat toch meer op de achtergrond. De personages zijn tot nu toe voldoende uitgewerkt, maar daar dit het eerste deel is van een reeks, verwacht ik nog wel meer te weten te komen over de personages. Alleen de broer van Kyra, Jarno, blijft wel erg op de achtergrond hangen, daar lees je weinig over in het boek. Zoals ik al een beetje had verwacht heeft Isa Maron een vlotte, prettige schrijfstijl. Geen overbodige details en/of uitweidingen, mooie, soepele overgang tussen de verschillende verhaallijnen. Het verhaal is met een constante spanning naar een verrassende ontknoping uitgewerkt, het bleef heel lang gissen hoe of wat. Dit houdt een verhaal boeiend en spannend.

'Meedogenloos. Dat woord smaakt nog steeds goed. Morgen wordt een mooie dag.'

Het personage Kyra spreekt mij erg aan, omdat ik zelf ook zeer geïnteresseerd ben in forensisch onderzoek. Misschien voor een negentienjarige niet zo’n realistische keuze, maar aan de andere kant is dit wel een jonge vrouw die weet wat ze wil, wat ik zeer bewonderenswaardig vind in deze tijd. Maar ook Maud met haar puberende dochter zorgt voor herkenbare situaties. Ik heb Galgenveld in sneltreinvaart uitgelezen en wacht met smart op het volgende deel.

"Een thriller die vraagt om meer!"