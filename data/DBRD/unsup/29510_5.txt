Titel: Dwaalspoor
Auteur: Pjotr Vreeswijk
Uigeverij: LetterRijn
Publicatiedatum: 21 oktober 2017
264 pagina’s

Deze recensie maakt onderdeel uit van de blogtour

Pjotr Vreeswijk is geboren in Gouda en getogen in Den Haag. Na zijn diensttijd in Blomberg (Duitsland), waar hij als luchtmachtbeveiliger heeft gewerkt, is Pjotr in de Haagse horeca terechtgekomen. Hierna heeft hij de overstap naar de politie gemaakt, waar hij ondertussen ruim veertien jaar werkt. Momenteel is hij in de rang van brigadier werkzaam als wijkagent aan bureau Scheveningen waar hij de spil tussen politie en burgers vormt.
Masterplan is half oktober 2016 uitgebracht en werd door ThrillZone uitgeroepen tot het beste thrillerdebuut van 2016.
Op 21 oktober 2017 is de tweede actiethriller van Pjotr uitgekomen; dit vervolg op Masterplan draagt de titel Dwaalspoor.

Als Alex De Klerck, een ex-agent van de geheime Europese antiterreureenheid OPERATIONS, een onheilspellend en mysterieus bericht ontvangt, reist hij in allerijl naar Brussel.
Op hetzelfde moment komt er dertienduizend kilometer verderop een roestige oude dieseltrein in beweging, waarvan zowel de lading als de bestemming onbekend zijn.
Eenmaal in de Europese hoofdstad gearriveerd, lijkt voor Alex alles veranderd. Zijn oude werkgever keert zich tegen hem en als hij daarna ook wordt geconfronteerd met een brand met dodelijke afloop, neemt de voormalig geheim agent noodgedwongen contact op met zijn enige en laatste bondgenoot: computerexpert en oude vriendin Suzanne Boyle.
In een ultieme poging het bericht te ontcijferen, vraagt hij haar alle geschreven en ongeschreven regels te overtreden.
Wat hij niet weet, is dat daarmee de poort naar Europa wagenwijd wordt opengezet.
Een monsterlijk kwaad stroomt het continent binnen.

Na Masterplan zat het er al aan te komen, een vervolg. Precies een jaar later lig dan ook het boek Dwaalspoor klaar om gelezen te worden.

Alex de Klerck is een bekend iemand voor de mensen die Masterplan gelezen hebben. Maar zonder deze kennis is het boek als een goede ‘standalone’ te lezen. Pjotr heeft een eigen schrijfwijze die bestaat uit korte hoofdstukken, snelle achterelkaar volgende acties en personages die allemaal gewoon hun ding doen zonder daar veel ‘poespas’ aan toe te voegen. En man, wat hou ik hiervan!

Het verhaal begint met een proloog die er niet om liegt en waarvan je meteen al gaat smullen. Waarbij je in het begin alle locaties, waar het verhaal zich overal afspeelt, in je moet opnemen, volgt er al snel een web van allerlei lijntjes die met elkaar verbonden zijn. Alex is op dreef en zijn ex-partner Susanne krijgt een waardevolle rol op de achtergrond. Het nieuwe personage Lynn Diaz is een ‘power woman’ die haar identiteit vooralsnog geheim houdt. Een spelletje tussen de ‘good guys and the bad guys’ wordt tot in de puntjes uitgewerkt. Als een ‘Die Hard’ onder leiding van Alex zou dit een gave film kunnen worden.

Pjotr Vreeswijk heeft met Dwaalspoor eens te meer weer laten zien dat hij als auteur een groot man kan worden als zijn kruit nog niet verschoten is. We wachten weer gewoon een jaar voor hopelijk zijn derde Alex-avontuur.

Leesplezier: 5
Originaliteit: 4
Plot: 4,5
Psychologie: 4
Schrijfstijl: 5
Spanning: 4,5

Ik geef ‘Dwaalspoor’ 4,5 sterren.

www.thrillersandmore.com