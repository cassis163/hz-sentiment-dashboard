Schuilplaatsen van Woody Gardiner; in deze gelaagde roman dansen feit en fictie een vurige tango.
Feit: Op het hoogtepunt van de koude oorlog wordt in vredesaktiekamp Woensdrecht infiltrant Woody Gardiner ontmaskert. Hij legt een bekentenis af; hij werkt voor de NSA, de DEA, de CIA en de BVD. De affaire ontwikkelt zich tot splijtzwam in het vredesactiekamp. Er worden Kamervragen gesteld en Woody Gardiner wordt zo snel mogelijk uitgewezen.
In fonkelend proza dat wegleest als een pageturner, dist de schrijver het levensverhaal van infiltrant Woody Gardiner op. Deze kameleon is niet het enige personage door wiens ogen de lezer de tijdgeest van de jaren tachtig (her)beleeft. Ook leren we de labiele Anke kennen die haar heil zoekt in de omstreden commune Atlantis en vredesactivist Peter de M. die met zijn Edukatief Logboek poogt om de kapitalisten het zand uit de ogen te spoelen. Ook de schrijver zelf laat zich zien. In het laatste hoofdstuk geeft hij zichzelf bloot en stelt hij zichzelf, al dan niet bewust, net als zijn personages de vier Kantiaanse vragen: Wat kan ik weten? Wat moet ik doen? Wat mag ik hopen? Wat is de mens?
Schuilplaatsen van Woody Gardiner is naast een goed gedocumenteerd boekwerk over de jaren tachtig van de vorige eeuw, de dreiging van de Grote Vernietiging, het politieke spel dat er destijds gespeeld werd, bovenal een prachtig en ontroerend verhaal over kleine zielen met grote ambities. Met de moed der wanhoop proberen zij zich staande te houden terwijl de kille adem van de koude oorlog hijgt in hun nek. Ze willen leven, het verschil maken, geliefd zijn, gezien worden.
De sublieme schrijfstijl houdt de lezer aan het boek gekluisterd. Vaart en ritme van begin tot eind. Spitsvondige beeldspraken, perfect gedoseerd. En met zintuiglijke pen brengt de schrijver personages van vlees en bloed tot leven en kan alles wat je leest zomaar echt gebeurd zijn. â€¦ Of toch niet?
Op een paar voldongen feiten na, houdt de schrijver de lezer in het ongewisse. Opzet? Of omdat hij zelf ook niet precies weet? Naast dat Schuilplaatsen van Woody Gardiner een leeservaring is om je vingers bij af te likken, geeft het boek te denken. Wat kan ik weten? Wat moet ik doen? Wat mag ik hopen? Wat is de mens?
Dat schrijvers gevoelig zijn voor tijdgeest, bewijst Gunning maar al te zeer met Schuilplaatsen van Woody Gardiner. Een urgent boek.