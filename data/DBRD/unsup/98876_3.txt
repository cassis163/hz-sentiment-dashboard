Verkapt is een boek dat sfeer uitademt. Bazelmans weet de omgeving zo te beschrijven dat je het oerwoud ruikt, voelt en hoort. Dat zorgt ervoor dat de omgeving leeft en dat je gemakkelijk met hoofdpersoon Nora meeleeft. De innerlijke strijd die zij doormaakt, is goed uitgewerkt en de dingen waar ze getuige van is, zijn niet mis. Te weten dat dit boek deels op de waarheid gestoeld is, zorgt ervoor dat alles nog harder binnenkomt.

Nora is een krachtig personage. Hoewel zij zeker haar angsten en onzekerheden heeft, toont zij moed en doorzettingsvermogen. Het is een ware beleving om samen met haar de waarheid te onderzoeken. De eerste helft van het boek leest daardoor lekker weg. Het slot van het eerste deel en het tweede deel spreken mij echter minder aan. Hoewel hoofdpersoon Alec op zich een fijne persoonlijkheid heeft, ontdekt hij dingen die de lezer al weet en dit zorgt voor een verslapping in de spanningsboog. Daarnaast zijn er iets te veel toevalligheden die tezamen afbreuk doen aan de geloofwaardigheid van het verhaal en daarnaast is het moeilijk om je een niet-oppervlakkig beeld van de antagonisten te vormen. Ze worden allemaal door geld en macht gedreven, iets meer nuance was wellicht spannender geweest. Wat het leesplezier eveneens wegneemt, is de onthullende proloog. De twist op het einde ligt daardoor te erg voor de hand en het wordt ook al te vroeg duidelijk waar het verhaal naartoe gaat.

Niettemin is Verkapt een vlot geschreven boek dat je niet snel zult vergeten. Het is een origineel verhaal waarmee de auteur meer wil doen dan louter de lezer vermaken. Het geeft inzicht in de wereld van de palmoliebedrijven en zal voor velen een eyeopener zijn. Wat dat betreft is de missie van Bazelmans zeker geslaagd: ik durf te wedden dat velen dit verhaal in hun achterhoofd houden wanneer ze iets over palmolie zullen lezen of horen.