"Niemand op dit eiland is onschuldig en als je hier blijft, zul jij dat binnenkort ook niet meer zijn." ~ p52.

Wat is het toch mooi om een groei bij auteurs te kunnen zien! Om een verhaal voller en stralender te zien worden is voor mij als lezer echt een genot.

"De pijn die ze diep had weggestopt, probeerde zich naar buiten te vechten, hij klauwde aan haar hart en verscheurde haar van binnenuit." ~ p73.

Kimoh'ra is het tweede deel van Het patroon, een serie die uiteindelijk gaat bestaan uit 5 boeken. In het eerste deel heb je kennis kunnen maken met o.a. Ithana, Skay en Farzu. In dit deel wordt Kimoh'ra aan je voorgesteld. Een jonge vrouw, die haar dagen vult met het organiseren van feesten, tot een van die feesten in een nachtmerrie eindigt. Ithana heeft inmiddels nieuwe bondgenoten, en zint op wraak: Farzu zal dit keer niet ontkomen. Maar er is ook nog het leger van Mordis, dat groeit en groeit, en hij heeft een nieuw monsterlijk wezen gecreÃ«erd: de Kraker!
Ik moest even flink in mijn geheugen graven waar we gebleven waren in het verhaal, en heb uiteindelijk het eerste deel er even bij gepakt om de laatste bladzijdes door te bladeren, maar zodra ik weer wist was ik was was ik weer verloren. Dianne heeft echt een enorm rijke fantasy, die bijna tastbaar is. Ook in dit deel weet ze je weer te verbazen met haar wezens, wereld en personages. Ze laat je als lezer genieten van de magie en tegelijkertijd huiveren van de oorlog die gaande is.

"Het drong eindelijk tot haar door dat er geen weg meer terug was. De wereld zoals ze die gekend had, bestond niet meer en ze had het niet eens gemerkt." ~ p171.

Het patroon houdt zich gelukkig niet vast aan een patroon en is daardoor een verrassend en onvoorspelbaar verhaal. Heerlijk! Ik ben heel erg benieuwd waar de volgende delen mij als lezer heen gaat brengen. Kom maar op!