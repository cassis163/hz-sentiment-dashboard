Emile Pernot erft van zijn onbekende oudoom een wijndomein in de Pyreneeën en kan zijn armzalige Parijse flatje verruilen voor een goedlopend bedrijf. Het dorp waar zijn wijndomein bij hoort is op sterven na dood en Emile besluit zich met hart en ziel in te zetten om het dorp nieuw leven in te blazen, hij is namelijk op slag verliefd als hij daar aankomt. Hij wordt verkozen tot burgemeester en gaat aan de slag. Hij ontdekt vlakbij het dorp een slapende vulkaan en weet de vulkaan een succesvolle toeristische trekpleister te maken, maar daar is een hoop fantasie bij nodig geweest en dat gaat zich tegen hem keren…

Het boek leest onwijs vlot weg door de korte hoofdstukken en fijne schrijfstijl van Ilja Gort. Hij weet alles op zo’n manier te beschrijven dat je het helemaal voor je ziet en je voelt de liefde en passie voor Frankrijk en het wijndomein en alles wat daarbij hoort.
Je voelt al aan het begin aan dat het niet anders kan dan dat het hele gebeuren uit de hand gaat lopen, maar Emile blijft de ene absurde beslissing na de andere nemen. Je kunt niet anders dan de man bewonderen om zijn volharding. En als het dan misgaat gaat het ook compleet mis… Het levert nog even een flinke dot spanning op aan het einde van het verhaal.

Ondanks de bizarre gebeurtenissen voelt het verhaal verrassend realistisch aan. Ik heb echt zitten smullen en heb genoten van het me even in Frankrijk bevinden. Een heel fijn, humoristisch en tikje spannend boek!