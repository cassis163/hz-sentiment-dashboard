Kate Reddy, een bijna 50 jarige vrouw zit in een spagaat tussen haar puberkinderen en haar steeds meer hulp nodig hebbende schoonouders. Tel daarbij de strijd met haar zusje die voor hun eigen moeder moet zorgen omdat Kate nu eenmaal te ver weg woont. De financiële ellende omdat manlief Richard ontslagen is, een 2 jaar durende cursus volgt en en passant met zijn midlifecrisis worstelt. De noodzaak om een baan te zoeken, schier onmogelijk voor een vrouw van haar leeftijd. De verbouwing van hun woning en de hernieuwde kennismaking met een oude liefde. Dit alles ook nog eens tijdens alle lasten van de overgang. Kortom ingrediënten genoeg om over te verhalen. Dat gebeurt dan ook in dit 456 bladzijden tellende boek, soms in de vorm van een dagboek, soms met mailtjes of sms’jes. Het taalgebruik is bijzonder, er is geregeld een verwijzing naar films – die moet je als lezer dan ook maar kennen – en is vooral in het begin van het boek niet zo makkelijk te lezen. De humor is aan mij niet besteed, heel erg ‘ over the top’ en vaak veel te ironisch. Zouden de perikelen in een column gegoten zijn had het mijn aandacht beter vastgehouden, omdat er nu wel heel veel chaotische fragmenten voorbij komen. Alles wordt dermate uitvergroot dat het niet meer geloofwaardig is. Derhalve een aardig boek voor tussendoor, maar geen reden om het eerste boek over Kate alsnog te gaan lezen.