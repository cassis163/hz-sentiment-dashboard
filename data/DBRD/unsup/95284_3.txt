De schaduw van het verleden is het vervolg op De Geheimenbewaarder van de hand van de Britse schrijfster Judith Cutler. Ook in deze tweede historische roman speelt Tobias Campion de hoofdrol. Dat Cutler hedendaagse thrillers kan schrijven wisten we al, maar ze doet het ook zeker niet slecht in dit genre.
Predikant Tobias Campion is na zijn vorige avontuur net terug in zijn parochie Moreton St Jude. Hij heeft een fijn groepje vrienden om zich heen, waaronder de dokter en zijn vrouw, en Lady Chase. Als er een lichaam wordt gevonden in de rivier stelt het groepje een onderzoek in naar de oorzaak van de dood van de onbekende man. Al snel blijkt dat het geen natuurlijke dood was. De zoektocht brengt hen tot ver buiten het dorp en lijkt te maken te hebben met de vermiste zoon van Lady Chase, die na de oorlog nooit meer is gezien. De grote verschillen in rijkdom en stand maken de ondervragingen en de speurtocht niet gemakkelijk. Als de verrassende ontknoping in zicht komt, blijven meerdere mensen hun leven niet zeker.
Het meest kenmerkende aan De schaduw van het verleden is het feit dat het zich begin 19e eeuw afspeelt. Cutler weet met haar passende schrijfstijl en woordkeuze de lezer terug te brengen naar de tijd waarin er nog veel verschil is tussen het gewone volk en de adel. Zinsbouw en tempo van het verhaal passen uitstekend bij dat tijdperk. Het verhaal komt ietwat langzaam op gang, maar zuigt de lezer steeds verder mee in de hachelijke situatie waarin sommige bewoners in Moreton St Jude en omstreken zich bevinden.
Bloedstollend spannend is het niet, maar zoals van een goede roman verwacht mag worden is het zeker boeiend. De relaties tussen de personages zijn voldoende uitgediept en de detectiveacties zijn onderhoudend. Helaas mag de uitgever zich nog wel even achter de oren krabben voor het feit dat het aantal spel- en typefouten in het boek niet meer op twee handen te tellen zijn. Dat is erg storend.
Voor liefhebbers van historische spannende romans is het een aanrader. Voor anderen is De schaduw van het verleden zeker toegankelijk en vermakelijk!