Brave huisvader Didier is getrouwd met Dorien, politica en bezig aan een opmars in haar partij. Ze hebben samen 3 kinderen: Hannah en de tweeling Thijs en Femke. Als er een aantal bizarre gebeurtenissen plaats vinden krijgt Didier de schrik van zijn leven. In zijn roerige studentenleven heeft hij met zijn kompanen Wouter en Dirk onder invloed van grote hoeveelheden drank en drugs een lijst opgesteld en het lijkt of iemand nu deze lijst ten uitvoer brengt.

Luc Boonen heeft een krachtige, “to the point” schrijfstijl. In een paar zinnen zet hij de verschillende karakters treffend neer. Didier als de ietwat sullige, brave huisvader, maar met een niet zo braaf verleden. Dorien als de sterke persoon in het gezin die zonder de hulp van Didier op het thuisfront, het nooit zo ver had kunnen schoppen. Hoewel de bizarre gebeurtenissen soms een beetje ongeloofwaardig zijn, zijn ze mooi bedacht en leiden ze naar een net zo bizar plot die je, als je het boek uit hebt, nog steeds aan het denken zet. Een heerlijk weglezend boek, zeker geen standaard thriller maar wel boeiend, bizar en vermakelijk tegelijkertijd. Een aanrader!