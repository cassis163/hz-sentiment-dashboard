Roanne van Voorst (1983) heeft met “Lief van je” haar tweede roman geschreven. Haar eerste roman, “De verhuizing”, verscheen in 2015. Van Voorst schrijft naast romans non-fictie en is antropoloog.

Vanaf de eerste zin in de proloog weet de auteur de lezer het verhaal in te trekken. Verteller en ik-persoon Rêve zit in de rechtszaal. Haar hangt wegens een voor de lezer onbekend feit een straf boven het hoofd. Haar broer blijkt onlangs overleden te zijn. Deze twee feiten zorgen ervoor dat er spanning is en daarmee de drang om verder te lezen.

Rêve voelt zich schuldig na de dood van haar broer Justin. Ze wil met haar ouders praten over zijn dood en over de gebeurtenissen op de avond van zijn dood. “Ik had zijn verhaal anders af kunnen laten lopen”. Ze vindt echter geen gehoor bij hen. Als kinderen waren Rêve en Justin heel close, maar bij het ouder worden duwt Rêve hem steeds meer van zich af. Na Justins dood lukt het haar niet haar dagelijkse leven weer op te pakken en ze dwaalt dag in dag uit door de stad, in plaats van colleges te volgen. Herinneringen en gedachten van Rêve worden afgewisseld met gebeurtenissen in het heden. Op deze manier wordt steeds een beetje duidelijker wat op de rampzalige avond precies gebeurd is.
Rêve besluit zich aan te melden bij het leger.
Rêve is in het leger gegaan om een einde aan haar gelanterfanter te maken, op zoek naar discipline en humanitaire plicht. Aan haar dienstmaat Frank kan ze haar verhaal kwijt. Ze worden uitgezonden naar Syrië. Hier ervaart ze weer iets van geluk en wordt ze verliefd op Frank. Gewond aan haar pols wordt ze teruggestuurd naar Nederland.
Terug in Nederland is Rêve getekend door de oorlog en lijdt ze aan een oorlogstrauma. Op straat ziet ze overal gevaar en mensen die kwaad in de zin hebben. “Het arrogante veiligheidsgevoel van de mensen hier! Ineens wilde ik ergens een steen door de ruit gooien. Gegil uitlokken, schrik aanjagen”. Haar maat Frank overlijdt in Syrië en Rêve is ervan overtuigd dat dat niet gebeurd was als ze bij hem was geweest. De maatschappelijk werkster bij wie ze in therapie is kan haar niet helpen. Rêve glijdt steeds verder af en doet uiteindelijk iets waarvoor ze straf verdient.

Het boek heeft een duidelijke opbouw in drie delen en kent daarnaast een proloog en een epiloog. De proloog begint in de rechtszaal en de epiloog eindigt daar. Deel I en III spelen zich af in Nederland, deel II vertelt over de ervaringen van Rêve in Syrië.

“Lief van je” is een geëngageerde roman over thema’s als dood, schuldgevoelens, eenzaamheid, vriendschap en kameraadschap tegen de achtergrond van de oorlog in Syrië. Van Voorst heeft de gebeurtenissen in het tweede en derde deel van de roman (uitzending naar Syrië en terugkomst in Nederland) gebaseerd op waarachtige bronnen en op interviews die ze heeft gehouden met jonge veteranen.
Van Voorts schrijft in een toegankelijke, vlotte stijl, doorspekt met humor, herinneringen en flashbacks. Ondanks de zwaarte van de thematiek weet ze lichtheid in het verhaal te houden. Een fijne, actuele roman met een open einde, dat ruimte biedt aan de interpretatie van de lezer.