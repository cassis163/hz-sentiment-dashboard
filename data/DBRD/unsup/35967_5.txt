'Als je het licht niet kunt zien' gaat over twee jonge mensen die elk hun eigen ontberingen en verschrikkingen meemaken in de Tweede Wereldoorlog. Het mooie van dit boek is dat je kennismaakt met een Frans (blind) meisje dat uiteindelijk meehelpt in het verzet tegenover een Duitse jongen die bij de Hitlerjugend belandt. Dit maakt Werner niet per definitie fout. Zijn innerlijke en onschuldige vragen maken dat je je afvraagt of hij wel beseft wat er allemaal om hem heen gebeurt. Zo zullen veel (te) jonge jongens meegesleurd zijn in het oorlogsgeweld. Marie-Laure is een dapper meisje dat zich staande weet te houden ondanks haar blindheid. Het verlies van mensen om haar heen maakt haar sterker.
Het boek wisselt tussen de hoofdpersonen en in de tijd. Anthony Doerr doet dit op een prettige manier; je weet dat er uiteindelijk het een en ander gaat gebeuren, leest hoe die gebeurtenissen tot stand zijn gekomen, maar hoe het uiteindelijk allemaal bij elkaar komt en eindigt voor de hoofdpersonen blijft lang een mysterie.
Doerr had voor een voorspelbaar einde kunnen kiezen, maar doet dit niet. Het einde verraste mij. Wel bleek dit einde goed te kloppen; niet ieder verhaal heeft een happy end (voor alle hoofdpersonen). Complimenten voor de auteur!