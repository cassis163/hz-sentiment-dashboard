Een kleine jongen brengt zijn dagen het liefst al tekenend door. Een blad papier is niet groot genoeg, dus tekent hij op straat. Daar lopen alle mensen echter over zijn tekeningen heen. Wanneer de regen met bakken uit de lucht valt, komt er een oude schilder langs. Hij nodigt de jongen uit om te schuilen en laat hem zijn atelier zien. Anselmo geeft de jonge kunstenaar een plekje om te oefenen.  

In Dit is voor jou vertelt Sanne te Loo in een prachtig prentenboek over de zoektocht naar een eigen plekje en de bijzondere vriendschap tussen de kleine jongen en de oude man. In een beperkt aantal paginaâ€™s laat Te Loo een stroom van emoties los op de lezer. De prenten zijn betoverend en het kleurgebruik is erg gevarieerd, maar overwegend zacht van toon. In de ene prent roept ze met sobere kleuren de sfeer van een druilerige dag op en in een andere lijkt een kleurrijke jungle zo van het blad te springen. Ondanks die variatie vormen de illustraties een mooi geheel. Sanne te Loo speelt ook met details. Het atelier van Anselmo is heerlijk om naar te kijken, er staan verfmaterialen op een rekje tegen de muur, maar er ligt evengoed een nog niet afgewassen bord met bestek op de vloer. Ook prenten die op het eerste zicht eenvoudig lijken zijn voorzien van een aantal bijzonderheden. Zo drijft er op de kade achter de jongen en Anselmo een eenzaam bootje voorbij en staat er een kistje tegen het gebouw met een kopje dat vast vergeten is na de koffiepauze.  

De tekst in het boek heeft een aangename grootte en nodigt uit om te worden voorgelezen, maar de focus ligt op de prenten. De eenvoudige zinnetjes vormen een mooie aanvulling en verrijken het verhaal, zonder de aandacht naar zich toe te trekken.  

Dit is voor jou is niet alleen een boek voor kinderen die van tekenen en schilderen houden, het is vooral een verhaal in het teken van de band die ontstaat tussen de twee op het eerste zicht erg verschillende hoofdpersonages, maar ook over onverwacht afscheid moeten nemen en door volwassenen op waarde geschat worden.  

Sanne te Loo studeerde in 1995 af aan de academie voor Beeldende Kunst in Breda. Sinds die tijd bracht ze bij verschillende uitgevers een aantal prentenboeken uit. Haar eerste prentenboek was een bewerking van een verhaal van Hans Christiaan Andersen. Het herderinnetje en de schoorsteenveger verscheen in 1999. Recenter verscheen De schoenen van de zeemeermin over Ida die op vakantie een stel flippers vindt en vanaf die dag zeker weet dat ze eigenlijk een zeemeermin is. Ook illustreerde Te Loo De duik, een boek waarvoor ze samen met auteur Sjoerd Kuyper genomineerd werd voor de Woutertje Pieterse Prijs 2015.