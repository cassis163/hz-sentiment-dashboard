Jaren 60, Jackson Mississippi in het diepe droge snikhete Zuiden van Amerika. Een keukenmeidenroman van Kathryn Stockett.

Het verhaal van twee zwarte vrouwen, Aibileen en Minny. Zij vertellen hun levensgeschiedenis aan de jonge blanke vrouw Skeeter. Het doel is gewaagd: een boek schrijven over het werken van zwarte hulpen voor blanke mevrouwen. De blanke mevrouwen leiden een verveeld leven, gevuld met bridgen, theekransjes en het lidmaatschap van de plaatselijke League. De zwarte hulpen zorgen voor hun kinderen, strijken plooitjes, koken, poetsen en moeten gebruik maken van een aparte WC.

In deze broeierige sfeer lijkt er iets verschrikkelijks te gebeuren. Wat als zwarte hulpen de waarheid over hun blanke mevrouwen gaan vertellen? Zouden deze blanke vrouwen van toen zich beschaamd afwenden...Zouden de gevolgen zijn zoals Minny ze heeft bedacht: Ontslag, huisuitzetting, dochter en man geen werk, geen geld, de dood!

In de jaren 60 is er heel veel moed nodig om de zwarte hulpen hun verhalen te laten vertellen. Zware discriminatie is hun lot, een enkeling vat liefde op voor hun blanke toevertrouwde kinderen. Hun werkomstandigheden voor hun blanke families zijn schrijnend, hun waardering minimaal.

Het lijkt alsof de schrijfstijl van Kathryn Stockett luchtig is, haar boek Een keukenmeidenroman leest gemakkelijk..het is echter hartverscheurend en VLIJMSCHERP!!