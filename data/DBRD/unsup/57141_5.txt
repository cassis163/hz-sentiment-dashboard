Ik heb dit boek als recensie exemplaar mogen ontvangen van Xander uitgevers, waarvoor dank.

Cover: de cover is interessant en mysterieus. Een man en een vrouw, vader en dochter? De kleursamenstelling maakt het boek aantrekkelijk om op te pakken en eens goed te bekijken. De kreet op de cover van UomoModerno Magazine: “ De koning van de Italiaanse thriller” wekt de verwachting op dat het een spannend en goed boek moet zijn. De korte beschrijving is nieuwsgierig makend, wat is er met het kind gebeurd? En waardoor is Colomba getraumatiseerd en wordt zij voor deze zaak uitgekozen?

Sandrone Dazieri is in Italië erg bekend als thrillerauteur en heeft daar al meerdere bestsellers op zijn naam staan. Voor Nederland is dit de eerste kennismaking met Sandrone, Dood de Vader is de eerste thriller die in het Nederlands vertaald is.

Het verhaal gaat over Colomba, een rechercheur van de Italiaanse politie, die een jaar geleden bij een zaak erg getraumatiseerd is geraakt. Zij probeert de draad weer op te pakken, maar heeft nog regelmatig angstaanvallen. Ze denkt erover om haar ontslag in te dienen. Dan staat ineens haar meerdere voor de deur, Rovere, ze moet direct meekomen naar een plaats delict, waar een moeder en kind verdwenen zijn. Met tegenzin wordt Colomba meegesleurd in deze mysterieuze zaak, waarbij ze in contact gebracht wordt met Dante. Dante is als kind ontvoerd en 11 jaar vastgehouden in een silo. Sinds zijn ontsnapping lijdt hij aan claustrofobie en heeft hierdoor regelmatig heftige aanvallen. Daarnaast is hij een expert op het gebied van het doorgronden van het menselijk gedrag. Dante is ervan overtuigd dat zijn ontvoerder terug is: de Vader. Samen storten ze zich in een bizarre achtervolging.. met een verrassend einde!

Het verhaal is goed en logisch opgebouwd, het grootste gedeelte van het verhaal speelt zich af in het heden. Af en toe gaan we terug in de tijd aan de hand van een flashback. Hierdoor wordt duidelijk waar Colomba en Dante hun trauma’s aan hebben overgehouden en wat dit met hen doet. De personages worden zo goed en levensecht neergezet, waardoor het lijkt alsof je in hun hoofden zit. Zo bijzonder dat geen enkel personage in het boek van onbesproken gedrag is! Je wordt meegezogen in een web van trauma’s, angstaanvallen, leugens en bedrog. Vertrouw niemand!
De omgeving waar het boek zich afspeelt, Rome en Cremona, wordt zeer levendig uitgewerkt, waardoor je het gevoel hebt zelf door de straten van Rome te rennen.
De spanning wordt langzaam opgebouwd en aan het einde van het verhaal volgt er een enorme climax. Vanaf de laatste 200 pagina’s is het boek niet meer weg te leggen, de plot en uiteindelijke ontknoping zijn zeer verrassend.

Het is te hopen dat de andere boeken van Sandrone Dazieri ook worden vertaald, want dit boek is zeker een aanrader. Ondanks het formaat van het boek (557 bladzijden) is het een pagetuner van jewelste! Laat u verrassen door deze Italiaanse auteur.