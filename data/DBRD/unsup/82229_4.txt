Paul Jacobs is gepokt en gemazeld in de Vlaamse radio- en televisiewereld. Ooit begonnen als programmamaker heeft hij binnen de mediawereld een heuse carrière weten op te bouwen. Het verfilmen van drie scenarios voor de populaire Tv-serie Made in Vlaanderen  bewijst zijn veelzijdigheid op dat gebied. Tussendoor deed hij ook iets met boeken en dat heeft geresulteerd in een steeds interessanter wordende serie met Ellen Rademakers en Thomas Breens als protagonisten. Dood van een egoïst  is het vijfde deel.
Thomas Breens, 48 jaar en voormalig journalist, heeft zijn straf uitgezeten en is zopas ontslagen uit de gevangenis van Dendermonde. Tijdens zijn detentie heeft zijn vriendin Ellen hem in de steek gelaten omdat een toekomst met hem uitzichtloos zou zijn. Amper genietend van zijn eerste vrije dagen wordt Thomas Breens geconfronteerd met de plotse dood van zijn vader, de 72-jarige, als zeer bekwaam bekend staande chirurg op rust, dr. Benjamin Breens. De oorzaak is even tragisch als toevallig: dokter Breens is tijdens een fietstocht terechtgekomen onder een landbouwwerktuig van de vader van een oud-patiënt.
Korte tijd later wordt een lichaamsdeel van een jonge vrouw gevonden, op exact dezelfde plek die in een wandelgids van Thomas' vader met een kruis is gemerkt. Thomas gaat op onderzoek en ontdekt al snel dat zijn vader een merkwaardige reputatie had opgebouwd. Wanneer hij op een open plek in een bos twee condooms en een lege champagnefles van zijn vaders favoriete merk vindt, kan hij alleen maar hopen dat zijn vermoedens niet waar zullen zijn.
Samen met zijn plots teruggekeerde ex-vriendin Ellen intensiveert hij het onderzoek om het onverwacht merkwaardige leven wat zijn vader geleid schijnt te hebben, boven tafel te krijgen.
Paul Jacobs heeft met Dood van een egoïst  een passend vervolg geschreven op de serie waarin Ellen en Thomas de hoofdrol opeisen. In een door Thomas verteld verhaal, wordt de lezer meegetroond naar alles en iedereen die maar iets van het ongeluk van zijn vader en de bizarre moordzaak schijnt af te weten. Een kleine kanttekening hierbij: in Dood van een egoïst  is nergens te lezen wat de precieze reden voor Thomas' detentie was. Een verwijzing naar een vorig boek waarin dit onderwerp aan bod kwam, kan de lezer die de voorgaande delen niet gelezen heeft, niet helpen.
Verder is het voornamelijk genieten van de avonturen die Ellen Rademakers en Thomas Breens beleven. In Vlaams getinte teksten waarin de humor niet ontbreekt, heeft Paul Jacobs zijn veelzijdigheid en taalvaardigheid op een professionele wijze toegepast.
Groot respect gaat naar de beschrijving van het emotievolle ooggetuigenverslag van Thomas over de lichamelijke en geestelijke conditie van Leo Messiaens, wanneer hij de jongen voor de eerste keer in de kliniek ontmoet. Leo is de gehandicapte zoon van de landbouwer die de vader van Thomas heeft overreden, en was destijds een patiënt van dr. Breens. Hij stond op dat moment buiten en heeft het ongeluk zien gebeuren.
Amusant en origineel wordt het als de lezer merkt dat Thomas het woord tot hem richt. Die kleine en schijnbaar nauwelijks belangrijke dingetjes tillen Dood van een egoïst  naar een hoger niveau. Dat daarbij alle huidige problemen worden opgelost en er weer nieuwe de kop opsteken, mag worden beschouwd als een bijkomstigheid. Leesplezier gaat hier duidelijk aan kop!