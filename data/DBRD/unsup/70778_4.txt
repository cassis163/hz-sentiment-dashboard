Vindt het paradijs in je achtertuin.
Achtertuin: een ruim begrip voor de natuur direct om je heen. Arita Baaijens heeft de natuur in verre oorden ontdekt. In woestijnen en in het Altay gebergte.
In dit fraai vorm gegeven boek met prachtige illustraties volg je de schrijfster een klein stukje tijdens haar ontdekkingstochten. Ze neemt je in haar poëtische taal mee op wat ze heeft ervaren, op wat haar tegenviel, op dieptepunten (leermomenten over de eigen zelf) en op teleurstellingen. Maar ook deel je in de hoogtepunten, in haar spirituele ervaringen. Zo staat je mind-set al open voor datgene wat ze je gaat vertellen, wil laten ervaren.
Want wat ze ook heeft ervaren is: waarom het paradijs zoeken in natuur zo ver weg? Wij worden hier ook omgeven door natuur! Ga daar eens mee aan het werk, zeiden vrienden tegen haar. En dat heeft ze gedaan. Ze is ermee gestart, eerst alleen als idee, daarna in de praktijk op de Boschplaat, op de Veluwe en kris kras door Amsterdam. Van uit deze ervaringen heeft ze een uniek werkboek opgesteld. Daarmee kan de lezer, daarmee kun jij direct aan de slag!
Arita geeft je niet alleen tips voor basishoudingen, voor het contact maken met de natuur, ze beschrijft zelf ook haar ervaringen, die ze opdoet als ze deze tips in de praktijk brengt. Welke oefeningen je ook wilt uitvoeren …. Steeds ben je alert op het ‘gesprek’ dat de plek, de omgeving met jou aangaat. Hoe is het licht, hoe is het weer, hoe is het geluid… Reflecteer zelf op wat het je doet, wat je voelt. Beïnvloedt die plek jouw gevoel of heb jij invloed op die plek!
Ga dus in gesprek met de plek! Luister, voel, proef, ruik met al je zintuigen de natuur die je omgeeft.
Laat die natuur de scheppende kracht voor jou zijn: componeer onder zijn invloed een haiku, een tekening, een ritmiek. Ontwikkel ogen op steeltjes en oren als schoteltjes!
En daarbij laat de schrijfster je niet aan je lot over. Ze geeft je aanwijzingen over hoe je het kunt uitvoeren. Prachtige tekeningen en illustraties verduidelijken haar woorden, haar raadgevingen. En quotes van bekende en minder bekende mensen onderstrepen kernachtig de bedoeling die ze heeft met het geven van de oefeningen.
Wil je echt je eigen paradijs ontdekken? Volg dan de aanwijzingen voor het maken van ‘Deep Maps’.
Deep, omdat het wijst op de onderlinge verbanden van de plek. De kaarten, maps kunnen op allerlei manieren tot stand komen. Het zijn creatieve uitingen over ervaringen van bewoners en gebruikers van die speciale plek. Het zijn digitale belevingskaarten of handmatig vervaardigde kunstwerkjes!
Dit unieke, fraai uitgevoerde boek is een absolute aanrader voor ieder die 100% wil genieten van zijn of haar Eigen Paradijs!