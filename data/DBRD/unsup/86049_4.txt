Bij CrimeClub, de thrillerleesclub van Crimezone.nl, hadden we onlangs de verkiezing van het vierde discussieonderwerp. Dennis Lehanes Gesloten kamer won het toen van deze Verminkt van Patrick De Bruyn. Ik weet niet of dat helemaal terecht was: De Bruyn charmeerde mij evenzeer als Lehane.

Eerst iets over het verhaal: het gezin van Peter Bressing, een ex-Sabenien, wordt in eigen huis gegijzeld door twee Oost-Europeanen. Ze eisen de sleutels van de BMW van Peters vrouw Suzanne, maar erg veel haast om ermee vandoor te gaan lijken ze niet te hebben. Liever terroriseren ze dochter Laura, waarbij deze gruwelijk verminkt geraakt. Pas als de twee buiten sirenes horen, slaan ze op de vlucht, maar zonder BMW. Een eigenaardig verhaal, vindt de politie, die lijkt te denken dat een werkloze en gefrustreerde Peter zelf zijn familie te lijf ging. Peter besluit met zijn verhaal naar de pers te gaan, in de hoop bevestiging te krijgen van het publiek. Maar het loopt uit de hand: niet iedereen is even opgezet met Peters zelf gezochte bekendheid. Getuige daarvan zijn de dreigtelefoontjes die hij krijgt. Of komen die toch van de overvallers die op wraak belust zijn?

Peters zenuwen worden danig op de proef gesteld, geconfronteerd met een vijandige wereld: de politie die zijn verhaal niet lijkt te geloven, de pers die schrijft wat ze wil, zijn vrouw die zich van hem afkeert. Intussen ligt Laura verminkt in het ziekenhuis, terwijl Peter erg weinig deed om haar te beschermen tegen de overvallers. Overvallers die op de koop toe misschien nog steeds op de loer liggen. De Bruyn slaagt er wonderwel in sympathie los te weken voor de zielepoot Peter Bressing. Verminkt is dan ook een psychologische thriller, een genre dat in Vlaanderen al te dun gezaaid is. En als die psychologische thriller ook nog goed geschreven Ã©n meeslepend blijkt, dan kan het helemaal niet meer stuk. Bank vooruit voor Patrick De Bruyn.