Alea is een simpel verhaal over grootse thema’s. Een fantasievolle vertelling over herkenbare situaties, vol verwijzingen en levenslessen. Het is toegankelijk en met vaart geschreven, hier en daar zelfs poëtisch. Het zou zonde zijn om dit betoverende verhaal hier te ontleden om de onderliggende kerngedachte bloot te leggen. Die boodschap kan, en dat is misschien wel het knapste van deze schrijver, voor iedereen anders zijn. Of zoals ze zelf in een interview zei: “Het grootste compliment is als mensen er iets uit halen, wat ik er niet ingestopt heb.” In een tijd waarin alles ons in hapklare brokken voorgeschoteld wordt, is een boek als Alea een verademing. Ria Schopman reikt ons met Alea een mooi instrument aan, maar we moeten er zelf muziek mee maken.