Fuchsia Dunlop is een authoriteit op het gebied van de Chinese keuken. Zij is culinair journalist en kok en reisde een jaar door China. Hier volgde ze een koksopleiding op een gerenomeerde kookschool in Chengdu en at een jaar lang alles wat haar voorgezet werd. Dat avontuur beschrijft zij in het boek: Shark’s Fin and Sichuan Pepper: A Sweet-Sour Memoir of Eating in China. Helaas nog niet in het Nederlands verschenen.
Gelukkig is één van haar Chinese kookboeken wel vertaald onder de titel: De echte Chinese keuken thuis. De recepten komen voornamelijk uit haar favoriete streken Sichuan, Hunan en het zuiden van de Yangtze-delta.

Fuchsia maakt zich zorgen over het feit dat de jongere generatie in China steeds meer richting het westerse fast food gaat met alle gevolgen van dien. Terwijl de echte Chinese keuken toch gerekend mag worden tot de lekkerste en gezondste ter wereld. Vraag het maar aan alle mensen die ooit in China zijn geweest en je zult het horen. Nergens eet je lekkerder dan in China. Het boek De echte Chinese keuken thuis is een bron van informatie wat betreft technieken, kookgerei en magische ingrediënten zoals Fuchsia dat zelf noemt. De dagelijkse Chinese keuken is eenvoudig en heel gezond maar door een paar ingrediënten zo smaakvol en bijzonder dat het een wonder is dat we niet allemaal regelmatig deze gerechten op tafel zetten. Met een paar goed verkrijgbare zaken ben je al een heel eind. Sesamolie, sojasaus, gember, Chinese zwarte rijstazijn (kookwijn), chilipeper-tuinbonenpasta en gefermenteerde zwarte bonen zijn zaken die vandaag de dag bij iedere goed gesorteerde toko te koop zijn.
Naast de geweldige recepten ook veel achtergrondinformatie. Behalve kookboek is dit zeker ook een leesboek.

Snijbonen met zwarte bonen en chilipeper
250 gram snijbonen
1 teentje knoflook
Een gelijke hoeveelheid gember
½ verse rode chilipeper
1 eetl. bakolie
1 eetl. gefermenteerde zwarte bonen, afgespoeld en uitgelekt
1-2 theel. gemalen chilipeper, naar smaak
1 theel. licht sojasaus
Zout

Haal de snijbonen af en snijd ze schuin in gelijke, dunne stukjes (gebruik een snijbonenmolen als je die hebt). Pel de knoflook en schil de gember en snijd ze in plakjes. Snijd de chilipeper in schuine dunne ringen.
Breng in een pan water aan de kook. Doe de snijbonen in het water en kook ze 2-3 minuten, tot ze zacht zijn. Giet ze af en schud ze droog.
Doe de olie in een ingebrande wok op hoog vuur. Voeg de knoflook, gember en verse chilipeper toe en roerbak even tot ze lekker ruiken. Doe de zwarte bonen en de gemalen chilipeper erbij en roerbak nog even tot alles lekker ruikt. Voeg de snijbonen toe en blijf roerbakken tot alles heet is en lekker sist. Voeg tijdens het roerbakken de sojasaus en het zout naar smaak toe. Serveer het gerecht.

Gezien de hoeveelheid snijbonen is dit duidelijk een bijgerecht want voor vier personen is het niet genoeg. Daar moet je wel op letten maar het boek heeft ook een hoofdstuk over het samenstellen van een Chinese maaltijd en een hele handige menuplanner. Vrijwel alle recepten zijn bedoeld als onderdeel van een maaltijd met meerdere gerechten.
Je vindt veel groenterecepten in dit boek en dat is logisch want groenten spelen een grote rol in de Chinese keuken. Maar ook vlees en vis ontbreken niet. Mooie foto’s die je, samen met de recepten, doen watertanden. Sommige groenten en ingrediënten zullen alleen verkrijgbaar zijn bij de Chinese supermarkt of grote toko’s. Het grootste deel van de gebruikte zaken is echter goed verkrijgbaar. Bij veel recepten valt op dat je met weinig ingrediënten en op een heel simpele manier iets bijzonders op tafel zet. Het boek is in 2012 als hardcover verschenen en nu opnieuw uitgegeven als paperback voor een zeer vriendelijke prijs. Het wordt met recht een ‘pareltje’ genoemd en dat is het zeker.
Wie het boek nog niet heeft moet nu zijn kans grijpen.