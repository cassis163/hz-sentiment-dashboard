Als je op zoek bent naar een aangename feelgood roman dan ben je bij het debuut van auteur Helen Hoang aan het juiste adres. Zij was – en zeer waarschijnlijk veel mensen met haar – helemaal weg van Pretty Woman. De filmklassieker waar een rijke zakenman (Richard Gere) hopeloos verliefd wordt op een prostituee (Julia Roberts). Helen Hoang wilde dan ook heel graag een vergelijkbaar verhaal schrijven, maar dan andersom. Met haar eerste roman Zoen me tot ik zwicht is ze daar zeker in geslaagd.

In Zoen me tot ik zwicht draait het verhaal voornamelijk om de sympathieke Stella. Stella is een aantrekkelijke en onafhankelijke vrouw van dertig jaar. Ze heeft veel geld, maar is sociaal nogal onhandig. Ze heeft het syndroom van Asperger (een vorm van Autisme) en daardoor zegt ze vaak wat ze denkt, zonder daarbij na te denken over de gevolgen. Haar moeder probeert haar te koppelen, maar Stella besluit het heft in eigen handen te nemen. Ze huurt voor een avondje een escort in (de charismatische Michael) met het idee om zijn hulp te vragen. Ze heeft weliswaar wel wat ervaring op seksgebied, maar tot op heden vielen de vrijpartijen haar behoorlijk tegen. Omdat Stella sterk het idee heeft dat de teleurstellende seksresultaten geheel haar fout zijn besluit ze haar escort om tips te vragen. Zodra hij Stella in levenden lijve ontmoet wil hij haar die tips maar wat graag geven. Natuurlijk blijkt een enkele afspraak niet genoeg. Stella besluit Michael dan ook met regelmaat in te huren. Hij strubbelt eerst wat tegen, maar laat zich uiteindelijk om persoonlijke redenen door Stelle overhalen. Maar hoe vaker het tweetal elkaar ontmoet des te meer gevoelens komen er om het hoekje kijken…..

Zoen me tot ik zwicht is echt een opvallend slim bedachte feelgood roman, maar omvat zoveel meer. Al lezende leer je tussen de regels door ongemerkt veel over Asperger en inhoudelijk heeft deze roman dan ook veel meer te bieden dan de gemiddelde feelgood roman of de zogenaamde Young Adult roman. De jongvolwassen personages zijn goed uitgediept en je kan dan ook niet anders dan met ze meeleven. Kijk maar uit; want voor je het weet ga je stiekem van de personages houden. Vermakelijke humor en de nodige serieuze momenten worden in het boek afgewisseld met korte seksscènes die zeer realistisch overkomen. Van gestuntel in de slaapkamer en schaamteloze momenten tot vluchtige passievolle seks ergens in een steeg. Het komt allemaal voorbij! Het boek leest dankzij de prettige, eenvoudig gehouden, schrijfstijl echt heel gemakkelijk weg en vraagt gewoon om een vervolg.