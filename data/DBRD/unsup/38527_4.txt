‘Mijn God, dit moet een gaaf verhaal zijn.’ zei ik tegen mezelf toen ik voor het eerst de flaptekst en de cover bekeek. En gelijk had ik!

Op nog geen 2 dagen tijd had ik dit boek uitgelezen, wat heel aangenaam was in deze drukke periode. Het verhaal leest echt als een trein en omdat de hoofdstukken zo kort zijn vlieg je echt door de pagina’s. Ik had zelfs enkele ogenblikken totaal de tijd niet in het oog, als ik naar de klok en toen naar het aantal gelezen pagina’s keek besefte ik dat ik na een uurtje op 1/3e van het boek zat, top dus!

Het verhaal zelf haalt een enorm vaak voorkomende gebeurtenis aan. Vrouwen (maar vergis je niet; zeker ook mannen!) worden de dag van vandaag nog altijd mentaal en fysiek mishandeld. Vaak worden er dingen gezegd zoals “Waarom ga je niet gewoon weg bij je partner?” maar door dit boek te lezen begrijp je de gedachtegang van mishandelde personen. Na een tijdje lezen besef je dat het allemaal niet zo makkelijk is als wat ‘de menigte’ zegt. Je kruipt in de huid van Lara en je begrijpt waarom ze denkt dat ze al die blauwe plekken zelf verdiend heeft. Kaat heeft dit enorm visueel kunnen neerschrijven, soms moest ik zelf even naar adem snakken…

Het boek is op young adult niveau geschreven, het is dus niet dat er enorme verschrikkelijke details worden neergeschreven. Kaat heeft de momenten waar Lara mishandeld wordt enorm goed neergepend, maar de woordenschat die gebruikt wordt is zeker vlot te lezen.
Ondanks het tempo dat ik las, heb ik nooit een moment gehad waar het verhaal saai werd. Alle gebeurtenissen worden mooi afgewogen en op een perfect moment op de lezer losgelaten. Laat je dus niet afschrikken door het thema of de snelheid waarin ik las!

Als je dus een boek zoekt over een hedendaags thema, dat makkelijk en snel weg leest is dit een enorme aanrader!
Als laatste wil ik Laura van uitgeverij Clavis bedanken voor het toesturen van dit boek!
http://booksandteacorner.wordpress.com