De hoofdpersoon van het boek is David Hunter, een forensisch antropoloog, die echter sinds de dood van zijn vrouw en dochter al drie jaar teruggetrokken als huisarts in het kleine dorpje Manham woont. Maar ook hier kan hij niet aan het leven ontsnappen, want als er het vreselijk verminkte lijk van een vrouw wordt gevonden, wordt David tegen zijn wil toch betrokken bij de zaak. Als er nog een vrouw verdwijnt en een paar dagen laat wederom zwaar verminkt wordt aangetroffen, bestaat er geen twijfel meer dat er een seriemoordenaar aan de gang is. En voor David wordt de zoektocht opeens nog veel persoonlijker als Jenny, zijn eerste vriendin na de dood van zijn vrouw, de volgende in de rij is die verdwijnt.
Beckett heeft met dit boek een heel aardige thriller geschreven. De benauwende sfeer in het dorp, waar iedereen elkaar door de moordpartij die onder hen plaats vindt begint te wantrouwen, weet hij goed te kenschetsen. Ook de kijkjes over de schouder van het werk van de forensische antropologie zijn fascinerend en goed geschreven. En de ontknoping ten slotte, waarin eindelijk duidelijk wordt wie er achter de brute moordpartijen zit, is goed bedacht en verrassend (wie in het dorp zou het nu zijn, wie o wie?). Tegelijkertijd is er wel wat aan te merken op het boek. Zo zie je de aanstaande ontvoering van Jenny al van mijlenver aankomen en ook met de interne logica zit het soms niet helemaal goed. Maar al met al was dit toch, alhoewel niet heel bijzonder, een prima thriller.