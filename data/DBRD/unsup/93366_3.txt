Dit boek speelt zich af net na de verwoestingen van de Tweede Wereldoorlog. Een periode waaraan weinig boeken gewijd zijn. De jonge idealistische Lylia gaat vanuit Israël op reis naar Duitsland om uit te zoeken of een vermiste wetenschapper wellicht nog leeft. Het duurt een tijd voordat het verhaal me begint te raken en ondanks de trieste verhalen, gebeurt dit uiteindelijk ook niet echt. De auteur heeft heel veel elementen in dit boek willen stoppen; verschillende organisaties, verschillende verhalen van overlevers en daar had hij wellicht een keuze in moeten maken. Aangezien dit het debuut is van deze schrijver is dit deels ook toe te schrijven aan onervarenheid.
De auteur is op het idee voor het boek gekomen door een krantenartikel, waarin de reis van Gerschom Scholem beschreven werd, een wetenschapper met als specialiteit het Jodendom. Hij reisde in 1946 van Israël naar Duitsland op zoek naar geroofde boeken. Het was voor hem ook een weerzien met zijn vaderland.Het verhaal liet de auteur niet los en zo is hij zelf op reis gegaan en tot dit boek gekomen.
Het is een boek vol idealisme, dromen, vervlogen dromen en wonden die nog lang niet geheeld zijn. Voor dit boek geldt voor mij 'less is more'. Nu kom ik niet verder dan 3 sterren.