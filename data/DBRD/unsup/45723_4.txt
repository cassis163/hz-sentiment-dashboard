Sarra Manning is een veelzijdig schrijfster, ze heeft reeds vele kinderboeken en romans op haar naam staan. Met het boek ‘De laatste dans’ heeft ze een vlotlezende roman geschreven. Het boek gaat over het leven van Rose en Jane, afwisselend in het heden en verleden. Rose haar levensverhaal begint in het Londen van 1943, de 2e Wereldoorlog is in volle gang. Ze is het platteland van haar ouders en zus ontvlucht en hoopt in Londen het geluk te vinden. Ze komt er al snel achter dat het hard werken is, het lukt haar om een baantje te krijgen in de Rainbow Corner. Ook Jane haar verhaal wordt gestart in Londen, in 2003. Beiden staan in Londen aan het begin van een nieuw leven. Langzamerhand wordt duidelijk hoe de levens van Rose en Jane met elkaar verweven zijn; Leo is de verbindende persoon. Doordat het boek vanuit verschillende perspectieven en tijden is geschreven blijft het boeiend, vooral door het langzamerhand nader tot elkaar komen van de personages Rose, Jane en Leo. Mooi is de beschrijving van het naderende einde van Rose en het begrip wat langzamerhand ontstaat tussen Rose en Jane, maar ook tussen Jane en Leo. Vriendschap/relaties is een belangrijk thema in het boek.