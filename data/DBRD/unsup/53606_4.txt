Wie al bekend was met het eerste deel, 'Tess valt door de mand', heeft Tess al leren kennen als fotografe op Hawaii, waar zij zich voordeed als haar akelige huisgenote Vanessa. Tess ontvluchtte daar de zware realiteit in Engeland en belandde in een hevige romance met de adonis Nick Miller.

In dit vervolgdeel, 'Tess staat voor het blok', is Tess is net een paar weekjes terug van Hawaii en wordt al meteen in het roerige leven getrokken die ze met haar tripje maar al te graag even achterliet. Haar beste vriend Charlie heeft haar de liefde verklaart; iets waar Tess al tien jaar naar smachtte, maar waar ze nu niet meer zo zeker van is. Ze krijgt de woest aantrekkelijke Nick niet uit haar hoofd. Ondertussen twijfelt ze enorm aan haar carrièrekeuze: gaat ze met Charlie een nieuw reclamebureau opzetten of springt ze in het diepe en geeft ze toe aan haar passie voor fotografie? Tess staat letterlijk voor het blok! Om deze ondraaglijke dilemma’s nog even uit te stellen, grijpt ze de kans een grote fotoshoot te realiseren in Milaan. Wat volgt is een roerige week waarin haar emoties van A naar Z schieten.

Het leuke aan Kelks schrijfstijl is dat het vaak zo warrig is. Er gebeurt van alles, en het liefst ook allemaal tegelijkertijd in complete chaos. En toch passen de puzzelstukjes perfect in elkaar en wordt het nergens té chaotisch. De liefdesperikelen rondom Tess' driehoeksverhouding spatten van het papier. De bijrollen vertolkt door de beste vriendin van Tess en de excentrieke assistent van Tess' baas vormen een komische aanvulling. En de setting in Milaan is als de kers op de taart. Desalniettemin wordt de keuzestress van Tess teveel uitgemolken; het wekt op een gegeven moment irritatie op hoe Tess eindeloos twijfelt en discussies aangaat. Ongeduldig lees je verder hoe Tess uiteindelijk tot haar keuze komt. Maar tegelijk is dat ook Kelks unique sellingpoint: altijd net even tot het wanordelijke randje gaan. Dat maakt 'Tess staat voor het blok' een wederom geslaagde chicklit, ééntje die uniek is in haar soort.