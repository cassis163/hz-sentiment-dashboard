Een kind verliezen is één van de ergste dingen die je kan overkomen. Suzan Hilhorst overkomt het twee keer. Ze heeft haar ervaringen op papier gezet in een hartverscheurende roman: Sara en Liv.

Dolgelukkig zijn Jens en Suzan met de geboorte van hun zoontje Nils. Na een tijdje raakt Suzan opnieuw in verwachting, deze keer is het een meisje: Sara. De eerste tijd gaat het goed en genieten de ouders van hun gezin. Maar dan slaat het noodlot toe en wordt Sara ernstig ziek. In het begin is er hoop dat Sara op zal knappen, maar helaas sterft Sara in de nabijheid van haar ouders. Na veel verdriet en rouw raakt Suzan opnieuw zwanger, opnieuw een meisje, Liv. Suzan en Jens zijn blij en bang tegelijk, want wat als Liv hetzelfde overkomt als Sara? Het gaat een tijd goed met Liv en het is een vrolijk meisje. Tot op een dag ook bij Liv het noodlot toeslaat. Opnieuw breekt een spannende tijd aan voor de ouders.

Sara en Liv, geschreven door Suzan Hilhorst, is een autobiografisch verhaal dat recht uit het hart is geschreven door een moeder die haar dochters heeft verloren. Het boek is deels geschreven vanuit het perspectief van moeder Suzan en daarnaast geschreven vanuit dochter Sara die haar ouders beschouwd en over hun schouder meekijkt. Als lezer volg je Suzan en Jens voornamelijk in de tijd dat ze in het ziekenhuis verblijven, eerst met Sara, later met Liv. Het verhaal is ontroerend en hartverscheurend. De schrijfster gebruikt prachtige zinnen die de hoop en wanhoop van de ouders overbrengen, wanneer zij met hun dochters in het ziekenhuis zijn. Medische termen en ziekenhuistaal worden afgewisseld met de heftige emoties van ouders die hun kind zien verzwakken. Zo mooi geschreven, maar zo’n ontzettende tragisch verhaal waardoor de tranen over je wangen lopen.