Phillip Margolin groeide op in New York City waar hij in 1970 afstudeerde aan de rechtenfaculteit. Zijn idealisme gaf hij vorm door s nachts les te geven aan de junior high school in de Zuid-Bronx. Vanaf 1996 is hij full-time auteur van verhalen waarin, hoe kan het anders, moord en recht veelal tot het hoofdmenu horen. Zijn eerste boek Heartstone (Kroongetuige) verscheen in 1978, zijn veertiende boek, Recht van spreken, is zijn laatste kroonjuweel.
Cristopher Farrington is President van de USA, zijn echtgenote Clair vervult met gratie de rol van First Lady. Aan de macht gekomen na de tragische dood van President Nolan, is Farrington druk bezig met de voorbereiding voor zijn volgende ambtstermijn. Zijn echtgenote wil niet anders dan in het Witte Huis blijven wonen dus is er voor beiden veel aan gelegen om de komende verkiezingen te winnen.
Privé detective Dana Cutler gaat op verzoek van advocaat Dale Perry, de gangen na van Charlotte Walsh, een jonge dame die wordt verdacht van politieke spionagepraktijken en smeergeldpraktijken. Tot haar verbazing ontdekt Dana Cutler dat Charlotte op een afgelegen plek een seksueel getint rendez-vous heeft met de Amerikaanse president. Als Charlotte opgewonden naar buiten komt, blijkt alles minder onschuldig te zijn dan het in eerste instantie lijkt en wordt Dana bedreigd. Niet veel later wordt Charlotte dood aangetroffen. Clarence Little wordt veroordeeld voor de moord op Laurie Erickson, de babysitter van de Amerikaanse president, en wacht in de dodencel op uitvoering van de straf. De jonge advocaat Brad Miller, die de verdediging van Clarence Little op zich neemt, ontdekt dat Little deze moord niet gepleegd kan hebben. Op het moment dat Erickson werd vermoord, pleegde hij namelijk ergens anders de moord op Peggy Farmer en haar vriend.
In een tweede verhaallijn blijkt dat de politie de tandtechnicus Eric Loomis verdenkt van de moord op Charlotte Walsh. Hij wordt gearresteerd, maar niet veroordeeld.
Zowel het onderzoek van Dana Cutler als dat van Brad Miller wijzen in de richting van de president die een grote belangstelling voor jonge meisjes blijkt te hebben. Een entree in een politieke slangenkuil lijkt niet te vermijden, ondanks de dreigementen die beide onderzoekers steeds frequenter ontvangen.
Recht van spreken is een verhaal waarin Margolin zijn uiterste best doet om de spanning in een lineaire lijn steeds verder op te voeren. Veel verdachtmakingen veroorzaken evenveel bedreigende situaties voor de zoekers naar gerechtigheid. Daarin moeten ze talloze moeilijke hindernissen overwinnen, samenzweerderige gladde politieke en juridische machthebbers bestrijden en als het kan ook nog zelf in leven blijven. Genoeg ingrediënten voor een aantrekkelijke thriller die verrassend begint en dat ook voortdurend blijft. Het spannende verhaal telt veel lijntjes die ongemerkt aan elkaar gekoppeld worden en die samensmelten tot één groot crimineel gebeuren. Het recht zegeviert niet altijd en de macht blijkt, zonder manipulatieve steunpilaren, steeds gevoeliger te worden voor aanvallen van buiten af.
Recht van spreken is een sterk verhaal met een verrassend plot. Het houdt de lezer in een ijzeren wurggreep tot de uiteindelijke oplossing een feit is. Klasse.