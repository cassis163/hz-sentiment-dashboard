Het is winter, op Shetland. Sneeuw bedekt het desolate landschap en het is er windstil. Das zo uitzonderlijk dat Magnus het bijna beangstigend vindt. Het maakt hem nog meer alleen dan anders. Mensen mijden Magnus. Ooit verdween een elfjarig meisje en sindsdien wordt Magnus verdacht. Niet door de politie, maar wel door de gemeenschap.
Op nieuwjaarsmorgen krijgt Magnus bezoek. Twee uitgelaten, jonge, dronken meiden wensen hem gelukkig nieuwjaar. Hij drinkt gezellig een glaasje met hen mee. Als één van de twee een paar dagen later vermoord wordt, ligt het voor de hand naar wie opnieuw- de verdenkingen uitgaan. Niet dat inspecteur Jimmy Perez zich wil laten meeslepen door ongegronde roddels. Het is nog denkbaar dat Magnus ooit een elfjarig meisje liet verdwijnen, maar een jonge, gezonde vrouw? Volgens hem moet er meer aan de hand zijn, en dat blijkt ook wel, als hij de levens van de eilandbewoners onder de loep neemt.
Op een bezadigde maar excellent uitgewerkte manier maakt Cleeves de lezer deelgenoot van ieders kleine, ruwe of kwetsbare kantjes. Sommige scènes zijn zo pakkend geschreven dat je even je adem inhoudt om ze vooral niet te verstoren. Das knap van Cleeves en haar boek is dan ook een genot om lezen. Ravenzwart is geen razendsnelle, baanbrekende thriller, maar een heel mooie, rustige vertelling over een groepje individuen die elk voor zich verbeten proberen het hoofd boven water te houden.