Deze roman (gebaseerd op feiten, maar dus geen biografie!) begint met Otto Frank, de vader van Anne Frank, die na de oorlog een bezoek brengt aan Audrey Hepburn om haar te vragen de rol van zijn dochter te spelen in de film over zijn dochter. Audrey vraagt zich af of hij die vraag ook zou stellen als hij wist van de keuzes die haar ouders gemaakt hebben in de oorlog...

Dan volgen de verhalen van Audrey & Anne.
Audrey, geboren in België, een paar jaar in Engeland gewoond, voor het uitbreken van de Tweede Wereldoorlog met haar moeder naar Arnhem verhuisd omdat het in Nederland veilig zou zijn.
Anne, geboren in Duitsland, naar het veilige Amsterdam verhuisd met haar familie omdat het voor Joden in Duitsland steeds minder veilig werd.
Dan breekt de oorlog uit, ook in Nederland, en beleef je van twee verschillende kanten het verhaal van twee jonge meisjes, en hun familie, en één oorlog mee.

Niet Audrey, maar haar moeder Ella staat vooral centraal in het gedeelte over Audrey's jeugd. Zij "heulde" met de Duitsers en pas laat in de oorlog vielen haar oogkleppen af. Ze koos voor wat haar het meeste opleverde (en haar gezin?) en dat was in eerste instantie op vriendelijke voet staan met de Duitsers.
Het verhaal over de jonge Anne, vooral vanuit haar moeder Edith en vader Otto, laat de andere kant van de oorlog zien, waar mensen al voor de oorlog, als Jood zijnde, Hitler en zijn nieuwe wereld vreesden.

Audrey's jeugd komt meer aan bod dan die van Anne, dat zou je misschien anders verwachten als je de titel leest. Maar de connectie tussen de twee meisjes is al vanaf het begin duidelijk, als Otto in 1957 Audrey een bezoekje brengt. Wat volgt is wat eraan voorafging. Het boek eindigt weer in 1957, wanneer Audrey haar besluit neemt. Tijdens de oorlog hadden ze dus niets met elkaar te maken, maar ik vind het een mooie manier om aan de hand van deze twee beroemde meisjes, die even oud waren, twee kanten van één oorlog te laten zien. Wat vooral belangrijk is in dit boek is het thema keuzes, de keuzes die ouders maken voor zichzelf en voor hun kinderen, en de gevolgen daarvan. Hadden hun ouders andere keuzes gemaakt, hoe hadden hun levens dan gelopen?

Ik heb me voor dit boek nooit beseft dat Audrey en Anne even oud waren. Anne is voor altijd dat tienermeisje gebleven en Audrey ken je natuurlijk als die filmster en later Unicef boegbeeld. Ook wist ik weinig van de jeugd van Audrey af. Door dit boek ben ik Audrey nog meer gaan waarderen en is Anne Frank meer tot leven gekomen voor me. Jolien heeft een fijne schrijfstijl, op sommige punten haast poëtisch, en het boek leest als een trein. En de stukken in het boek waar er vrij snel gewisseld werd tussen het verhaal van Audrey en Anne, hoe ze eenzelfde moment, in andere delen van het land, beleefden, die raakten me echt heel erg. Twee hele verschillende werelden, maar toch ook dezelfde gevoelens...

En al is de moeder van Audrey dan misschien geen al te sympathiek personage, ze is wel enorm boeiend en zet je aan het denken over wat voor keuzes jij zou maken, in die tijd.
Audrey & Anne is niet alleen een boek over die twee meisjes in oorlogstijd, maar ook over hun families en over een land in oorlogstijd. Dit verhaal heeft me meegevoerd en ontroerd. Ondanks dat je weet hoe het met de families afloopt, leefde ik mee met hun hoop en hun vrees. Mooie historische fictie over twee échte meisjes.