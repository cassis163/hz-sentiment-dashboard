Harry Hole is inspecteur van Geweldsdelicten in Oslo. In het verleden heeft hij meerdere malen gedacht dat hij een seriemoordenaar op de hielen zat, maar dit was onjuist. Nu weet hij zeker dat hij een seriemoordenaar op het spoor is, namelijk de sneeuwman. Hij krijgt een anonieme brief van de sneeuwman en hierdoor komt Harry er achter dat in het heden en verleden meerdere mensen zijn verdwenen op de eerste dag dat de sneeuw valt en er is altijd een sneeuwpop in de buurt. Harry start een onderzoek en hij krijgt hierbij hulp van zijn nieuwe collega Katerine Bratt.

Jaren eerder was Gert Rafto rechercheur in Bergen met een slecht imago. In de sneeuw wordt een dode vrouw gevonden, Laila Aasen. Als Rafto haar beste vriendin, Onny Hetland ondervraagd heeft geeft zij hem een tip. Dan neemt de moordenaar contact met Rafto op en laat weten dat Onny ook door hem is vermoord. Vervolgens verdwijnt Rafto spoorloos.

Birte Becker is alleen thuis met haar zoontje Jonas. Als Jonas ‘s nachts wakker wordt merkt hij dat zijn moeder is verdwenen en staat er buiten een sneeuwpop met de sjaal van zijn moeder…

Dit boek is deel 7 van de Harry Hole serie, maar dit is het allereerste boek dat ik heb gelezen van de serie en dat is prima te doen.

Vanaf het begin wordt je meegenomen in lugubere situaties door de jaren heen, hierdoor wil je eigenlijk niet meer stoppen met lezen. Halverwege het boek zakte het verhaal wat in en wordt het langdradig, later herpakt het boek zich weer. De terugblikken lopen wel door het verhaal heen en af en toe is dat wel wat verwarrend.

Het boek bevat de nodige twisten en je wordt regelmatig op het verkeerde been gezet. Het plot vond ik dan ook verrassend, ook al had ik wel een vermoeden.

Het personage van Harry Hole is goed uitgewerkt en je krijgt meteen sympathie voor hem.

Het is een flink boek maar het is een geweldig spannend verhaal. Dit boek met een passende titel is verfilmd, dus de film wil ik ook zeker nog een keer kijken.