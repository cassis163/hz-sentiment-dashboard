Jackie van Laren was pas in het nieuws. Ze heeft haar Q-trilogie net afgerond en de contracten voor een nieuwe trilogie en een standalone zijn al vastgelegd. De eerste twee delen van de Q-trilogie, Zin en Lief, zijn goed ontvangen. De grote vraag is hoe het met Nina en Q afloopt. De ondertitel van Ziel, Q voor nu en altijd, wijst op een goed einde. Maar is weg ernaartoe het lezen waard?  

Het laatste deel, dat is het eerste wat je denkt als je weer terug bent in de gezelligheid van Q en Nina. Ondanks dat de twee niet meer samen zijn, zit je meteen weer in het verhaal. De gebeurtenissen rondom Nina grijpen je meteen bij de keel. Ze heeft iets gedaan waar ze spijt van heeft. Hoe moet het nu verder? De toevoeging van Zeuralot, die we in de eerdere delen ook tegenkwamen, is op sommige momenten hilarisch.  

Nina heeft het opgegeven met Q. Ze wil een man die zich voor haar openstelt en niet wegloopt van haar en iedereen als het even moeilijk wordt. Toch kan ze hem niet vergeten. Inmiddels huurt Nina een appartement met ex-collega Leo en is ze werkzaam als event manager.  

De verwarring van Nina is duidelijk. Q zal ze nooit meer zien en ze is wel gek als ze niet zou gaan voor een keurig nette man als Leo. Maar toch, ze houdt nog van Q. Hoe kan ze ooit over hem heen komen? Haar gepeins wordt nog erger wanneer Nina’s baas, die op de hoogte is van Nina’s verleden met Q, wil dat Nina hem strikt voor een danceparty. Lukt het niet, dan is Nina haar baan kwijt. Maar hoe in godsnaam kan ze Q onder ogen komen? Bovendien heeft Q zich al een jaar niet in de publiciteit gewaagd. De twijfels van Nina zijn goed beschreven door Jackie.  

Maar zoals alles in de Q-trilogie, is ook dit verhaal niet zo zwart-wit als het lijkt. Q is ook nog steeds gek op Nina. Maar ook hij weet niet goed hoe hij het aan moeten pakken. Hij wil Nina, maar hij wil het niet nog een keer verpesten. Eén ding is zeker. Het is erg moeilijk om iets rustig aan te doen als je verslaafd bent aan elkaar. Voor Q is alles beter met Nina.  

En zeker nu Q inziet dat seks en feesten niet de oplossing zijn voor zijn trauma, leren we een andere Q kennen dan in de eerste twee delen. Romantisch, lief en vertederend wanneer hij openhartig probeert te zijn. Als je al verliefd was op de Q met zijn herfstige haar uit de eerdere delen, dan verovert-ie nu echt je hart. De stuntelige Q maakt het verhaal vernieuwend. Het is een kant die je niet achter hem zocht.  

Ondanks dat Nina en Q nog steeds enorm bang zijn dat hun relatie deze keer weer gaat falen, maken ze langzaam grote stappen. Stappen, die ze zelf niet zo goed zien. Deze situatie is heel herkenbaar. Als je echt om iemand geeft, wil je deze relatie laten slagen. Voor veel mensen gaat dat gepaard met onzekerheid en angst. Het feit dat Van Laren dit in deze serie heeft verwerkt maakt Nina en Q alleen maar echter.  

Ziel is een geweldig slotdeel van de Q-trilogie. Eindelijk komen we achter Q’s geheim en stelt hij zich open voor de liefde. Je leert een vernieuwde Q kennen en je gaat gewoon nog meer van hem houden. Waren alle mannen maar zo! Helaas is dit het einde van de serie. Maar wat voor één. Ziel krijgt de verdiende 5 sterren voor het neerzetten van een grappig, romantisch, maar vooral echt verhaal over hoe moeilijk liefde soms kan zijn.