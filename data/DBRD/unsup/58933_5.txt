De dag die nooit komt speelt zich af tijdens een lange nacht waarin de hoofdpersoon Elias mijmert over de zomer die hij doorbracht met zijn zusje Evi en vriendin Polly. Elias en Evi hebben altijd al een goede band gehad, maar als Polly in hun leven verschijnt voelen ze zich pas echt compleet. Ze spenderen veel tijd met elkaar, tot er iets gebeurt met onomkeerbare gevolgen. Elk hoofdstuk wordt er iets meer duidelijk, maar pas aan het einde van het boek vallen alle puzzelstukjes op zijn plaats.

Het heden, waarin Elias in zijn kamer muziek luistert en nadenkt, wordt afgewisseld met flashbacks uit het recente verleden. Stukje bij beetje leer je de Elias, Evi en Polly steeds beter kennen en zo wordt steeds duidelijker welke keten van gebeurtenissen heeft geleid tot deze nacht.

Depressie en verlies zijn belangrijke thema’s in het boek, maar de vele referenties naar films, boeken en muziek maken dat het sombere gevoel van naderend onheil niet de overhand krijgt. Hoewel het boek slechts 174 pagina’s telt, is het verhaal compleet en worden de hoofdpersonen voldoende uitgediept. Elk woord is raak en dat maakt dit een fantastisch debuut wat me nog lang bij zal blijven.