Het nieuwe boek van Dekker is uit. En hoe! Opnieuw een meesterwerk. In deze bovennatuurlijke thriller ontmoet de lezer een van de meest gruwelijke en duivelse seriemoordenaars ooit: Eve. Alleen de combinatie van Adam en Eve al; meesterlijk gevonden en zo symbolisch! Razend knap en met vaart geschreven haast je je op weg naar een zinderende en uiteraard zeer verrassende ontknoping, zoals we zijn gewend van de schrijver. Dit boek is een combinatie van Paretti en Stephen King. Wie van griezelen houdt en van een geweldige schrijfstijl zal smullen van dit prachtboek. Vraagje: Als je op de duivel zelf jaagt, hoe ver kun je dan gaan? Dit verhaal brengt je het antwoord. In een race tegen de klok zet de geobsedeerde agent Daniel Clark alles op alles om de seriemoordenaar te pakken: zelfs zijn eigen leven! Hier wringt enigszins de schoen; wanneer de hoofdpersoon meerdere malen sterft en weer tot leven komt, frons je je wenkbrauwen wel. Kan dit? Maar goed, de technisch-medische termen bij deze passages doen het overkomen alsof het allemaal echt kan. Heel knap is de afwisselende schrijfstijl: een artikelenreeks uit Crime Today van 2008 over een seriemoordenaar Alex Price en het eigenlijke verhaal. Feit en fictie worden zo op een beangstigende manier bijeen gebracht. De intrigerende voorkant en de letterlijk voelbare titel maken dat dit boek terecht vijf sterren verdient.