Dankzij boekenwurmen op facebook leer ik de Vlaamse Sterre Carron kennen als nieuwe auteur. Veelbelovende start van het verhaal Indra, dat deze schrijfster niet helemaal inlost. Toch de moeite waard om hoofdpersonage Rani te ontdekken.

Auteur
Via de vele boekenfans op de sociale media leer ik Sterre Carron kennen. Natuurlijk willen we Vlaamse schrijfsters steunen én lezen. En deze straffe madam heeft een nog straffere loopbaan. Van vroedvrouw in Zaïre tot het Instituut voor Tropische Geneeskunde naar auteur. Sterk! Zo'n krasse carrière moet wel heftige verhalen produceren...

Cover Indra
Ik ben niet echt van mijn sokken geblazen door de foto. Ik hou meer van illusie en metaforen, zodat je nieuwsgierig bent om in het verhaal te duiken. Smaken verschillen!

Plot
Het plot start enorm veelbelovend met een ongewone situatie: een verkeersongeval, waarbij Lore haar vriendin Indra overtuigt om vluchtmisdrijf te plegen en hun stomdronken vriend voor het delict op te laten draaien. Een geheim dat Indra jaren ongemakkelijk meedraagt. De verhaallijn wordt erg complex met een moeilijke familiesituatie van Indra, een dramatische wending in het leven van hoofdinspecteur Rani en onverwachte connecties met de moslimgemeenschap en IS. En dan heb ik het nog niet over de vele linken in de relaties tussen al de personages.

Recensie
Sterre Carron schrijft vlot... heel vlot. Alleen heb ik een 'onaf' gevoel bij het abrupte einde. Uiteraard hoeft een boek niet te eindigen in 'ze leefden nog lang en gelukkig...', maar hier mis ik wat losse eindjes. De verhaallijn in het begin heeft teveel verwachtingen gecreëerd, die (volgens mij) niet helemaal is uitgepuurd. Voor mijn gevoel storen de nevenverhalen té fel de kernlijn van een krachtige opzet. De personages mochten meer nuances krijgen (niet té zwart-wit karaktertrekken), zodat ze meer menselijk en realistischer overkomen; Niet iedereen is altijd een bitch en manipuleert constant... Toch? Of niet? Oei!

Wil ik meer?
Ja hoor! Natuurlijk ga ik de andere boeken van Sterre Carron uitpluizen. Ik heb er ook plezier aan beleefd en heb het in 'no time' uitgelezen.