Cecile heeft de meubelzaak van haar vader omgetoverd tot een hippe designwinkel. Als haar zoon Jord met het plan komt de zaak over te nemen, is ze niet enthousiast. Deze zoon besluit vervolgens grotendeels achter Ceciles rug de zaak op zijn manier toekomstproof te maken, iets wat Cecile met lede ogen aanziet. Ook met haar ongepland zwangere dochter Juul heeft Cecile geen warme band. Op haar onhandige manier probeert ze er toch voor haar dochter te zijn, maar dit leidt tot alleen maar meer problemen. Als Ceciles dementerende vader Anton een ongeluk krijgt en noodgedwongen bij haar intrekt en haar ex-man Mark zich ook nog met haar gezin bemoeit is de chaos compleet. Wanhopig probeert Cecile de band met haar kinderen aan te halen, maar ze moet steeds meer erkennen dat alles haar ontglipt.

Op de achtergrond speelt ook nog een familiegeheim waarvan Cecile steeds meer puzzelstukjes ontdekt. Helaas heeft de lezer met een gemiddelde algemene ontwikkeling al snel door hoe dit geheim in elkaar zit. Dit haalt wat spanning uit het boek en maakt het slot minder verrassend.

Doordat Stenger in deze roman gebruik maakt van een steeds wisselend vertelperspectief, kun je je redelijk verplaatsen in de personages. Irritant is alleen dat de auteur deze wisselingen wel heel snel plaats laat vinden: de korte hoofdstukken beginnen telkens met een wisseling van het perspectief en de lezer heeft elke keer een paar regels nodig om te achterhalen met welk personage hij te maken heeft. Dit trucje verveelt na een tijdje.

Stenger heeft met haar tweede roman 'Vintage' - eerder verscheen 'Zuidas' bij uitgeverij De Geus - een verhaal over interessante, maar niet bijster orginele thema's geschreven. Een verstoorde familierelatie met op de achtergrond sporen uit de Tweede Wereldoorlog hebben we eerder gezien. Toch zorgt haar luchtige, vlotte en hier en daar humoristische schrijfstijl ervoor dat het een prettig leesbaar boek is dat je na afloop redelijk tevreden weglegt.