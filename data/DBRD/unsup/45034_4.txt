David Harwood is journalist van de Promise Falls Standard, een krant die veel te lijden heeft van nieuwe technologische ontwikkelingen en moeilijke tijden doormaakt. David ontdekt een corruptieschandaal waarbij plaatselijke politici betrokken zijn maar ondervindt bij het onderzoek naar de zaak en de publicatie van een artikel dat hij erover geschreven heeft, de nodige tegenwerking van zijn superieuren.

Ook zijn huwelijk met Jan staat onder druk. Jan is depressief en laat soms doorschemeren dat David en hun zoontje Ethan een beter leven zouden hebben wanneer zij er niet meer zou zijn. Om een beetje te ontspannen besluiten zij een dagje naar een pretpark te gaan. In een onbewaakt ogenblik verdwijnt de buggy met Ethan erin. Na een korte zoektocht wordt hij teruggevonden maar kort daarna verdwijnt Jan. Zij is spoorloos en haar onverklaarbare verdwijning is het begin van een aantal schokkende en verontrustende gebeurtenissen waarbij David begint te twijfelen aan alles wat hem vastigheid in het leven geeft en uiteindelijk ook aan zijn eigen gezonde verstand.

Linwood Barclay is een Canadese schrijver die voordat hij met boeken schrijven begon journalist (Toronto Star), humorist en columnist was. Zijn eerste boek als misdaadauteur was No time for goodbye dat in Nederland op de markt kwam onder de titel Zonder een woord. Het boek werd een groot succes. Daarna verschenen Dicht bij huis en Vrees het ergste. Inmiddels is ook de misdaadroman Het ongeluk verschenen en volgende maand komt zijn nieuwste Geloof je ogen uit. Alle boeken ontvingen goede kritieken. Kijk niet weg verscheen in 2012.

De boeken van Linwood Barclay kenmerken zich door een enorm hoge snelheid en met Kijk niet weg is dat niet anders. Het is alsof je in een achtbaan zit. Op het puntje van je stoel sla je bladzijde na bladzijde om en val je van de ene verrassing in de andere. De personages zijn goed uitgewerkt, David en Jan Harwood, politieman Barry Duckworth zijn overtuigend. Het plot zit goed in elkaar, de spanning is overal aanwezig en aan het einde wordt je getrakteerd op een enerverende ontknoping. Dit verhaal over ontvoering, moord, bedrog, corruptie, tenenkrommende frustratie en onmacht en de beklemmende vraag weet je eigenlijk wel met wie je bent getrouwd zakt op geen enkel moment in. Het feit dat je al vroeg in het boek min of meer weet wat er aan de hand is doet aan de kwaliteit van het verhaal niets af want de hoeveelheid informatie die Linwood Braclay je geeft is steeds net niet genoeg om het verhaal helemaal te doorgronden. Hierin toont hij zijn meesterschap. Kijk niet weg is een fantastische actie-thriller. Een genot om te lezen.