SAMENVATTING EN MIJN MENING

Angst is voor even, spijt voor altijd.

De warme kleuren van de romantische cover nodigen uit om het meeslepende verhaal over prinses Katharina te lezen.

Prinses Katharina van Saval, wil dat mensen haar Kat noemen en daar heeft ze een hele goede reden voor. Alleen prins Victor van Tolosa mag Kate tegen haar zeggen.

Vanaf het eerste moment dat prins Victor Kat ziet is hij verloren. Hij kan zijn ogen niet van haar afhouden: amberkleurige ogen, lippen die erom smeken gekust te worden en dan dat haar! Een steek van verlangen schiet door hem heen.

Ik kan niet geloven dat zij het is. Koens tweelingzus. Na al die jaren eindelijk binnen handbereik.

Kat wordt gedwongen om als privédetective voor Tolosa te gaan werken. Ze wordt de persoonlijke assistente van Victor. Ze moet de beveiliging moderniseren, omdat prins Rich, de broer van prins Victor, en zijn vrouw Elly bedreigd worden. Ze zijn de beoogde troonopvolgers. Door wie en waarom worden ze bedreigd?

Koningin Diara, de moeder van Victor en Rich, heet Kat van harte welkom. Ze is van jongs af aan bevriend geweest met Emily, de overleden moeder van Kat. Om die reden mag Kat Tolosa als haar thuisbasis beschouwen en bij de familie horen.

Als Kat Victor ziet weet ze meteen dat hij haar in de problemen gaat brengen en dat haar veiligheid op het spel komt te staan. Ze verdrinkt in zijn lichtgroene ogen. Gele vlekjes dansen in zijn irissen. Ze ziet lachrimpels rond zijn ogen en mond. De combinatie van dat ontembare, diepbruine haar, die ogen, kuiltjes en dat fantastische lijf, zou verboden moeten worden.

Als ik zo knap en geliefd was, zou ik ook veel lachen.

Victor wil meer weten over Kat. En dan volgt al snel zijn vraag: ‘Waarom werkt een prinses als privédetective?’ Kat antwoordt ‘Het heeft geen zin dat ik het je uitleg. Je zult het nooit begrijpen.’
Dit zorgt ervoor dat hij geïrriteerd raakt.
Waarop Kat zegt, ‘omdat jij een familie hebt waarin iedereen van elkaar houdt, daarom.’

Achttien jaar was ze toen ze wegliep van huis. Gelukkig werd ze liefdevol opgevangen door opa. Sindsdien is ze altijd op de vlucht en vertrouwt niemand. Het is onmogelijk om nieuwe vrienden te maken voor haar eigen veiligheid. Ben komt per toeval in haar leven. Hij zorgt ervoor dat ze wordt opgeleid tot privédetective.

Nu wordt ze omringd door een familie die echt in haar geïnteresseerd is. Maar zijn ze te vertrouwen? Haar gevoel zegt van wel. Als ze aan haar gevoel durft toe te geven kan ze deel gaan uitmaken van een hecht gezin.

Ik wil niet meer eenzaam zijn. Ik wil ergens bij horen. Ik wil echte vrienden.

Langzaamaan worden Kat en Victor vrienden. Voor meer is geen plaats. Kat wil haar vrijheid niet opgeven én Victor niet in gevaar brengen door haar verleden. En als er dan ook nog iets gebeurt wat voorkomen had kunnen worden, als Victor niet had gedaan, wat hij deed, dan is de liefde ver te zoeken bij Kat.

Koning Ignor van Rosenau, heerser van het oudste koninkrijk ter wereld, is bijna failliet en dit zorgt voor de nodige problemen. En dan komt ook nog Koning Alexander om de hoek kijken. Wie is hij en wat is met hem aan de hand?

De auteur weet in dit romantische verhaal ook spanning te creëren, die langzaam wordt opgevoerd, maar abrupt stopt. Dat is jammer, maar niet storend. Het is tenslotte een feelgood roman, en dat gevoel moet blijven. De schokkende gebeurtenissen uit Kat’s verleden worden geleidelijk duidelijk, ook voor Victor en daardoor ontstaat er meer begrip en wil hij haar nóg meer beschermen.

De auteur beschrijft in een prettige en verfijnde schrijfstijl de plagerijen tussen Kat en Victor, die voor de nodige humor zorgen. Hiermee heeft ze een goede balans gevonden in het hartverscheurend verhaal van Kat.

Daar zat ze dan, alleen in een ziekenhuiskamer, met als enige gezelschap haar eigen woede, angst en zelfmedelijden.

Deze roman is een realistisch verhaal waarbij situaties, gebeurtenissen en omgeving beeldend worden verwoord en gedachten en overpeinzingen levendig beschreven.
Enerzijds kan de romantische lezer heerlijk wegdromen en het gevoel hebben zelf in een paleis te wonen en anderzijds wordt duidelijk wat geschonden vertrouwen met iemand kan doen. En hoe belangrijk een hecht gezin is en wat geluk echt betekent. Vechten voor wat je lief is wordt door Victor wel erg letterlijk genomen. De auteur weet met deze feelgood roman te beroeren.

Liefde is vertrouwen, je angst loslaten en vergeven.