Sinds de Nederlandse vertaling van A Thousand Pieces of You in januari verscheen, is dit boek een ware hype in de boekenblogcommunity. De kleurrijke cover en de vele lovende reviews maakten mij enorm nieuwsgierig naar Duizend Stukjes van Jou. Zou ook ik vallen voor de charmes van dit boek? In Duizend stukjes van jou zijn de ouders van Marguerite briljante wetenschappers. Met hun laatste uitvinding, De Vuurvogel, kun je tussen verschillende dimensies reizen en steeds in een andere versie van je eigen leven terechtkomen. Wanneer de vader van Marguerite vermoord wordt, gaat ze samen met één van zijn studenten de vermoedelijke moordenaar achterna op een reis door verschillende dimensies. Van een futuristisch Londen tot een keizerlijk Rusland, Marguerite doet er alles aan om de dader te pakken te krijgen. Sinds ik Ik van Margaretha van Andel las, is mijn interesse gewekt voor verhalen over het bestaan van parallelle dimensies. Zowel Ikals Duizend stukjes van jou gaan ervan uit dat bij iedere beslissing die je neemt, je leven wordt opgesplitst in twee versies. Er is bijvoorbeeld een versie van jou die besloot rechten te studeren en er is er eentje die journalistiek gekozen heeft. Een super interessante premisse, die je doet nadenken over de keuzes die je in je eigen leven gemaakt hebt. Duizend stukjes van jou begint midden in de actie - al op de eerste pagina komt Marguerite terecht in een andere versie van zichzelf in futuristisch Londen. Stukje bij beetje kom je er niet alleen achter hoe ze naar een andere dimensie gereisd is, maar ook waarom. Het verhaal van Duizend stukjes van jou zit ingenieus in elkaar. Samen met Marguerite puzzel je langzamerhand het hele verhaal bij elkaar. Het verhaal is spannend, origineel en nergens voorspelbaar. Wel bevat het boek minder actie dan ik op voorhand verwachtte en af en toe was het misschien iets te zoetsappig naar mijn smaak. De huiselijke scènes vond ik daarentegen juist heel ontroerend. Nadat de vader van Marguerite is vermoord, apprecieert ze haar familie in de andere dimensies alleen maar meer. Het enige waar ik me echt aan gestoord heb in dit verhaal is de seksscène. Niet omdat de personages seks hebben met elkaar, maar omdat ze totaal niet nadenken over de gevolgen. Van een mogelijke zwangerschap tot de gevolgen in relatie tot hun positie in de maatschappij; ik vind dit echt een ondoordachte keuze waardoor mijn respect voor het hoofdpersonage een klein beetje afnam. Al met al heb ik ontzettend genoten van Duizend stukjes van jou, waarvan ik het lezen enkel onderbroken heb voor het avondeten en een douche. Het verhaal was spannend, origineel en onverwacht. Ik begrijp de hype dan ook voor 100% en ik kan niet wachten om te lezen hoe het verhaal van Marguerite verder gaat in Tienduizend hemels boven jou, die later deze maand zal verschijnen. Claudia Gray heeft er een nieuwe fan bij!