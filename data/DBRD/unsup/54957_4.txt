Mijn oren gloeien nog een beetje rood na na het lezen van deze sexy vampierroman. Beelden van een shirtloze Bones zullen me nog maandenlang blijven achtervolgen vrees ik, want ik heb mijn hart genadeloos verloren aan dit heerlijke boek.

Afgelopen weekend werd ik verrast met dit boek in mijn brievenbus en aangezien ik wel in de stemming was voor een vampierverhaal besloot ik om er meteen in te beginnen. Ik kan jullie wel verklappen dat het lang geleden is dat ik zo lang op ben gebleven voor een boek, maar ik kon het simpelweg niet opzij leggen!

Dit verhaal volgt de eenentwintigjarige Catherine, die in haar vrije tijd graag jacht maakt op bloedzuigers. Cat maakt geen onderscheidt, als het hoektanden heeft moet het dood. Dan ontmoet ze op een dag de ongelofelijk aantrekkelijke vampier Bones. Hij blijkt meer dan ze aankan. Wanneer Bones echter ontdekt dat Catherine zelf half vampier is, beseft hij dat ze een goede partner kan zijn in de zaak waar hij al jaren aan werkt.

De personages in dit boek, de chemie tussen de hoofdpersonen en het mysterie rondom de verdwenen meisjes… allemaal ingrediënten die dit boek zwaar verslavend maakte voor mij. Cat vond ik een geweldig personage. Ze is een erg koppige tante die door niets of niemand over zich heen laat lopen en dat vond ik super. Zelfs tegenover een eeuwenoude vampier verliest ze haar grote mond niet zelfs als dat haar enige wapen is.

Maar Cat verbleekt eerlijk gezegd bij Bones. Een personage waar ik het meer dan eens erg warm van kreeg. Bones leert Cat dat niet alle vampiers slecht zijn en leert haar om nog effectiever jacht te maken op degene die wel kwaadaardig zijn. De training van Cat was absoluut een van mijn favoriete onderdelen van het boek. Vooral wanneer hij haar bestookte met seksuele toespelingen… Ja, dat was onderdeel van de training!

Bones is een erg eerlijke man, en hij neemt geen blad voor zijn mond. Dat vond ik erg verfrissend. In dit boek geen jongetjes die zich onhandig terugtrekken als het meisje koudwatervrees krijgt, maar een man die haar onzin niet pikt en haar er direct op aanspreekt. Ja, dat was weer eens iets nieuws om over te lezen.

Het verhaal op zich is erg spannend. De zaak waar Bones de hulp van Cat voor nodig heeft zorgt voor veel vraagtekens en mysterie. Dat vond ik geweldig.

Ik hoop trouwens dat het vervolg niet al te lang op zich laat wachten want het einde van dit boek is echt gruwelijk nieuwsgierigmakend. Zeker een aanrader om je tanden in te zinken!