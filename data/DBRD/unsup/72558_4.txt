Ik liep vorige week door de boekhandel en werd aangetrokken door de 'duistere' cover van dit boek. Even oppakken en kijken waar het over gaat. Over een jongetje van twaalf dat wordt gepest en over onverklaarbare gruwelijke moorden. En over een mysterieus buurmeisje. Mwoah, komend weekend slecht weer dus mischien wel aardig om te proberen. En of het aardig is! De hoofdpersoon is twaalf en wordt aldoor gepest, en droomt dat hij een seriemoordenaar is om zo een einde aan alle ellende te maken. Op het moment dat er daadwerkelijk een aantal gruwelijke moorden in zijn buurt plaatsvinden leert hij zijn nieuwe buurmeisje kennen. Zij is net als Oskar, want zo heet de hoofdpersoon, anders dan anderen. Heel erg anders dan anderen. Langzaam komt Oskar er achter wat de rol is die het buurmeisje speelt bij alle gebeurtenissen in de wijk. Eli, zijn nieuwe vriendinnetje blijkt een vampier te zijn. Normaal moet ik helemaal niets hebben van 'supernatural' thrillers maar hier wordt het dagelijkse leven van een geplaagde in de vroege jaren tachtig zo nauwkeurig verweven met het bovennatuurlijke dat het verhaal zeer geloofwaardig is. Wat mij betreft was dit boek een aangename verrassing.