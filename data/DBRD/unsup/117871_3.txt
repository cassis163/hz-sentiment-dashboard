Dat de historische figuur Leonardo Da Vinci zich perfect leent voor het thrillergenre bewijst het immense succes van De Da Vinci Code. Zijn carri√®re als duizendpoot op het gebied van zowel de wetenschap, de filosofie als de kunsten maakt hem tot een ongrijpbare man die schrijvers maar al te graag inzetten om grootse complotten omheen te bedenken. In Het Medici Zegel wordt Da Vinci teruggebracht tot een mens, een uitermate begaafd mens weliswaar maar zijn grootsheid wordt nergens aangedikt met verborgen boodschappen in zijn kunstwerken of bedachte uitvindingen.
Het draait allemaal rond de ik-figuur Matteo, een zigeunerjongen die aanspoelt bij de groep rond Da Vinci en zich vanaf dat moment inzet als zijn persoonlijke assistent. Zijn verleden als dief van het medicizegel uit de titel verzwijgt hij. Matteo's analfabetisme wordt ruimschoots goedgemaakt met een immense kennis van kruiden en planten als hulp bij de genezing van mensen. In zijn tijd met Da Vinci ontmoet hij de gegoede familie Dell'Orte waarmee hij door de jaren heen een vriendschappelijke band zal krijgen. Maar dan haalt het verleden van Matteo hem in als een van de grote families zich wreekt op die familie. Ze hopen daar het Medici Zegel - dat toegang geeft tot de macht van de familie Medici - te vinden die Matteo nog steeds bij zich draagt. Uit een gevoel van schuld sluit hij zich aan bij de overgebleven Paolo en Rossanna Dell'Orte en staat hen bij in de strijd tegen andere families. De wereld van wetenschap en cultuur wordt verruild voor de wrede tragiek van het oorlogsbestaan.
Schrijfster Theresa Breslin is een gevierde kinder- en jeugdboekenschrijfster van zo'n vijfentwintig titels voor deze doelgroep. Haar schrijfstijl is dan ook aan de simpele kant, met duidelijke zinnen die weinig aan de verbeelding overlaten en zinnen die soms iets te uitleggerig worden. De verhaallijn rond Da Vinci is vele malen interessanter dan het uiteindelijke thrillergedeelte omdat het een eerlijk en sympathiek beeld van de historische figuur weet te beschrijven. Wanneer de spannende gebeurtenissen zich echter aandienen wordt het een beetje een voorspelbaar gedoe in een bekend jasje. De uiteindelijke 'schokkende' onthulling aan het einde komt niet echt meer als een grote verrassing. Maar Het Medici Zegel leest zich tot dan toe lekker weg als onderhoudend jongensboek met een historische context.