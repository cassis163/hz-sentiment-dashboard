'Trucker Girl #1 - De weg kwijt' is een fijne nazomer-read, waarna je het ook zeker kan lezen bij een knapperend houtvuur tijdens de koudere avonden! Al zal je het al snel warm genoeg krijgen vanwege de broeiende liefde tussen Nina en Sebastian… ;)

Nina heeft een avontuurlijk leven: ze reist rond voor haar werk als vrachtwagenchauffeuse, met haar hond naast zich, en is altijd op zoek naar een nieuwe uitdaging om zich aan vast te kunnen klampen. Ze is zeer zeker van haar zaak wat betreft haar verschijning; ze hoeft nauwelijks met haar vingers te knippen of de mannen vallen al voor haar voeten. Hier draait ze niet omheen; ze gaat er juist gretig op in, in de overtuiging dat dit het leven is dat speciaal voor haar gemaakt is en waar ze het meest uit weet te halen voor zichzelf.

Dit verandert wanneer ze tijdens een meeting van het werk oog in oog komt te staan met de mooie (en sterke) verschijning met de naam Sebastian Strong. Met knikkende knieën en zoekend naar de juiste woorden probeert ze uit te vogelen hoe ze hem in haar leven kan krijgen, op haar manier welteverstaan: voor een nacht, meer niet, daar komt namelijk alleen maar emotioneel gedoe van. Toch krijgt ze niet wat ze verwacht: Sebastian heeft zelfs enkele regels opgesteld om haar haar doel te laten behalen, inclusief alle consequenties die eraan verbonden zijn. Consequenties waar Nina anders nooit over heeft nagedacht en waardoor haar leven geheel op z’n kop wordt gezet. Is ze bereid haar eigen leven overhoop te gooien om dan uiteindelijk geheel van hem te kunnen zijn, of zal ze haar oude vertrouwde weg blijven volgen? En wat heeft haar verleden te maken met het feit dat hij denkt dat hij weet wat een goed leven voor haar kan zijn?

Nina is echt een typetje waar ik in eerste instantie niet echt hoogte van kon krijgen. Ze weet alles ontzettend goed, ze weet hoe ze mensen het best kan bespelen voor eigen gewin en ze laat haast niemand bij haar ware gevoelens. Alleen haar hippe oma en haar beste vrienden krijgen af en toe een glimp te zien van de ware Nina. Hoe meer je leest over het leven van Nina, hoe beter je haar begint te begrijpen en voor haar hoopt dat ze haar demonen onder ogen durft te komen, en op de juiste manier een mooi en liefdevol leven op kan bouwen.
Sebastian is een mysterieuze, aantrekkelijke man die zijn hele leven hard heeft gewerkt om te komen waar hij zich nu bevindt. Hij weet wat hij wil, net zoals Nina, maar hij gaat er net wat verder op in dan dat zij doet. Hij laat haar vechten voor wat haar hart waard is, en hoopt dat ze haar hart zo open durft te stellen voor hem, dat ze daarmee ook haar ware ik eindelijk eens durft te omarmen. Als ze het echte leven maar eens recht in de ogen durft te kijken, en daarbij ook zichzelf…

Het verhaal leest alsof jij, de lezer dus, het dagboek bent van zowel Nina als Sebastian, met na elke dag een wijze spreuk over het volgen van een levensweg met alle obstakels en bochten die erin voor kunnen komen. Je krijgt elk gevoel, elk verlangen en elke gedachte van de personages mee, en wordt op die manier geheel hun levens ingesleurd. Ze passen ontzettend goed bij elkaar, ze halen het bloed onder elkaars nagels vandaan, maar tegelijkertijd kunnen ze niet bij elkaar uit de buurt blijven. De spanning die tussen hen brandt is zeer voelbaar, waardoor je haast alleen nog maar sneller door wilt lezen om te zien hoe het verhaal daadwerkelijk in elkaar steekt.

Ik ben heel benieuwd wat er nog verder gaat komen in de Trucker Girl-serie! Het verhaal over Nina en Sebastian is een verhaal op zich en eindigt niet met een cliffhanger, maar stiekem hoop ik toch op een terugkeer van beide personages!