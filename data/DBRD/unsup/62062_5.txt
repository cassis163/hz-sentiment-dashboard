Het nieuwe boek van Geert Mak 'De levens van Jan Six', gaat over verschillende generaties van de familie Six.
De huidige nazaten bewonen nog steeds het monumentale familiehuis aan de Amstel.
Geert Mak wandelt naar binnen en vertelt wat er te zien is.
Onvoorstelbaar wat een particuliere rijkdom aan kunst, documenten en meer.

Het is een kleine stap naar de geschiedenis van de familie Six, komaf 'uit de Noord-Franse stad Saint Omer', ze waren in 'de handel in laken en kostbare kleuren'.
Het is begin 1500 en 'Saint Omer vormde een dynamisch voorportaal van Brugge en Gent, een essentieel onderdeel van de handelslijn van Venetië naar Antwerpen, de stedelijke ruggengraat van het toenmalige Europa'.
In deze 'ijzeren eeuw' in 'dat vervloekte Europa' onder Spaanse overheersing en geloofskwesties 'ergens in de zomer van 1586 maakte de familie de grote reis naar Amsterdam'.

Het is een rijke, historische en avontuurlijk reis door de laatste vier eeuwen in Amsterdam geworden waarbij wereldgebeurtenissen en passant werden meegenomen met af en toe opvallende feiten die nu nog altijd actueel zijn.
Het werd ook een reis van binnen kijken bij de welgestelde, de toonaangevende families, hoe hun rijkdom niet alleen door erfenissen maar ook door gearrangeerde huwelijken in stand werd gehouden of verder werd uitgebreid. Het is ook het verhaal over de teloorgang van diezelfde rijkdom door verkwisting, onvermogen of veranderde situaties.

Het is het verhaal over ‘de paupers’, ‘de tijd waarin 'De Hollanders Manhattan kochten van de indianen voor een handvol spullen ter waarde van zestig gulden’, over de 'Sprezzatura, de nonchalante, onthechte levenshouding’.
Het gaat over Nicolaes Tulp, hij werd in de 'Anatomische les' van Rembrandt geportretteerd, en natuurlijk kan 'De Nachtwacht' van Rembrandt 'het bekendste voorbeeld' van een schuttersstuk niet ontbreken maar het gaat ook over 'De beginnende pestepidemie waardoor er in totaal 16727 Amsterdammers aan de pest bezwijken'.
Er komen ook ‘weetjes’ voorbij ‘; 'Op 18 september 1692 is er zelfs sprake van een aardbeving..en wel de zwaarste die ooit in Nederland en België is beschreven'.
Geert Mak vertelt over ‘de verovering van Jayakarta in 1619 en het uitroeien van de bevolking van de Banda-eilanden’ en dat er na Waterloo 'Het Verenigd Koninkrijk der Nederlanden' ontstaat.
Mak schrijft over ‘de jaren van de plantenjagers, captain Cook en riskante expedities’ en dat er in ‘Amsterdam-Zuid een Olympisch stadion werd neergezet voor 31500 toeschouwers, daarbij kwam een roeibaan, een zwemstadion, plus twee gebouwen voor schermen en krachtsporten’ en zo vertelt hij verder naar de moderne tijd.

Het is een geweldig boek, nauwkeurig gedocumenteerd, kleine illustraties en geschreven in die typisch prettige schrijfwijze van Geert Mak.

Claar van Lieshout 18 september 2016