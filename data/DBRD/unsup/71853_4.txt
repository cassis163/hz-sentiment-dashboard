Een verrassend boek van een voor mij onbekende schrijfster. Enorm jammer want Ellen Gerretzen bewijst met haar derde thriller, Verdorven, dat ze niet onder doet voor de bekende Nederlandse auteurs. Haar schrijfstijl kenmerkt zich door korte hoofdstukken, een enorm vaart in de vele verwikkelingen en prachtige dialogen. Haar karakteristieke personages hebben diepgang en zijn mensen van vlees en bloed. Het zijn niet de meeste doorsnee mensen maar dat maakt het nu juist zo boeiend om te lezen.
Dit derde deel is goed afzonderlijk te lezen, hoewel er wel verwijzingen zijn naar eerdere gebeurtenissen waar onze hoofdpersoon mee moesten dealen. Maar de verhaallijn is zodanig opgebouwd dat je niet in verwarring achterblijft. Haar personages worden met de voornaam aangeduid, gezien de vele personen en mogelijk buitenlandse namen geen verkeerde keuze.
Wolfgang is met prepensioen. Hij heeft een traumatische ervaring achter de rug en besluit het kalm aan te doen. Hij wil afstand nemen van zijn ongepland zwanger geraakte vriendin Julia en wil tijd om na te denken. Hij woont weer in Berlijn maar stil zitten is er niet bij. Gitta, een vriendin roept zijn hulp in bij een verdwijningszaak van de dakloze Jan. Jan is samen met haar hond verdwenen.
Ondertussen speelt er in Berlijn wederom een moordzaak, een seriemoordenaar is op gruwelijke wijze aan het moorden en het lijken wel rituele moorden. Het Duitse Landeskriminalambt, de voormalige werkgever van Wolfgang vraagt of hij deze klus op zich wil nemen en de moordzaken wil oplossen. Ze staan voor een raadsel. De moordenaar lijkt het ook op Wolfgang te hebben gemuntâ€¦.
Ellen G. verweeft diverse verhaallijnen, mooi uitgesponnen beelden van Berlijn en Lissabon en de zoektocht naar de moordenaar tot een spannend verhaal. De moorden, de verdwenen Jan hebben meer met elkaar te maken dan je op het eerste oog vermoedt. Regelmatig word je op het verkeerde been gezet en het plot is dan ook uiterst verrassend.
Pluspunt in deze thriller zijn de actuele en maatschappelijke problemen die Ellen G. beschrijft, de daklozengemeenschap en de huidige crisis krijgen een plaats in het boek. Al deze componenten bij elkaar maken dat dit een uiterst spannend boek is met een goed plot. Ellen G bewijst hiermee dat ze zich kan meten met de top van de Nederlandse thrillerauteurs en verdient het om een groot lezerspubliek te krijgen.