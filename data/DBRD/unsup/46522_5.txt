"In het gesteente van Ararat" biedt een wezenlijk andere kijk op de Armeense genocide dan de gebruikelijke historiografische werken die tot nu toe zijn verschenen. Cultureel antropoloog Anthonie Holslag plaatst de massale vernietiging van Armeniërs en de Armeense cultuur tijdens de Eerste Wereldoorlog in een tijdloos en universeel toepasbaar kader van symbolische handelingen. De identiteitscrisis van de ene groep leidt tot de ontkenning en de daaruit voortvloeiende vernietiging van identiteit van de andere groep.

Treffend zijn de beschrijvingen die inzichtelijk maken welke invloed genocide heeft op identiteitsvorming bij slachtoffers en latere generaties nabestaanden. Holslag laat ook zien wat de invloed hiervan is op het nog steeds voortdurende conflict over Nagorno-Karabach tussen Armenië en Azerbeidjan. De doorgetrokken lijn naar de Holocaust, en de invloed hiervan op bijvoorbeeld het binnen- en buitenlandse beleid van Irsaël, toont aan hoe belangrijk het is om in de toekomst serieuzere pogingen dan tot nu toe te ondernemen om genocide te voorkomen.

"In het gesteente van Ararat" is vlot geschreven en weet de juiste balans te vinden tussen betrokkenheid en distantie. Een aanrader, niet het minst vanwege de actuele ontwikkelingen in Nederland met betrekking tot de stigmatisering van moslims.