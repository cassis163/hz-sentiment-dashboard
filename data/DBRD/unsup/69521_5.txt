In Ingesloten maken we kennis met Layla. Ze woont samen met haar ouders in Amerika. Op een avond worden ze overvallen door een militaire eenheid en worden ze naar een interneringskamp voor moslims gebracht. Dit is het begin van een heel heftig verhaal waarin we mee met Layla leven in het interneringskamp.

Ik had geen idee wat te verwachten van dit boek. Het was een impulsieve beslissing om dit boek te lezen, de korte inhoud sprak me aan, maar ik had nog nergens recensies gelezen.

Het verhaal zet aan tot nadenken. Het verleden herhaalt zich in Amerika. In dit geval ligt islamofobie aan de oorsprong. Aan de ene kant vraag je je af hoe dit kan in de huidige maatschappij, maar er is ook wel het besef dat dit eigenlijk echt wel mogelijk is. Er is zoveel haat tegenover andere culturen. Ik kan mij niet voorstellen hoe ik mij zelf in zo'n kamp zou voelen. Ik zou zeker niet zo dapper zijn als Layla. Ze is een voorbeeld voor vele jongeren. Ook buiten een kamp, kom op voor jezelf en je vrienden.

Samira Ahmed is er echt wel in geslaagd om een heftig verhaal neer te zetten. Ik kan het boek zeker aan iedereen aanraden. Het toont nog eens wat de risico's zijn van islamofobie. Laten we allemaal hopen dat dit boek geen waarheid wordt! Voor mij een dikke vijf sterren!