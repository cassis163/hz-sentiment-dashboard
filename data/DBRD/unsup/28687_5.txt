Wat ontzettend jammer dat Hendrik niet in de prijzen is gevallen bij de NS Publieksprijs. Wat had ik Hendrik en zijn rebellenclub ‘Oud-maar-niet-dood’ die jaar lang gratis treinen gegund. De hoogbejaarde dames en heren hadden dan nog meer leuke tripjes kunnen maken. Ook had Hendrik zijn vrouw, die in een inrichting verblijft, vaker als twee keer per jaar kunnen bezoeken. Gelukkig dat in januari 2016 het tweede deel verschijnt: ‘Zolang er leven is’. Bij leven en welzijn van Hendrik kunnen we volgend jaar opnieuw op hem stemmen. Tot die tijd zal hij zijn scootmobiel en het Connexxionbusje moeten nemen.

De 83 jarige Hendrik Groen hield een jaar lang een dagboek bij. Op humoristische wijze, maar met een kritische ondertoon, vertelt hij ons over het wel en wee van een verzorgingshuis in Amsterdam Noord. We krijgen antwoord op de vraag wat bejaarden naast Bingo, middagdutjes, roddelen, klagen en rollatorrijden allemaal nog meer doen. Waar zij met elkaar over praten. Henk Krol? Kunstheupen? De allernieuwste modellen scootmobielen? En wie er naast de (klein)kinderen, de dokter, de geriater en de dood nog meer regelmatig op bezoek komen.

Het is niet alleen maar treur en zeur in het verzorgingshuis. Henrik en zijn vrienden maken er ondanks de aftakeling en bezuiniging het beste van. De oudjes lappen regelmatig de regels aan hun orthopedische schoenen, drinken graag een glaasje te veel en maken mooie uitstapjes.

Vorig jaar deelde de uitgeverij grootletterboeken uit aan verzorgingshuizen. Een top-actie! Een gratis boek is niet duur. Ze staan niet alleen mooi op de prijzentafel van de klaverjas en Bingomiddag, maar vallen vast en zeker ook in de smaak bij de deelnemers. Er staan ontzettend veel herkenbare situaties in het boek.

Het boek is hét perfecte kerstcadeau voor directeuren en toezichthouders in de zorg. Ook mag het eigenlijk niet in ontbreken in de boekenkasten van onze ministers. Het zou mij een geweldig plan lijken als deze overbetaalde mensen hun mega grote kerstpakketten bij uitgeverij Meulenhoff om zouden mogen ruilen voor het dagboek van ouwe Hendrik. De kerstman zou deze pakketten dan af kunnen geven bij mensen zoals Hendrik. Mensen die hun hele leven hard hebben gewerkt om ons land op te bouwen en nu hun kerstdagen eenzaam slijten in een verzorgingshuis. De oud-maar-niet-dood-club van Hendrik en Evert weet wel raad met een paar lekkere flessen wijn!