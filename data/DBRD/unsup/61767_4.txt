Waarom laten Nederlanders ’s avonds de gordijnen open? Wie is hier eigenlijk de baas? Waar komt de Nederlandse overlegcultuur vandaan? En wat zijn de culturele overeenkomsten en verschillen met andere landen?

In deze blogbundel, ‘Onder de zeespiegel‘ schetst Saskia Maarse de Nederlandse cultuur door de ogen van ondernemers en managers van verschillende nationaliteiten en culturen in Nederland. Naast humoristische anekdotes bevat het boek nuttige achtergrondinformatie en heldere culturele inzichten.

“Ook in de privésfeer is het Nederlandse gelijkheidsideaal terug te vinden. Zo kon de Amerikaanse Lisa Ross-Marcus haar ogen niet geloven toen ze voor het eerst in een Nederlandse taxi stapte. De taxichauffeur verwachtte dat ze voorin kwam zitten om gezellig te kletsen.”

Met haar levendige analyses van Nederlandse (eigen)aardigheden, zoals het fenomeen ‘afspraak is afspraak’, ‘Geen koffie? Dan niet!’, en de eigenschap je agenda te pakken om een afspraak met familie te maken, houdt het boek de Nederlandse lezer op een leuke manier een spiegel voor. Maar ook ‘medelanders’ met een andere culturele achtergrond zullen zich in sommige beschrijvingen herkennen.

“Hoewel de Verenigde Staten en Nederland allebei Westers zijn, zijn er dus wel degelijk verschillen. Wil je zaken doen met Amerikanen? Wees dan spontaan, enthousiast, snel, direct, duidelijk en servicegericht ….. en haal je handen uit je zakken.”

Het boek Onder de zeespiegel is een blogbundel waarin Saskia Maarse schetst hoe de hedendaagse Nederlandse cultuur door allerlei nationaliteiten en culturen in Nederland wordt ervaren. Ze geeft een levendige ‘sterkte-/zwakte-analyse’ van Nederlandse (eigen)aardigheden. Zoals bijvoorbeeld het fenomeen ‘afspraak is afspraak’: in een zakelijke omgeving erg gewaardeerd door mensen uit vrijwel alle andere culturen. In de privésfeer daarentegen wordt deze mentaliteit vaak als bizar ervaren: je agenda raadplegen om een afspraak te maken met familie? In veel andere culturen wordt dat bizar gevonden.

Op humoristische wijze omschrijft Saskia waar de typisch Nederlandse eigenschappen vandaan komen en wat we kunnen leren van zowel onze eigen cultuur als andere culturen.

“Nederlanders staan, ondanks hun vrijgevigheid als het om goede doelen gaat, bekend om hun koopjesjacht en zuinigheid. Denk maar aan het sparen van zegeltjes. Daarnaast zijn we zo ongeveer het best verzekerde volk ter wereld. De doorsnee Nederlander besteedt jaarlijks duizenden euro’s aan verzekeringspremies.”

Saskia Maarse interviewde jarenlang ondernemers en managers met roots in verschillende landen. In Onder de Zeespiegel combineert ze hun anekdotes met nuttige achtergrondinformatie en heldere culturele inzichten.

Kortom, een heerlijke bundel die veel herkenning opwekt en met regelmaat een glimlach op je gezicht tovert.

Over de auteur
Saskia Maarse schrijft en spreekt over de Nederlandse (zakelijke) cultuur in relatie tot andere culturen. Maarse is bovendien eigenaar van Studio Odijk.

Al van jongs af aan is Maarse gefascineerd door de sfeer en dynamiek van het reizen. Niet voor niets werkt ze ruim tien jaar in het toerisme waarvan een aantal jaar in het buitenland. Dankzij de samenwerking met andere culturen ontdekt ze de onderlinge verschillen in aanpak. Haar werkervaring in het buitenland en de wereldreis die ze daarna maakt verbreedt haar kijk op de wereld en haar bewoners.

Terug in Nederland werkt Maarse nog een aantal jaren voor verschillende reisorganisaties. Dan besluit ze zich om te scholen tot grafisch ontwerper. Het idee voor het boek ‘Tutti Frutti’ ontstaat in 2010, wanneer Maarse in contact komt met een aantal ondernemers van verschillende nationaliteiten en culturen in Nederland. Ze raakt geïnteresseerd in hun ondernemersverhalen en ziet opeens een boek voor zich …

Uitvoering
Studio Odijk in samenwerking met Akteos
ISBN 978-90-821296-3-2
Paperback

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/