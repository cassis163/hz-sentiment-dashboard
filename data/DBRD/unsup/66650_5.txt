In “Vunzige spelletjes” komen we Frits Halen en zijn gezin weer tegen, die we nog kennen van de vorige thrillers “Haarlem Centraal” en “Onmenselijke mensen“. Na een dramatische periode in hun leven wonen Frits en Saskia Halen met hun kinderen op Kreta. Ze hebben een bescheiden woning aan de kust en proberen het verleden achter zich te laten. Wanneer in het Nederlandse politieke landschap een aardverschuiving plaatsvindt, wordt Frits gevraagd minister te worden. Na lang wikken en wegen stemt hij in en verhuist het gezin terug naar Nederland. Zijn rol als bewindspersoon ontwikkelt zich met vallen en opstaan. Frits ageert tegen de macht van multinationals. Hij weet politieke successen te boeken, maar er wordt ook een aanslag op zijn leven gepleegd en een complot probeert hem monddood te maken.

Hoewel Haarlem nog steeds een grote rol speelt in “Vunzige spelletjes“, lijkt het grootste deel van het verhaal zich deze keer af te spelen in Den Haag. Terrorisme, verkiezingen, aanslagen, nationale en internationale politiek, de Griekse schulden, de bankencrisis, MH17, het komt allemaal voorbij, maar dat als achtergrond van het verhaal. Het is daarmee een hoogst actuele thriller geworden. Op sommige momenten lijkt het of Van Doorn de toekomst voorspeld heeft. Fictie en werkelijkheid lopen door elkaar heen, maar wat niet waar is, zou net zo goed wel waar kunnen zijn. Het ligt allemaal erg dicht bij de realiteit en TTIP (waar het verhaal om draait) is buitengewoon actueel. Diepgravende politieke voorkennis is echter geen vereiste om van dit boek te kunnen genieten. Het is een verdomd spannende thriller die zich afspeelt in het politieke milieu.

Met zijn soepele en wervelende schrijfstijl stelt de auteur terloops internationale maatschappelijke vraagstukken aan de kaak. Altijd weer raken op verschillende niveaus werkelijkheid, actualiteit en fictie elkaar en spelen bestaande personen (in dit geval bekende politici van zowel het nationale als het internationale toneel) en verzonnen karakters hun rol. Het is duidelijk dat Rob van Doorn groeit met ieder boek dat hij schrijft. “Vunzige spelletjes” is een fictief boek dat zo actueel is dat het letterlijk vandaag zou kunnen gebeuren. Ik heb ontzettend veel respect voor hoe Rob van Doorn fictie en realiteit weet te mengen en netelige onderwerpen zo te beschrijven dat iedereen ze snapt en lezers ook weten dat de vunzige politieke spelletjes ons allemaal betreffen. Zeker met de verkiezingen in het vooruitzicht is dit een bijzonder actuele thriller die ik iedereen zou willen aanraden. Rob van Doorn is de ongekroonde koning van de politieke thriller.