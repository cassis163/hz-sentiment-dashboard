Pas op, deze recensie bevat spoilers uit het eerste boek ‘Mijn hele leven lang’.

Wintertranen is het korte vervolg op ‘Mijn hele leven lang’ geschreven door Emma Anna.
In het eerste boek maakten we kennis met Lynn en Stephan, welke na een lange weg, mede door hun leeftijdsverschil, familie en hun docent/leerling relatie (gecompliceerd he?), elkaar eindelijk vonden. Het was een reis van ontdekking, liefde en vertrouwen, maar ook zeker een weg van moeilijkheden en geen acceptatie van hun omgeving.
Ik heb erg genoten van dit eerste boek en wilde absoluut dit korte vervolg lezen om te weten hoe het met hun relatie en hun leven gaat, een jaar na de epiloog.

Het boek begint met een prachtige korte samenvatting van Stephen en Lynn welke inmiddels 3 kinderen hebben, een tweeling (jongens) en een dochtertje.
Algauw lees je over een onduidelijke gebeurtenis welke heeft plaatsgevonden waardoor de relatie tussen Stephan en Lynn onder spanning staat.
Zullen zij dit probleem bespreekbaar maken met elkaar en kunnen zij dit samen oplossen om hun huwelijk te redden?

Het verhaal wordt afwisselend verteld vanuit Stephan en Lynn. Persoonlijk vind ik dit erg mooi. Op deze manier lees je van beide hoofdpersonen de gedachten en gevoelens en door de wijze waarop Emma Anna dit heeft geschreven, leef je wederom intens met hen mee.

In dit verhaal lees je de groei die vooral Lynn heeft doorgemaakt de afgelopen jaren. Ze blijft hoe dan ook een stuk jonger dan Stephan. Ook de problemen waar zij in dit korte verhaal tegen aan loopt zijn heel herkenbaar. Een ieder die getrouwd is zal het een en ander wel herkennen, en dat maakt dat het verhaal heel dichtbij de werkelijkheid komt.

De personages en de gebeurtenissen zijn zodanig beschreven dat het bijna lijkt alsof je een korte autobiografie leest van Lynn en Stephan. Een waargebeurd verhaal. De schrijfstijl is daarbij wederom passend en bijzonder te noemen. en het erotische tintje maakt het geheel absoluut af.

Wintertranen is een verhaal van ware liefde, maar ook een van onzekerheden binnen een huwelijk en het vechten voor elkaar. Het is prachtig om te lezen hoe het Lynn en Stephan is vergaan de jaren na hun huwelijksdag en hoe het gaat in hun leven op dit moment.

Ik vind dit boek een absolute toevoeging op het verhaal van ‘Mijn hele leven lang’. En vind het stiekem ook wel heel erg jammer dat ik nu toch echt afscheid van Lynn en Stephan moet nemen!

De boodschap in dit boek is duidelijk; neem nooit datgene wat je hebt zomaar voor lief. Aan een relatie moet altijd gewerkt worden en is een bijzonder iets. Wees dankbaar voor datgene wat je hebt en vergeet niet te genieten!

Wintertranen is een aanrader voor de lezers van ‘Mijn hele leven lang’ en zij die geen afscheid kunnen nemen van Lynn en Stephan.

Hoe kort dit verhaal ook mag zijn, het was er wederom een waar de liefde van de pagina’s afspat en herkenbare momenten in voorkomen. Briljant!