Rachels leven staat op het punt van veranderen als een noodlottig ongeluk verandering in haar toekomst brengt. Rachel, haar vriendje Matt, haar beste vriend Jimmy en al hun overige vrienden hebben nog maar één avond samen voordat iedereen naar een andere uithoek van Amerika verdwijnt om daar te gaan studeren. Maar een bestuurder die de macht over het stuur verliest, maakt aan de gezellige avond een einde. Jimmy komt om en Rachel zal nooit meer de oude zijn. Of komt Jimmy toch niet om?

Jaren later blijkt dat de relatie tussen Matt en Rachel op de knippen is gelopen, ze geen journalistiek is gaan studeren en haar vader ernstig ziek is. Als zij tijdens de reünie het graf van Jimmy bezoekt, komt ze terecht op de grond en verliest haar bewustzijn. Als Rachel weer wakker wordt, is ze terechtgekomen in een andere wereld. Jimmy leeft nog, ze is journaliste bij een blad, ze is verloofd met Matt en met haar vader is niets aan de hand. Wat is er voorgevallen en welke wereld is echt? Rachel gaat samen met Jimmy op onderzoek uit.

Bijzonder boek
Soms besef je pas als je een boek dichtslaat, wat voor bijzonder boek je eigenlijk hebt gelezen. En dat was precies wat ik bij Versplinterd had. Ten eerste lag dat aan de verhaallijn. Het zal je maar gebeuren: je denkt helemaal te weten hoe je leven in elkaar zit en dan zit het heel anders in elkaar. Eigenlijk beter, want je beste vriend Jimmy leeft nog, je vader is nooit ziek geweest en je hebt het leven dat je hebt gehoopt. Maar toch, niemand zou het zomaar kunnen accepteren. Dat doet Rachel dan ook niet. Ze gaat samen met Jimmy op onderzoek uit: waarom weet ze alle details van haar vorige leven, maar heeft niemand daar weet van? Het levert niet alleen maar voor Rachel een hoop vraagtekens op, maar juist ook voor de lezer. Dit zorgt ervoor dat ik Versplinterd binnen een dag heb uitgelezen.

In je hart sluiten
Je sluit door al de vragen die worden opgeroepen Rachel snel in het hart. Ondanks dat niemand heeft meegemaakt wat zij meemaakt, begrijp je haar twijfels en de drang dat ze wil uitzoeken hoe het nu echt zit. Maar ook sluit je haar vader en Jimmy in het hart. Je merkt vooral bij Jimmy dat hij alles voor Rachel over heeft. Dat begint al met het ongeluk (of die nu wel of niet echt is gebeurd) waar hij zijn leven wil geven om Rachel te beschermen. Maar daarnaast is hij ook de enige die haar twijfels in haar nieuwe leven serieus neemt. Van Matt of Sarah (haar beste vriendin) zie je maar weinig. Vooral Sarah miste ik op een gegeven moment. Ze speelde immers in het verleden een belangrijke rol in het leven van Rachel. Maar daar zie je in het nieuwe leven weinig meer van terug.

Het einde
Alleen dat einde! Soms is het heel lastig om niet te mogen spoilen. Dat ga ik ook zeker niet doen, want ik wil iedereen de kans geven om dit prachtige boek te lezen zonder dat er al iets is verklapt. Maar wat ik wel kan zeggen, is dat Dani Atkins ontzettend haar best heeft gedaan om dit verhaal op een waardige manier af te sluiten. Alle vragen die je als lezer had, worden beantwoord en alle puzzelstukjes komen op een prachtige manier bij elkaar. Inclusief een emotioneel tintje, wat de vergelijking met de boeken van Jojo Moyes helemaal kloppend maakt. Als iemand dat al doet (en kan) bij zijn/haar debuut dan staan alle volgende boeken al automatisch op mijn TBR. Gelukkig hoef ik niet zo lang te wachten, want ik mag deelnemen met de #hebbanleesclub van haar volgende boek Duet met jou.

Conclusie
Het is dat ik niet snel huil bij een boek, maar ik snap maar al te goed als de tranen over je wangen rollen bij Versplinterd van Dani Atkins. Wat een schrijftalent heeft deze vrouw! Ze neemt je mee in de nieuwe wereld van Rachel, laat je haar twijfels begrijpen en ondertussen sluit je vooral Rachel en Jimmy in het hart. Al je vragen worden aan het einde beantwoord en alles komt op een perfecte manier samen. Je vliegt door de eenvoudige schrijfstijl door het boek heen en zelfs als lezer wil je weten welke wereld echt is en hoe dat gaat uitpakken. Je zult niet teleurgesteld worden, dat beloof ik je nu alvast. En hoewel ik de cover nu niet heel pakkend vind, heeft de uitgeverij kort geleden besloten om deze aan te passen. En nu is het een plaatje.