Het verhaal begint meteen met een knal, letterlijk, want er vindt een explosie plaats vlakbij vliegbasis Leeuwarden. Officier van justitie Jules Declerck heeft meteen het angstige voorgevoel dat er opzet in het spel is en dat nu deze aanslag lijkt te zijn mislukt er gauw een nieuwe zal plaatsvinden…
Tijdens de jacht op de daders en wie er nog meer bij betrokken zijn, een race tegen de klok, worstelt Jules ook met haar verleden. Haar broer zou haar vader vermoord hebben twintig jaar geleden, hij zit in de gevangenis en heeft al die jaren ieder contact geweigerd. Nu komt hij binnenkort misschien vrij en hoopt Jules antwoorden te krijgen op de vele vragen die ze heeft. Zij herinnert zich namelijk bijna niets van die dag twintig jaar terug…

Je leest het verhaal vanuit de perspectieven van Jules, haar ex; journalist Harry en vluchtelingenjongetje Ismail. Zo krijg je van verschillende kanten het mega spannende verhaal mee en wordt het beangstigend realistisch.
Je leeft mee met de levensechte personages; met Jules, haar moeilijke werk, haar verleden en met Harry die nog altijd gek is op Jules en haar zo graag aan antwoorden wil helpen. Daarnaast bijt hij zich als journalist zijnde ook vast in het verhaal van de aanslag. Hij weet zichzelf daarmee behoorlijk in de problemen te krijgen, zeker als hij de verkeerde mensen tegen het hoofd stoot.

Schaduwkinderen is een ontzettend realistisch, beangstigend en aangrijpend verhaal. De ene verhaallijn wordt afgerond, de andere eindigt met een scène die je meteen doet verlangen naar het tweede deel in deze trilogie! Weer een ijzersterke Linda Jansma.