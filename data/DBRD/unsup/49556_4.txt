Het verhaal gaat over Pieter Volmer, een misdaadverslaggever. Eindelijk krijgt hij de kans van zijn leven om iets van zijn carrière te maken. Hij heeft namelijk de kans om mee te werken aan misdaadprogramma op tv.

Op weg naar zijn sollicitatiegesprek hiervoor loopt er iets grondigs fout: door zijn haast rijdt hij een vrouw aan. Ze is dood. In plaats van de politie te bellen raakt hij in paniek en dumpt haar in de struiken. Hij zet daarna zijn weg verder zonder aandacht te geven aan de witte Mini Cooper.

Aangekomen op zijn bestemming blijkt de producer van het programma, Evi de Leeuw, er nog niet te zijn. Uiteindelijk gaat het gesprek door zonder haar. Dit verloopt prima voor hem. Wanneer hij op de terugweg bij de plaats komt waar hij de vrouw heeft aangereden treft hij tot zijn grote verbazing geen politie aan waar de vrouw ligt maar aan de overkant bij het tankstation. Hij stopt om de agenten om uitleg te vragen.

Wat later verneemt hij dat de witte Mini Cooper van Evi de Leeuw uitgebrand is teruggevonden. Dan krijgt Pieter een onaangenaam gevoel... Had hij geen witte Mini Cooper zien staan?

Als Pieter verneemt dat hij niet de enige is die van de aanrijding weet, moet hij vrezen voor zijn leven. Lukt het hem om uit deze hachelijke situatie te geraken?

'Geen weg terug' is een spannende thriller met een filmisch effect.
De spanning is vanaf het begin voelbaar en neemt je mee in het verhaal.
Flashbacks en korte hoofdstukken zetten dat gevoel nog wat kracht bij.
Gaandeweg kom je ook meer te weten over Pieter zijn privé-leven.

Ik heb het boek met heel veel plezier gelezen en ben absoluut van plan Edward Hendrik's andere boeken ook te lezen.
Daarom geef ik een welverdiende 4 sterren ****!