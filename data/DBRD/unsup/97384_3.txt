Een spiritueel zelfhulpboek

De verboden vrouw spreekt van Pamela Kribbe is een zeer bijzonder boek. Pamela heeft via channeling contact met Maria Magdalena en heeft besloten de informatie die Maria haar heeft geschonken te delen middels dit werk.
Het boek bestaat uit twee delen. Het eerste deel is een dissertatie tussen Maria Magdalena en de schrijfster. Het tweede deel bestaat uit 15 channelings. Misschien handig om te weten wat channeling is. Pamela legt dit begrip als volgt uit in haar inleiding: Zij ontvangt boodschappen van een leraar of bron. Deze boodschappen zijn echter niet concreet. Zij hoort geen stem, maar zij krijgt inzichten over , in dit geval, mannelijke en vrouwelijke energie. Door dit gegeven heb ik veel moeite met het eerste deel. Dit deel bestaat namelijk zeer concreet uit vragen en antwoorden. Wanneer zij geen stem hoort, moet Pamela veel zaken hebben ingevuld om tot dit tweegesprek te komen. Daarnaast is het eerste deel erg rommelig opgebouwd en bevat het veel onnodige herhaling.
Het tweede deel laat zich een stuk makkelijker lezen en bevat, naast zeer bruikbare informatie over de werking van energie, zielengroepen en re√Øncarnatie, een aantal visualisaties die je kunt gebruiken tijdens meditatie. De visualisaties helpen je in je kracht te komen, contact te maken met je vrouwelijke en / of mannelijke energie en jouw plek op aarde te begrijpen en te omarmen. Het is erg jammer dat er geen cd bij dit boek zit met een opname van deze visualisaties. Misschien wordt deze alsnog gemaakt en aangeboden op de site van Pamela Kribbe.
Voor het begrip van dit werk en de bruikbaarheid van met name deel 2 is het geen probleem wanneer je niet gelooft in channeling. Je moet als lezer dan wel even over alle verwijzingen naar Maria Magdalena heen lezen. Als je dat kunt, heb je een zeer bruikbaar spiritueel zelfhulpboek.

Door Saskia Oomkes