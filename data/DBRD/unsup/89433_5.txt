Anno 1939: Martha Wallace reist met haar nanny Mrs. Goodwin naar Dublin; thuis, in Connecticut, heeft ze ontdekt dat ze een adoptiekind is. Ze moet koste wat kost te weten komen wie haar biologische moeder is. Na haar bezoek in het klooster waar ze is geboren, is ze echt teleurgesteld maar er staat een naam op haar geboortecertificaat die hen verder kan helpen. In een tearoom ontmoet ze de aardige JP Deverill die daar met zijn vader Bertie aanwezig is. Ze zijn op slag verliefd en hopen elkaar terug te zien. Maar dit geluk kan niet blijven duren en Martha vertrekt terug naar de States. Mrs. Goodwin gaat niet meer met haar mee, zij zal in Ballinakelly blijven en daar heeft ze haar redenen voor.
Bridie die nu gehuwd is met de flamboyante Cesare, graaf Di Marcantonio, is nu al een week in Ballinakelly. Haar grootmoeder komt te overlijden en haar broer Sean en zijn gezin trekken in het kasteel. Bridie heeft een zoontje en het zou voor hem ook leuk zijn om met zijn neefjes en nichtje op te trekken. Maar Bridie heeft het meeste verdriet om haar andere zoon. Bridie haatte Kitty, ze is verbitterd, heeft pijn en het geheim vreet aan haar. Haar echtgenoot eist dat er een zomerbal plaats vindt en Lady Rowan-Hampton is maar al te graag bereid om Bridie te helpen. Maar Grace kennende heeft zij ook weer een dubbele agenda! En is Bridie wel gelukkig nu ze het kasteel in haar bezit heeft? Verloochent ze niet haar afkomst?
Sinds het nieuws bekend werd dat Bridie het kasteel had gekocht, was Kitty verteerd door woede. Ze is enorm verontwaardigd dat haar jeugdvriendin zoiets had kunnen doen. Kitty weet maar al te goed dat dit een wraakactie is. Ze kon er niets aan doen dat de dingen zo waren verlopen en de waarheid omtrent JP mocht nooit bekend worden. Maar dan komt Martha op de proppen en ook hier weer moet ze een pact sluiten. Als dit nog niet genoeg is om te verwerken, komt ze ook te weten dat haar grote liefde Jack O’Leary terug is gekomen met zijn gezin. Kitty had nooit gedacht dat hij terug zou komen. Ze had een nieuw leven opgebouwd maar ook nu maakt wanhoop zich meester van haar.
De geruchtenmolen komt op gang dat er oorlog op komst is. Voor JP is dit een godsgeschenk, het is zijn manier om al zijn ellende te kunnen vergeten. Ook Celia keert terug na jaren in Zuid-Afrika te hebben gewoond. Samen met haar familie probeert ze weer een rustig bestaan op te bouwen in deze turbulente periode. Verdriet heeft de bovenhand met alle personages. Komt dit ooit nog goed en hoe zit het nu met de vloek van Maggie O’Leary??

Conclusie
Dit is het laatste deel van de trilogie die Santa heeft geschreven. Het speelt zich af tussen 1939 en 1953. Het is ondertussen een jaar geleden dat ik deel twee heb gelezen maar ik zat direct terug in het verhaal. De auteur steekt in de eerste hoofdstukken genoeg informatie zodat je onmiddellijk terug kunt volgen wat er is gebeurd. Aan personages ontbreekt het niet in dit deel en ook maken we kennis met nieuwe en boeiende karakters. Ik zou zoveel kunnen vertellen maar vanwege spoilergevaar is dit niet mogelijk.
Heerlijk om terug haar verhaal te lezen, hoe mooi ze de dingen omschrijft gaande van de natuur, flora en fauna, tot de diepste gevoelens van de personages. Doordat ze dit zo vakkundig aan de dag legt voel je je verbonden met alle personages; hun lief en leed, hun geheimen en hun angsten. Je wordt door haar prachtige schrijfstijl ondergedompeld en je voelt als het ware de liefde die allen hebben voor hun teerbeminde Ierland. Alle personages worden als een magneet terug getrokken naar Ballinakelly waar ze hun jeugdjaren hebben doorgebracht. Het kasteel speelt een belangrijke rol in hun levens.
Ik was zeer benieuwd hoe dit deel zou eindigen en de auteur heeft me zeker niet teleurgesteld. Er gebeuren zoveel dingen dat je versteld doen staan, van wendingen tot cliffhangers. Alle verhaallijnen komen mooi tezamen en dit gaat gepaard met zoveel emoties dat je bij wijlen er zelf melancholisch van wordt. De flashbacks zijn uitmuntend beschreven en mooi verweven in het verhaal. Al hun levens hebben bizarre wendingen gemaakt maar het einddoel is altijd Ballinakelly geweest.
Santa heeft een fenomenale trilogie geschreven met alle nodige ingrediënten. Liefde, haat en nog meer van die rauwe emoties. Het is geen zoetsappig verhaal want ze heeft er veel intriges ingesloten. En ook hier hunkert iedereen naar het verleden en konden ze de klok maar terugdraaien! De tijd heeft vat op hen gekregen en ze moeten allen vergiffenis zoeken. Niemand blijft ongestraft in dit verhaal, niemand is vrij van schuld! Het is niet alleen fictie die je leest maar in dit verhaal zitten levenslessen waar je zelf bij stil staat. Het is een stormachtig relaas dat zich afspeelt in het ruige maar oh zo mooie Ierland.
Het is meer dan prachtig, het is een lovenswaardig einde van een trilogie over een generatie sterke vrouwen. 5 sterren!