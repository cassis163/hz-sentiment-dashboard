Ik mocht voor vrouwenthrillers het boek waanidee lezen en was erg blij dat ik nog een boek van Karin Hazendonk in mijn handen kreeg. Karin heeft in waanidee de bijzondere jeugd en leven van Victor Bronckhorst beschreven en de gevolgen daarvan voor ons land in 2018. Het komt heel realistisch over. Victor wordt na het overlijden van zijn ouders door zijn opa en oma opgevoed, zij bieden hem de geborgenheid die zijn ouders hem niet geboden hebben. Onder de invloed van zijn opa wordt hij klaargestoomd om zijn taak als uitverkorene uit te voeren. De vorige uitverkorene heeft het namelijk niet kunnen volbrengen dus is Victor aan de beurt. Victor doet wat hem verteld is en doet dat met een groep net zulke elitaire mannen als hij. Ze gebruiken moderne technologie en dit zijn genoeg elementen voor een bizar, doodeng en spannend verhaal.
Karin Hazendonk heeft met alles rekening gehouden om het verschil tussen de elite en de gewone mens weer te geven. Essentieel voor het verloop van het verhaal. Ze heeft zelfs rekening gehouden met namen, Bronkhorst tegenover Tuinman, de een wordt bij de voornaam genoemd, de ander bij de achternaam. De mannen waar mee Victor samen werkt lijken net zo stoer en hard als hij maar de schijn bedriegt. Victor is niet te stoppen, zijn ideeën zijn werkelijkheid. Hij is een echte narcist.
Waanidee is eng! Niet eng zoals in een horror met bloederige scenes en moorden maar het idee dat er een (vermogend) persoon op kan staan en met een aantal andere elitaire mannen gewone onschuldige mensen in zijn greep kan houden is heel beangstigend. Het idee is genoeg om mij dit boek in een dag te laten verslinden. Het intrigeert je en verbijstert je als lezer want het lijkt zo gewoon allemaal.
De hoofdstukken zijn kort maar krachtig en duidelijk vormgegeven, bij zo’n verhaal is dat erg prettig want er gaat al genoeg door je hoofd zonder dat je uit hoeft te zoeken waar dit hoofdstuk zich af zou spelen.
Om een boek te schrijven dat zich in het komende jaar af zal spelen in het land waar we nu wonen, maakt dat het verhaal heel dichtbij komt, je vraagt je als lezer regelmatig af hoe jij zou handelen of reageren. Het onderwerp is niet helemaal nieuw, we kennen allemaal de verhalen uit de tweede wereldoorlog, maar de invulling van het plan is helemaal van deze tijd.Het verhoogt de spanning, zeker als er nieuwsfragmenten voorbijkomen die je morgen zo in de media zou kunnen lezen. Hiervoor een extra ster.

Karin Hazendonk heeft zich met haar vorige thrillers al op de lijst van Nederlandse thrillerauteurs gezet, tot dit boek was handelswaar mijn favoriet maar nu is dit boek echt het beste werk van Karin tot nu toe.