Soms kunt je liefde vinden op een onverwachte plek. In ‘Onverwacht’ van Rebecca Yarros wil Grayson niets liever dan Apachepiloot worden. Net zoals hij niet had gedacht dat zijn huisgenoot Sam een meisje was, had hij ook niet verwacht dat hij zo hecht met haar zou kunnen worden. Samantha is van de universiteit in Colorado gestuurd en zoekt een nieuwe start in Alabama bij haar vrienden Josh en Jagger, maar de derde knappe huisgenoot Grayson is voor haar ook een verrassing.

‘Onverwacht’ is een boek zoals een New Adult hoort te zijn: spannend, sexy en meeslepend. Wanneer ik begin aan het lezen van dit boek, verwacht ik een hoop liefde tussen Samantha en Grayson en daarin word ik zeker niet teleurgesteld. De aantrekkingskracht tussen de hoofdpersonages is enorm sterk, maar het siert Rebecca Yarros dat ze – ondanks de zeer expliciete gedachten van beide personages – de tijd neemt om eerst een vriendschap tussen de twee te laten ontwikkelen. New Adult boeken hebben namelijk de reputatie vooral over die sexy scenes te gaan, maar Yarros geeft haar personages een diepere laag.

Graysons vriendin Grace verkeert namelijk al jaren in een comateuze toestand. Ze is wakker, maar reageert nergens op en is zich niet bewust van wat er om haar heen gebeurt. Dit vreet aan Grayson; het is sterk hoe zijn gevoelens worden neergezet, door ze in het begin van het verhaal juist níét neer te zetten. Dankzij Graysons gesloten karakter zien we als lezer namelijk de gevolgen van iets wat in hem omgaat, maar we weten niet meteen wat. Dit geeft Yarros de kans om Grayson een ontwikkeling door te laten maken, waarbij hij zich gedurende het boek steeds een beetje meer openstelt.

Het is mooi hoe die verbinding tussen de hoofdpersonages daaraan bijdraagt. Sam haalt zijn muren neer en hij leert haar om haar fouten en angsten onder ogen te zien. Eigenlijk spreekt het mannelijke personage Grayson me daarin nog wat meer aan. Hoewel de schrijfster zelf een vrouw is, lijkt ze er toch beter in te zijn om in het hoofd van een mannelijk personage te kruipen. Wellicht dat ze als vrouw zelf veel vanzelfsprekend vindt en daardoor minder in het personage uitwerkt, want bij Sam voel ik me toch minder betrokken dan bij Grayson. Zijn tweestrijd tussen zijn twee levens – het broeiende leven van de pilotenopleiding met zijn vrienden, en het stilstaande leven aan Graces zijde bij zijn familie – maakt het boek het meest interessant om te volgen. Zonder Grayson zou Sams verhaallijn lang niet zo spannend zijn om te volgen.

Wat dit boek een heerlijke pageturner maakt, zijn de korte hoofdstukken en perspectiefwisselingen. Het doet me een beetje denken aan Wattpad-verhalen, want om de paar bladzijden begint een nieuw hoofdstuk vanuit een andere hoofdpersoon. Het is fijn om hiermee een beter inzicht te krijgen in de beweegredenen van beide personages, maar ook vooral vanuit praktisch oogpunt was de indeling erg handig. Ik lees namelijk graag voor het slapen nog een hoofdstuk en daar is ‘Onverwacht’ ideaal voor.

Oké, bij één hoofdstuk bleef het nooit, want de thema’s maken dat je het boek niet gauw weg wilt leggen. Yarros zet schuldgevoel en spijt tegenover liefde en acceptatie en werkt die overgang langzaam uit. Er is één moment geweest waarop ik eigenlijk dacht dat het boek verhaaltechnisch gezien bijna uit was, waardoor het einde net iets te langdradig werd uitgerekt. Sommige personages, zoals Grace en Paisley, kregen daardoor meer een irritante ondertoon dan dat ik ze iets vond toevoegen aan het verhaal.

Door die langdradigheid die af en toe opspeelde, heeft Rebecca Yarros mij niet geëmotioneerd. Ze heeft me geraakt in de zin dat ik met de personages en hun gevoelens meeleefde, maar vanwege de militaire achtergrond had ik verwacht meer te voelen.

Zelf is Rebecca’s man militair, dus ze heeft zeker ervaring met het onderwerp. Aangezien ‘Onverwacht’ al het derde deel is in de Flight & Glory-serie, denk ik dat het militaire aspect vooral in de eerdere delen aandacht heeft gekregen. Wel denk ik dat net iets meer van die ervaringen in dit boek ervoor zouden zorgen dat ik wél een traantje weg zou pinken. Aangezien in het volgende deel een uitzending centraal staat, ben ik heel benieuwd naar dat boek.

‘Onverwacht’ heeft genoeg sterke kanten om een boek te zijn waar vele lezers verliefd op zullen worden. Ik heb dit deel uit de Flight & Glory-reeks met heel veel plezier gelezen, maar denk niet dat het het allerbeste boek van de schrijfster is. Toch maken de mooie thema’s en sexy liefde dit zeker wel een aanrader in het genre New Adult. Yarros schrijft ‘fearless romance for fearless romantics’ en dat maakt ze waar. Ze leert lezers om dapper te zijn en angsten niet in de weg te laten staan in het vinden van hun geluk. Een inspirerende boodschap verpakt in een romantisch verhaal.