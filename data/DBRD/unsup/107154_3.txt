Als Marie verliefd wordt op klusjesman Lio - getrouwd en vader van een dochtertje - lijkt zij de ware liefde te hebben gevonden. Lio wil zelfs vrouw en kind verlaten voor haar, maar als het zover is stuurt hij zijn kat.

'Het was mijn sprookje, maar dan anders verteld'

Als Michael Courtois haar meevraagt naar Amsterdam zegt ze ja. Voor ijskonijn Marie wordt haar eerste onenightstand een feit. Als Michael meer wil van haar, gaat ze daarin mee. Toch kan ze Lio niet vergeten.....


De roze dildo op de cover springt in het oog! Je kunt er niet naast kijken. Wat bij velen onder ons een trigger kan zijn om de achterflap te lezen, zal voor anderen een afknapper wezen. Of je pakt het boek vast of je laat het liggen, simpel!

Mijn nieuwsgierigheid werd echter wel geprikkeld. Wat heeft de roze dildo met het verhaal te maken en komt hij er überhaupt wel in voor? Daar kom je al vrij snel achter. Hilde Van Malderen windt er in haar debuut geen doekjes om. Het is wat het is en zo wordt het ook door haar verwoord en benoemd.

In de loop van het verhaal wordt duidelijk dat er meer is. 'Kathaai' is een verhaal over verdriet, pijn en onmacht overgoten met de nodige seksuele uitspattingen van Marie. Marie is een complexe vrouw, haar leven is beschadigd en haar 'antwoord' resulteert zich in een verzet tegen haar jeugd, maar vooral tegen haar ouders. Met name het stilzwijgen van haar moeder heeft Marie gemaakt tot wat ze nu is, een projectiel dat elk moment kan ontploffen.

'Marie, niet iedereen die doolt, is verdwaald'

Omdat Michael en Marie in Amsterdam in het Hilton verblijven, verwijst de auteur naar de dood van Herman Brood en zo zijn er nog meer geschiedkundige weetjes die verweven zijn in het verhaal. Verder haalt ze - zoals ze het zelf zegt - ook 'nutteloze' weetjes aan. Op die manier laat Van Malderen - door de ogen van Marie - zien hoe vrouwen denken over mannen en dat is soms zo kostelijk herkenbaar. Van Malderen heeft bovendien een vlotte pen en schrijft in korte, heldere zinnen. En net daardoor blijf je lezen. Daarbovenop is 'Kathaai' beeldend geschreven, erg beeldend! Dus als je in dit boek begint, lees je het in een ruk uit. Van tijd tot tijd smijt de auteur er nog een kort stukje tekst tussen uit heerlijke oer-Hollands liedjes en zo heb je de perfecte combinatie om deze roman 'luchtig' te houden.

Toch heeft het lang geduurd voor ik ook maar enige affiniteit had met Marie, omdat het - zeker in het begin - allemaal nogal oppervlakkig en vaag blijft. Door de nadruk te leggen op het seksuele zijn er - volgens mij - een aantal karakters die erbij inboeten. Waren Michael en Lio meer uitgewerkt, dan had je een heel ander verhaal gehad. Maar omdat je steeds meer te weten komt over Marie haar jeugd - die best schrijnend is - pakte het verhaal mij uiteindelijk toch.

Hou er rekening mee dat 'Kathaai' geen doorsnee roman is. Door de expliciet beschreven seksuele handelingen - die niet altijd nodig zijn volgens mij - komt het verhaal soms vulgair over. Dit zal niet iedereen weten te appreciëren. Dit is een debuut waar menig lezer zijn mening over zal vormen..... en dat mag! Het is een goed verhaal, als je tussen de regels leest, daarom 2,5 sterren!