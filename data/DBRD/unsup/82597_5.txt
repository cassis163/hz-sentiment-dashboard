TLV van Jigal Krant werd gekozen tot Kookboek van het jaar 2019 en dat is meer dan verdiend. De recepten zijn heerlijk, de fotografie van Vincent van den Hoogen is prachtig en de verhalen over het bruisende leven in Tel Aviv maken het af. Het is niet alleen een kookboek maar misschien nog wel meer een ode aan de mensen en het leven in Tel Aviv.

Alleen het doorbladeren van het kookboek is al een klein feestje. Een betere promotie van Tel Aviv als vakantiebestemming kan je bijna niet krijgen, want als je de foto's bekijkt en de verhalen leest, zou je het liefst direct een ticket boeken om je zelf in dit bruisende leven te storten. Zolang dat niet het geval is, is het boek is een goed alternatief om de sfeer van Tel Aviv naar je eigen keuken te halen.

De recepten worden duidelijk omschreven en worden allemaal vooraf gegaan door een korte persoonlijke noot van Jigal Krant over het recept. Zijn schrijfstijl is vlot en zit vol humor waardoor je regelmatig met een grote glimlach op je gezicht zit. De recepten worden afgewisseld met uitgebreidere verhalen over Tel Aviv en haar inwoners: knap, jong, creatief en vol tomeloze levenslust. Zijn liefde voor de stad spat bijna van de bladzijden af.

Het hoofdstuk over smaakmakers was geen overbodige luxe. Zo kwam ik er bijvoorbeeld achter dat techina hetzelfde is als tahin. Inmiddels heb ik al heel wat van deze smaakmakers standaard in mijn kast staan. Ook zijn tegelwijsheid: ‘met slechte boodschappen mislukt het beste recept, met goede boodschappen kan het slechtste recept nog best aardig lukken’ heb ik in mijn oren geknoopt.

De Israëlische keuken is een inventieve fusion-keuken zonder regels en taboes door de invloeden van de eettradities van de immigrantenbevolking en de Arabische buren. De gerechten zien er stuk voor stuk heerlijk uit en terwijl je door het boek bladert jeuken je handen om direct de keuken in te duiken en al die heerlijkheden zelf uit te proberen.

Dit boek stop je niet weg in een kast, maar geef je een prominente plaats in je keuken om op je gemak nog eens door te bladeren en te lezen terwijl je wacht tot het eten klaar is.

Als je wilt weten welke recepten ik heb uitgeprobeerd, kijk dan hier op Heel Hebban kookt en bakt.