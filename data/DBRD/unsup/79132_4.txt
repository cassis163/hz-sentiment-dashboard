Doordat er in het boek gebruik gemaakt wordt van het concept lucide dromen, is dit een heel bijzonder verhaal. De mogelijkheden zijn namelijk eindeloos. In een droom kan immers alles. Er komen dan ook behoorlijk spectaculaire dingen in het verhaal voor. Sommige gebeurtenissen zijn pure horror en daarmee heerlijk spannend. Om het voor de hoofdpersonen niet al te makkelijk te maken is het veranderen van dingen in een droom overigens een behoorlijk ingewikkeld proces, dat soms maar net goed afloopt.

Het blijkt voor zowel de hoofdpersonen als de lezer vrij moelijk te zijn om te bepalen wat werkelijkheid is en wat onderdeel van een droom. De schrijfster speelt hier ook mee en laat je soms binnen enkele bladzijden meerdere malen je mening herzien over wat “echt” is en wat niet. Sowieso zijn echt en niet echt nogal relatief in dit boek. Soms is dat verwarrend, maar meestal vond ik het gewoon erg leuk.

Er wordt wel wat van de lezer gevraagd. Niet alles wordt verteld, sommige dingen moet je als lezer zelf invullen. Na een tijdssprong moest ik mij regelmatig heroriënteren en even nadenken over wat er in de tussentijd gebeurd moest zijn. De ene keer kostte me dat meer moeite dan de andere keer. Het is fijn dat je als lezer mee kunt denken, alleen af en toe was de sprong voor mijn gevoel net iets te groot. Gelukkig gebeurde dat niet erg vaak en was het meedenken meestal gewoon een leuke uitdaging.

De hoofdpersonen zijn leuk en passen goed bij elkaar. Via Matthis wordt de verwarring over de grenzen tussen droom en werkelijkheid en een aantal vragen over de achtergrond van de droomwereld duidelijk. Via de mysterieuze Mila krijg je als lezer wat meer achtergrondinformatie. Haar karakter is wat stabieler en zelfverzekerder en daardoor is ze een mooi tegenwicht voor de enthousiaste, maar wat onzekere en impulsievere Matthis.

Dit is een bijzonder origineel en leuk verhaal vol verrassingen. Het is vlot geschreven en bevat veel spanning. Ik vond het erg leuk om te lezen.