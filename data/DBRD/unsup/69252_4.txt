Hart-Slag is een young adult boek dat eerder in het Engels verscheen onder de titel Heart-Beat. Het is geschreven door Joanne Carlton, een pseudoniem van de Vlaamse auteur Sandra J. Paul, en uitgegeven bij haar eigen uitgeverij Hamley Books.

In het boek volgen we de twee hartsvrienden Jasper en Sam, die elkaar vonden nadat ze beide in hun jeugd een dierbare verloren. Sindsdien zijn ze onafscheidelijk van elkaar en het slaat dan ook in als een bom als Jasper terminaal ziek blijkt te zijn. De artsen geven hem nog hooguit een week en Sam zet alles op alles om Jaspers droom om zanger te worden uit te laten komen.

Gedurende het boek lezen we over hun rouwproces, denkwijze en gewaagde keuzes vanuit afwisselend perspectief.

Het was even schrikken toen het boek binnenkwam aangezien het van een behoorlijk flink formaat is en dat vind ik altijd best intimiderend. Hart-Slag heeft een nette druk met een prettig leesbaar lettertype dat niet te groot of te klein is. De foto op de omslag geeft het muzikale aspect van het boek weer, al kan ik de themaâ€™s vriendschap en ziekte er niet zo in terugvinden.

In het begin van het verhaal merken we direct dat er iets met Jasper aan de hand is en daardoor worden we als lezer ook vrijwel meteen goed meegenomen in zijn belevingswereld. Het minpunt daaraan vond ik dat er erg veel zelfmedelijden aan te pas kwam en het boek voor mijn gevoel daarom ook wat moeizaam op gang komt. Zonde, want ik kan me zo voorstellen dat bepaalde lezers daarop af zullen haken!

Toch komt het verhaal en de personages pas echt goed tot hun recht in het middenstuk van het boek. We krijgen natuurlijk te maken met de conditie van Jasper, de tijdsdruk van nog slechts zeven dagen te leven hebben en hoever Sam bereidt is om te gaan om haar hartsvriend te helpen. Je wordt als lezer echt meegezogen in het verhaal en net als je denkt dat je weet hoe het zal eindigen komt er nog een plottwist om de hoek kijken!

De schrijfstijl van Joanne Carlton leest ontzettend fijn weg en het blijft zeker niet onopgemerkt dat het verhaal heel zorgvuldig is neergepend. Hier en daar is er wel nog iets te merken van de Engelstalige versie en de Vlaamse origine van de schrijfster, maar storend vond ik dat absoluut niet.

Zoals ik eerder al benoemde is Hart-Slag van een behoorlijk formaat en de lengte van het verhaal had hier en daar wat ingekort kunnen worden, maar laat je niet afschrikken want het is het 100% waard om uit te lezen. Een boek met een boodschap die je nog lang bij zal blijven!

Check ook www.facebook.com/whatthevalk voor meer leuke boekencontent.