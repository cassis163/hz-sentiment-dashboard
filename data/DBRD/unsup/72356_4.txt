De vroedvrouw van Braintree is een historische roman die zich afspeelt tijdens de onafhankelijkheids oorlog in Amerika, rond 1770.

Lizzy Boylston is met haar man neergestreken op een boerderij op het landgoed van een Kolonel Quint in Braintree, vlak bij zee. Het boerenleven is zwaar, maar het bevalt ze goed. Van haar moeder heeft ze de kennis over kruiden, genezen en bevallingen en ze gebruikt dat om mensen te helpen, maar ze moet wel eerst het vertrouwen winnen van de bewoners. Met behulp van de vrouw van John Adams (later de tweede president van Amerika) lukt dat goed.
Alles veranderd als haar man wordt opgeroepen om te vechten tegen de Engelsen.

De lezer wordt gelijk het oude Amerika ingeworpen. Termen als De Zaak en de Grote Chaos worden niet direct uitgelegd, wat voor verwarring kan zorgen. Toch wordt het gedurende het verhaal duidelijk dat het gaat om de strijd voor de onafhankelijkheid van Amerika, die los wil komen van de overheersing van de Engelsen.

Het boek begint met een proloog, een afscheid van een van de personages. Er worden gelijk een hoop namen en personages in het verhaal gebracht, waarbij het nodig is om de aandacht er even goed bij te houden. Daarna wordt er een sprong in de tijd terug gemaakt, waarin het leven van Lizzy en haar vrienden wordt gevolgd.

Lizzy is een zelfstandige vrouw, een pittige dame. De omstandigheden zijn hard door de oorlog, de warme zomers en de koude winters. Ze is inventief, aardig en niet bang en weet zo te overleven. Daarbij zijn de vriendschappen die ze sluit van groot belang. Het overlijden van twee heren in het dorpje zorgt voor vraagtekens en niemand weet nog wie te vertrouwen is en wie niet.

In een vlotte schrijfstijl weet Jodi Daynard het leven van de bewoners van Braintree goed neer te zetten. De omschrijvingen van de boerderij, het zware leven, de strijd voor Amerika, het zit er allemaal en geeft een goed beeld van een stuk geschiedenis. In het nawoord verklaart de schrijfster nog welke delen waarheid en welke fictie zijn. Het completeert het boek en het verhaal.