Een opvallende titel. Voor een zeer toegankelijk boekje dat in het kort 10 punten aanhaalt waarmee je aan de slag kunt om gelukkiger te leven, langer en gezonder.
Alle punten of tips in dit geval worden kort uitgelegd en ja, iedereen kent een deel van deze punten. Dat de juiste voeding en bewegen belangrijke elementen zijn in een gezond leven dat weet ondertussen wel iedereen, ernaar handelen ligt misschien nog wat moeilijk, onze westerse cultuur stimuleert dit nu eenmaal (nog) niet.
Marklund haalt echter nog verschillende andere punten aan die de meesten nog niet associëren met gezondheid. Hij legt in begrijpelijke taal uit waarom deze punten wel zeer belangrijk zijn en hij doet dit op een manier die je stimuleert om meer te willen weten over het onderwerp: langer en vooral gezonder leven en bijgevolg ook gelukkiger. De auteur heeft het bijvoorbeeld over een goede tandhygiëne en je blootstellen aan de zon omwille van vitamine D. Koffie heeft hij ondergebracht onder de tip drinken.
Dit was een erg leuk boekje om te lezen, zelfs als je al wat boeken gelezen hebt over het onderwerp. Als je nog niet thuis bent in het onderwerp, kan het een goede aanzet zijn om én te beginnen met een gezondere levensstijl én er meer over te willen weten.