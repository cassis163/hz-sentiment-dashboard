The Dumpling sisters zijn zussen en hobbykoks die via een blog en youtube-filmpjes de wereld hebben kennis laten maken met het bereiden van Chinese gerechten. Hun vader had een eetkraam op de markt waar het hele gezin in meehielp. Amy is chemie gaan studeren en Julie criminologie, maar na hun afstuderen zijn ze terug gekeerd naar hun culinaire roots. Voorafgaand aan de recepten, worden de verschillende Hau gum (mondgevoel) uitgelegd.

Er zijn 10 mondgevoelens uitgelegd, deze zijn wat ingewikkelder dan wij in het westen gewend zijn. Er is niet gewoon zacht, nee zacht als marshmallows of fluweelzacht als broodpudding. Het is wel duidelijk dat de Chinezen veel aandacht hebben voor hun gerechten als er zoveel verschillende termen zijn om ze te beschrijven. Verder zijn er nog tips, zuiveringszout zorgt er bijvoorbeeld voor dat vlees mals wordt.

Eerst komen de dumplings, dat kan ook eigenlijk niet anders als je jezelf The Dumpling Sisters noemt. De enorme variatie is erg prettig. Tijdens de workshop die ze in Nederland hebben gegeven, zijn  de varkensdumplings gemaakt van pagina 30. 

Culinair recensente Maaike Ebbinge was hier bij en schreef een verslag voor Hebban. Het nadeel van dumplings is dat het veel werk is. Het vouwen van de dumplings is een lastige klus. De blijdschap is groot als ze dicht blijven tijdens het koken. Het recept van de varkensdumplings is makkelijk te volgen. De verkrijgbaarheid van sommige ingrediënten kan lastig zijn als je een in een kleine plaats woont. 

In overige hoofdstukken worden snelle en makkelijke recepten behandeld, recepten om te delen, noedels, feestmaaltijden en als laatste chinees gebak. Bij het bladeren langs de recepten, loopt het water al in de mond. Chinese gerechten zijn favoriet hier, dus wordt het lastig kiezen, wat dan te koken. Na de bewerkelijke dumplings gaat de voorkeur uit naar iets makkelijks. En dan na de zoveelste keer bladeren springt de kip met cashewnoten eruit. 

Kip met cashewnoten

Voor 2 personen

200gr kipfilet, in hapklare blokjes
2 1/2 el plantaardige olie
80 gr cashewnoten
1/2 el gemberwortel fijngesneden
4 champignons, gehalveerd
1/4 groene paprika, 1/4 rode paprika en 1/4 gele paprika, de zaadijsten verwijderd en in repen (je kunt ook slechts 1 kleur gebruiken).
1/2 ui, grofgesneden

gestoomde jasmijnrijst om te serveren.

voor de marinade
1/2 tl zuiveringszout
3/4 tl maizena
2 snufjes zout
1/4 tl lichte sojasaus
1/2 el Shaoxing-rijstwijn
voor de saus
1 1/2 el oestersaus
1/2 tl Shaoxing-rijstwijn
1 snufje zout
3 snufjes gemalen witte peper.

Leg de blokjes kip in een grote kom, voeg de ingrediënten voor de marinade en 1/2 eetlepel water toe en roer goed. Dek af en zet 20 minuten koel weg.
Verhit 1 1/2 eetlepel van de olie ineen kleine steelpan op middelhoog vuur. Leg een cashewnoot in de olie. Als de olie bruist en de noot niet meteen bruin wordt, voeg je de rest van de noten toe en bak je ze goudbruin. Haal ze uit de pan en laat uitlekken op keukenpapier.
Meng alle ingrediënten voor de saus in een kleine kom, voeg 1 1/2 eetlepel water toe, roer goed en zet opzij.
Verhit 1/2 eetlepel van de olie in een wok op hoog vuur en roerbak de gember tot hij heerlijk geurt. Voeg de champignons en 1 eetlepel water toe en roerbakken tot al het water is verdampt. Voeg de paprika’s, de ui en nog 1 eetlepel water toe, temper het vuur tot middelhoog en roerbak tot het water is verdampt. Schep de groenten uit de wok en zet opzij.
Veeg de wok schoon met keukenpapier, voeg de overgebleven 1/2 eetlepel van de olie toe, verhit op hoog vuur en roerbak de kip. Stop af en toe enkele seconden en spreid de kip dan in één laag uit op de bodem van de wok. De kip moet gaar, mooi dichtgeschroeid, maar nog mals zijn. Voeg de groenten weer toe aan de wok en roerbak nog 30 seconden.
Temper het vuur tot middelhoog, voeg de saus en driekwart van de cashewnoten toe en roerbak 1 minuut tot de saus goed warm is. Serveer met gestoomde rijst en bestrooi met de rest van de cashewnoten.

Het is inderdaad een heel snel en makkelijk gerecht. De hoeveelheid is perfect, het gerecht gaat schoon op en het was ruim voldoende. Na het klaarzetten van alle benodigdheden en ingrediënten, kost het letterlijk maar een paar minuten om klaar te maken. Het marineren van de kip en rijst koken duurt het langst. De wok stond zo heet dat de gember bijna verbrandde, goed opletten dus. De kip is heerlijk van smaak en de combinatie van de ingrediënten is top.

Dan nu een poging tot het benoemen van de mondgevoelens. Het gerecht heeft song (verfrissend knapperig) en waat (zijdezachtheid van het vlees). Het is de zusters gelukt om de recepten zo op te schrijven zodat iedereen ze kan maken. Echt een aanrader voor iedereen die nou eens zelf Chinees eten wil koken. Dat is veel lekkerder dan halen!!!