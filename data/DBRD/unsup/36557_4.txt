Met dank aan Uitgeverij Prometheus voor het recensie-exemplaar voor onze leesclub.

Auteur: Eva Keuris

Uitgever: Prometheus

Aantal pagina’s: 272

Genre: Literaire Thriller

Verschijningsdatum: 21 maart 2017

Over de auteur:

Eva Keuris (1978) studeerde in 2005 af aan de opleiding Writing for Performance van de HKU. Tijdens haar studie werkte ze ruim vier jaar als dialoogschrijver en eindredacteur voor de soap Onderweg naar Morgen.
Ze schrijft verschillende televisieseries en toneel. Met haar toneelstuk Addergebroed won ze in 2005 de Hollandse Nieuwe Toneelschrijfprijs. Op dit moment is zij eindredacteur bij SpangaS,
geeft zij les aan de Schrijversacademie en werkt zij mee aan verschillende speelfilms. Over het spoor is haar debuut.

( Bron: www.uitgeverijprometheus.nl )

Cover:

Zo op het eerste gezicht denk ik met een YA te maken te hebben. Ik hou ook van YA en wanneer ik verder kijk is de aangename verrassing daar. Een thriller!
Het blauw gecombineerd met de gele letters vind ik gaaf. Eva Keuris is me nog onbekend en het ‘over de auteur’ maakt indruk. Ik ben bloednieuwsgierig nu.


Achterflap:

Op donderdag 21 augustus om 20.30 uur verschijnt de naam van Jordi de Wit op de politietelex. Het tienjarige jongetje is door zijn moeder als vermist opgegeven.
Om 23.34 uur ziet agente Wilma de Rijk iets drijven in het riet van een vijver in het natuurgebied tussen Hilversum en Bussum, ongeveer anderhalve kilometer van de speelplaats waar Jordi voor het laatst werd gezien.
De staat waarin het lichaam wordt aangetroffen maakt al snel duidelijk dat het jongetje niet uit zichzelf in het water beland is. Jordi de Wit wordt op 30 augustus begraven. Zijn hele school is aanwezig, hij is nog nooit zo populair geweest.

Kort na de moord worden drie puberjongens opgepakt. Wanneer zij na hun gevangenisstraf vrijkomen, besluit ghostwriter Stella uit fascinatie voor de zaak en de dubieuze schuldtoekenning een boek te schrijven over de meest charismatische,
hoogopgeleide van het stel, de enige van 'de goede kant van het spoor' in Hilversum: Ingmar. Voor hem en zijn reputatiegerichte familie is het de kans om zijn onschuld te bewijzen en zijn imago te verbeteren, zodat zijn toekomst er zonniger uit komt te zien.
Echter, naarmate Stella en Ingmar dichter bij elkaar komen, lijkt de waarheid steeds verder weg te raken. Maar íemand moet toch weten wat daar gebeurd is, die avond?

Over het spoor is een geniale psychologische thriller. Eva Keuris zet de lezer met volle overtuiging voortdurend op een ander spoor, zij verwart en vervult tot aan de laatste pagina.

Mening:
Wat een fantastische introductie! Verteller is Stella Lammers, in de ik-vorm. Wat een indrukwekkende manier van kennismaken en Keuris weet me direct omver te blazen met een zeer eigen en meer dan kundige schrijfstijl. Dit is helemaal mijn ding!
Daarna neemt ze je terug naar de dag van de moord. Het is een opsomming van gebeurtenissen en toch zit het ook vol gevoel. De basis voor het verhaal is gelegd, Stella gaat 7 jaar later in opdracht van Ingmar zijn kant van het verhaal vertellen en vanaf nu duik je de diepte in.
Een diepte aan personages waarbij een ieder stuk voor stuk aan bod komt, niet heel spannend maar wel zeer onderhoudend en op originele wijze gebracht. Een ieder blijkt zijn eigen verhaal te hebben, zijn eigen rugzak ook en tijdens het lezen krijg ik een vaag vermoeden
welke richting dit uitgaat. Helemaal zeker van mijn zaak ben ik niet en de vraag is of de twijfel of de eerste ingeving klopt. Het laatste blijkt het geval. Wat betreft het literaire- en psychologische aspect scoort Over het spoor bij mij hoog.
Wat betreft de spanning schiet het in deze voor mij voor een thriller tekort. Het einde laat me nadenken wat ik daar nu eigenlijk van vind. Daar hou ik van en één ding is zeker, ik heb hier uren leesplezier aan beleefd en een volgend boek van Eva Keuris pak ik op zeker op!

Conclusie:

Schrijfstijl: 4.5
Originaliteit: 4
Psychologie: 4.5
Spanning: 2
Leesplezier: 4
Plot: 3


Drie en halve sterren voor Over het spoor.

Karin Meinen.