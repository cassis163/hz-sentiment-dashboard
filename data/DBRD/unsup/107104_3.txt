Olga van de Meer is schijfster van romans en heeft er inmiddels meer dan 40 op haar naam staan. Haar nieuwste roman is Een jaar na Milo.

Janine is getrouwd met Milo, een kinderloos huwelijk. Als hij kort na zijn 40ste verjaardag overlijdt, blijft ze gebroken achter. Ze trekt zich terug tot ze ontdekt dat haar man een kind heeft bij een andere vrouw. In een periode van een jaar kijken we mee in het leven van Janine, haar keuzes en haar ontwikkeling.
De opzet van het boek, de hoofdstukken zijn verdeeld in 12 maanden, geeft een mooi beeld van de groei van een vrouw die verdriet heeft, maar zich ook realiseert dat ze door moet. Ze maakt keuzes die bijzonder genoemd kunnen worden, maar dat is haar situatie ook.

Ze kijkt terug op haar huwelijk en ziet in dat het niet meer was zoals in het begin. Ze kan nu relativeren. Olga van der Meer heeft een sterke vrouw neergezet waar vele vrouwen zich (deels) in kunnen herkennen, maar waarbij ze de lezer ook laat nadenken over wat zij zouden doen in een situatie als waar Janine in terecht is gekomen.

Een prettig geschreven boek, waarin het verwerken van verdriet en het belang van vriendschappen belangrijke thema's zijn. Door de tijdspanne van 1 jaar is het een afgerond geheel, waarna het leven van Janine verder gaat, maar waarbij de lezer weet dat het haar goed gaat.