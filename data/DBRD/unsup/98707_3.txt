In Omdat jij anders bent gaan jeugdvrienden Mats en Ronja op zoek naar het geheim van Willem, de opa van Mats. Het bewijs voor dit geheim moet zich bevinden in lokaal 12 van hun oude middelbare school. Er zijn echter wel een paar problemen. Opa Willem begint erg verward te raken en voor zover Mats en Ronja weten bestaat er helemaal geen lokaal 12 en de school staat ook nog eens op het punt om gesloopt te worden. Mats hecht niet zoveel geloof aan het zogenaamde geheim van zijn opa, maar Ronja is vastbesloten om hem te helpen. Ze haalt Mats over om diezelfde nacht in te breken in de school.  Ze hebben ook maar precies één nacht om het geheim te vinden en tijdens een spookachtige zoektocht wordt hen al heel snel duidelijk dat zij niet de enigen zijn die rondsluipen in het verlaten schoolgebouw.  

Maren Stoffels is een hele populaire schrijfster van boeken voor kinderen vanaf ongeveer 12 jaar. Ze heeft al zeventien titels op haar naam staan die voornamelijk door meiden worden gelezen. Dat wil niet zeggen dat haar boeken niet voor jongens zijn bedoeld. De titel Omdat jij anders bent klinkt wellicht niet erg stoer, het verhaal is echter spannend genoeg om ook jongens te kunnen boeien. Mats en Ronja zijn gewone kinderen die min of meer per ongeluk iets op het spoor komen en uit loyaliteit bereid zijn ongewone dingen te doen om hun opa te helpen.  

Het verhaal is opgedeeld in veel korte hoofdstukken waarmee de 21 uur worden afgeteld die Mats en Ronja hebben om het geheim te vinden. Dan staan de slopers voor de deur en is alle kans om het mysterie op te lossen verkeken. De nachtelijke sluiptocht in een verlaten schoolgebouw en een tikkende klok zorgen voor een grote opbouw van de spanning. Tel hier een hoog verteltempo bij op en je krijgt een boek waarbij de lezers continu op het puntje van hun stoel zullen zitten. Het zal ook snel uit zijn, want Omdat jij anders bent telt slechts 112 pagina’s.  

Het verhaal is geschreven vanuit het perspectief van Ronja, afgewisseld met korte flashbacks in cursief schrift die vooral de achtergronden van haar en opa duidelijk maken. De schrijfstijl van Maren Stoffels is erg vlot met niet al te lange of moeilijke zinnen. Ze weet de aandacht van de lezer goed vast te houden en de gebeurtenissen blijven mooi onvoorspelbaar, maar niet altijd even geloofwaardig. Dat Mats en Ronja na middernacht tijdens hun zoektocht op hun gemak een pizza laten bezorgen lijkt wat vergezocht en ook hoe Ronja als een aapje langs de muren van het gebouw omhoog klimt, is een beetje teveel van het goede. Desondanks is Omdat jij anders bent een mooi boek geworden vol spanning met mooi uitgewerkte thema’s als loyaliteit en de kracht van vriendschap.