Het verhaal over de naïeve Ate leest vlot, een actueel onderwerp, toegankelijk geschreven en toch blijf ik met een maar zitten.

De achterflap: Ate heeft online een allerbeste vriend: Baptiste. Op een dag neemt Ate stiekem vanuit Nederland de trein naar Brussel om zijn vriend een oude telefoon te brengen. Daar ontdekt hij dat Baptiste niet is wie hij zei dat hij was. En dankzij zijn 'vriend' zijn Brusselse criminelen naar Ate op zoek. Hij moet zo snel mogelijk weg zien te komen uit Brussel, maar dat blijkt nog niet mee te vallen...'

Ate is 14 en wordt regelmatig een dag & een nacht alleen gelaten terwijl hij geen vrienden heeft of er andere familieleden worden genoemd. Geeft zomaar zijn pinpas af. Waarom is de kip zo belangrijk voor Emeraude? Grotere bedragen overmaken kan blijkbaar zonder limiet terwijl je minderjarig bent. Waarom is Ate zo alleen? Vroeg mij ook iets af over het batterijpercentage. Ate kan of durft plots wel snel initiatief nemen. Het einde is vrij makkelijk. Toch wel. En nog wel meer. Is er bewust een en ander weggelaten?

En toch voel je de spanning, het gevaar waar een ieder makkelijk in kan tuinen is reëel - denk hierbij aan de actuele nabootsing van en fraude door appgesprekken. Je voelt de teleurstelling van Ate als hij ontdekt dat hij niet met Baptiste maar met Emeraude heeft geappt. Wat zou jij doen als je een mes voor je ziet en een intimiderende volwassenen in onbekende omgeving tegenover je ziet?
In feite is dit een goede opstap naar een groepsgesprek. Het boek is niet dik, het is goed voor te lezen en kan een interessant (voorlichtings)gesprek teweegbrengen.

Een compliment voor de vormgeving moet worden gegeven. Omslag en illustraties van Maartje Kuiper zijn treffend en mooi.
Een gedachte die bij mij boven kwam, is of hiervan mogelijk een korte film kan worden gemaakt? Ik zie hierin een kippenvel gevende documentaire voor jongeren vanaf minstens groep 7. Ja zo jong, vooral als je kinderen in de onderbouw al met smartphones ziet rondlopen - internet is niet alleen leuk.

Dit vond ik treffend:
'Eigenlijk had hij in geen jaren zo'n fijne avond gehad. Praten was eigenlijk gewoon whatsappen in het echt.'