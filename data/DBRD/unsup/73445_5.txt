The search for happiness can take a lifetime...

Ierland, 1945. De zestienjarige Catherine Goggin wordt verbannen door de kerk en haar familie nadat ze ongehuwd zwanger raakt. Met haar weg naar Dublin start het levensverhaal van Cyril, haar baby. Hij groeit op bij zijn aparte adoptieouders Charles en Maude Avery, die hem regelmatig vertellen dat hij geen echte Avery is. In hun huis ontmoet hij al op jonge leeftijd Julian Woodbead, voor Cyril het begin van een jarenlange geheime obsessie. Hij riskeert hiermee een gevaarlijk leven in Ierlandâ€¦ maar moet hij niet op zoek naar iets dat op zijn eigen geluk lijkt?

The Heart's Invisible Furies is het verhaal van een heel leven, verspreid over verschillende perioden, om de zeven jaar. Aan de hand van Cyril's levensverhaal geeft John Boyne een interessante geschiedenisles, met ijzersterke thema's. De katholieke kerk, homoseksualiteit en vrouwen mogen niet studeren aan Trinity College, om slechts enkele te noemen. De keiharde realiteit van de Ierse geschiedenis, verpakt in een geweldig verhaal dat wel verteld moest worden.

The Heart's Invisible Furies kent enorm veel drama. Je zult regelmatig bijna letterlijk een klap in het gezicht krijgen, maar het zet echt aan het denken. Precies wat Boyne bedoeld zal hebben. Onderweg spaart hij niets en niemand. Maar dat doet hij nu juist met veel humor. Hij is niet bang om zijn eigen land op de hak te nemen. Op meerdere momenten hoor je zijn personages kritiek leveren op Ierland. "I haven't set foot in Ireland in thirty-five years and it would take an army of mercenaries to drag me back there now. Awful country. Horrible people. Terrible memories."
Een sterk punt, want je moet het maar durven als Ierse auteur! Amsterdam speelt trouwens een grote rol in het verhaal, maar je vraagt je toch af: waren we echt zo vooruitstrevend en tolerant als hij ons wil doen geloven?

The Heart's Invisible Furies bestaat uit sterke thema's en een serieus goed verhaal, verteld aan de hand van drama en humor. Het zet je aan het denken, want is dit nu echt zoals het vroeger ging? Hebben we eigenlijk wel wat geleerd van de geschiedenis? Het verhaal van Cyril is een meesterwerk van de grote meester zelf. Lezen!