Truth or Dance verteld het verhaal van een groepje vriendinnen die naar een speciale middelbare school gaan, waar dans de rode draad van de lesstof is. In deze middelbare school periode worden jongeren klaargestoomd voor de vervolgopleiding ballet, zodat ze, hopelijk, kunnen gaan dansen bij het nationaal ballet en andere grote dansgezelschappen.

Er hangt dus veel af van hun middelbare school periode, dus als er voor het vak geschiedenis een speciale opdracht wordt georganiseerd waar iemand kans maakt op de hoofdrol voor het afsluitende optreden van het jaar, waarna de meiden naar de dansopleiding zouden kunnen, gaan de vriendinnen er vol voor. Dit zou dé perfecte opstap zijn naar het hbo. Er is echter bij de leerlingen veel concurrentie en als de vriendinnen ook nog worden toegevoegd aan een vage chat waar nog vagere opdrachten worden gegeven, blijkt dit het perfecte recept voor drama, gevaar en een zoektocht naar de waarheid.

Het was voor mij al weer een hele tijd geleden dat ik mezelf echt kon verliezen in een thriller. Normaal gesproken ben ik niet zo van de (YA) thrillers, maar de combinatie met dans (ook al weer een hele poos geleden voor mij!) sprak me ontzettend aan. En ja, de cover is ook nog eens een plaatje.

In het begin van het boek vind je een super handige begrippenlijst. Hier staan alle begrippen van het ballet uitgelegd zodat je ook een beetje voor je kan zien wat de meiden doen als ze aan het dansen zijn. Dit vond ik echt heel fijn, zodat ‘het filmpje’ wat ik in mijn hoofd heb tijdens het lezen gewoon lekker door kan lopen.
Daarnaast geeft Chinouk je ook echt een kijkje in het leven van een meisje dat helemaal voor het dansleven gaat. Hoe de middelbare school in elkaar zit, dat meisjes vaak bij een gastouder gaan wonen, hoe de rollen van jongens en meisjes verdeeld zijn, hoe weinig vrije tijd je dan hebt, hoe je op je dieet moet letten… Gewoon wauw. Chinouk heeft dit ook vanuit haar eigen ervaring geschreven, echt respect dat je je zo kunt inzetten voor je droom!

Wat ik erg sterk vind aan dit boek, is dat je je constant afvraagt wie in godsnaam de appjes verstuurd. Is het die ene klasgenoot, of toch die leraar? Of toch helemaal iemand anders? Steeds als je denkt te weten wie het is, word je weer op een heel ander spoor gezet. Dit zorgt ervoor dat je steeds op het puntje van je stoel blijft zitten en dit boek in één ruk uit moét lezen. Daarnaast zijn de personages ook nog eens heel prettig uitgewerkt en heeft iedere vriendin in de groep ook echt een rol. India, de hoofdpersoon, is ook echt een meisje in wie je je helemaal in kunt leven.

Dit boek verdiend een dikke vijf sterren. Truth or dance is voor mij écht de YA thriller van dit moment. Origineel, pakkend en super spannend. Ik kan niet wachten op de vervolgdelen van deze trilogie!