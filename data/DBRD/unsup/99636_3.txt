Ik had het geluk te mogen deelnemen aan de Hebban Leesclub van dit boek.
‘Finding it’ is het laatste deel van een reeks over 3 vrienden. In het eerste boek ‘Losing it’ leren we de 3 vrienden Bliss, Cade en Kelsey kennen, maar is Bliss het hoofdpersonage. In dit boek ‘Finding it’ gaat het over Kelsey. De 3 boeken zijn los leesbaar en hoef je niet op volgorde te lezen.

Na haar studies besluit Kelsey een sabbatjaar te nemen en de wereld rond te reizen. Ze wil ten volle van het leven genieten en nog niet nadenken om zich te settelen en te werken. In Boedapest leert ze Jackson Hunt kennen, een Amerikaan die ook rondreist. Ze probeert hem te verleiden, maar hij weerstaat haar ondanks het feit dat hij zich ook aangetrokken voelt tot Kelsey. Na een nieuwe ontmoeting op de trein naar Praag besluiten ze om samen verder te reizen. Tijdens de reis leren ze elkaar beter kennen en groeien ze dichter naar elkaar toe.

Het boek begint heel luchtig met tal van humoristische scènes. Gaandeweg ontdekt de lezer dat Kelsey meer is dan het oppervlakkige en verwende meisje dat we zien. Ze draagt een traumatische gebeurtenis met zich mee en in plaats van die te verwerken, gaat ze op de vlucht voor haar gevoelens. Ze hoopt zich ergens thuis te voelen, zonder te beseffen dat ze eerst aan rust in zichzelf moet werken vooraleer een thuis te kunnen vinden.
Jackson helpt haar in haar zoektocht naar verwerking. Tot het moment dat ze het geheim van Jackson ontdekt en ze opnieuw alleen is.

Ik vond het tweede deel ‘Faking it’ beter dan het eerste deel ‘Losing it’ en hoopte dat ‘Finding it’ nog beter zou zijn. Die verwachting is helaas niet uitgekomen. ‘Faking it’ vond ik persoonlijk nog iets beter uitgewerkt dan ‘Finding it’.
Toch heeft het me niet belet om van dit boek te genieten. In de eerste plaats door de exotische bestemmingen die Kelsey bezoekt. Hierdoor straalt het boek een vakantiegevoel uit. Heerlijk om vanuit je luie zetel op reis te gaan.
Daarnaast heeft de schrijfster een mooie boodschap in het verhaal verwerkt: je kan niet voor je problemen weglopen. Kelsey zegt het zelf in het boek: “Er zijn een aantal dingen die ik moet oplossen. Tot ik daarmee klaar ben, doet het er niet toe waar ik heen ga. Mijn problemen reizen mee.“

Dit boek geeft je een levensles mee terwijl je heerlijk kan wegzweven naar exotische vakantiebestemmingen. Een feelgood boek met een zekere inhoud.