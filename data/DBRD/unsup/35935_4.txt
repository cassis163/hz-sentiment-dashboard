Na de eerste twee delen gelezen te hebben zijn de kinderen nu ook erg nieuwsgierig naar het derde deel. Welk avontuur zou Koning Eddie dit keer gaan beleven? En wat zou die vreselijke keizer Nurbizoon dit keer gaan uithalen? We besluiten maar om snel het boek open te slaan en te gaan starten met het verhaal. Alleen de start laat even op zich wachten. Want zodra we het boek openslaan zien we op de roze paarsachtige binnenkant een tekst die ons nieuwsgierig maakt. Deze tekst begint met de zin 'je hoeft deze bladzijde niet te lezen...' Maar op de een of andere manier willen we dat wel. Dat zal wel te maken hebben met onze nieuwsgierige aard.

Het verhaal begint met de uitleg dat Koning Eddie lang, heel lang, geleden als 9-jarige in een kasteel woonde. Nu weten we ook in welke tijd de avonturen van koning Eddie plaatsvonden. De kinderen vroegen er al wel eens om. In de vorige twee delen was dat nog een beetje gissen.
Al vrij snel lezen we over een leuke grap die wordt uitgehaald bij Nanda. Nanda is jarig op negen janvember. De kinderen dachten eerst dat ik het verkeerd voorlas, maar niets is minder waar. Dit is juist die leuke humor die Andy Riley in zijn verhalen over Koning Eddie heeft gestopt.
Dan wordt al vrij snel de naam van Keizer Nurbizoon genoemd. Hij gaat op bezoek bij zijn moeder die hem 'lieve Nurbi-blurbie' noemt. Dit tot grote hilariteit van de kinderen.
Dit derde avontuur is in dezelfde stijl geschreven als deel 1 en 2. Elke bladzijde heeft weer aantrekkelijke en passende illustraties, die het verhaal nog meer doen leven. Keizer Nurbizoon kennen we als een kwade keizer, maar laat hij nou in dit deel heel anders zijn. Hij wil door iedereen aardig gevonden worden en gaat een speelgoedfabriek in Nurbizoonpoppen openen. Steeds meer mensen weten de weg te vinden om een pop te kopen, zelfs mensen uit Eddieland en ook Nanda de Nar. Minister Jill lijkt de enige te zijn die het verdacht vindt dat alle poppen op keizer Nurbizoon lijken. En dan op een nacht gebeurt er iets met de poppen. Wat er gebeurt? En of Koning Eddie ook in dit 3e avontuur zijn koninkrijk kan beschermen mag je zelf lezen.

Ook dit boek leest weer lekker vlot weg. Volgens een aantal kinderen bevat dit derde deel een wat meer sprookjesgehalte. Misschien wel omdat er wat meer magische elementen naar voren komen. Verder is het verhaal natuurlijk anders, maar de kinderen zijn nog steeds enthousiast. Pluspunten volgens hun:
- fijn lettertype
- veel grapjes
- veel tekeningen
- nog steeds leuk voor jongens en meisjes
- kan ook spannend zijn

Het was weer leuk en we denken dat er een vierde deel aan gaat komen....