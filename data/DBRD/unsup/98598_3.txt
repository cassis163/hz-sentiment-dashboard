Bevroren dromen van Anthony Doerr

Bevroren dromen is in feite de eerste roman van Doerr. Met zijn tweede roman Als je het licht niet kunt zien won hij de Pulitzer prijs voor fictie in 2015.

In dit boek volgen we David Winkler, een stille verlegen dromerige jongen die een voorliefde heeft voor sneeuwkristallen. Al op jonge leeftijd droomt David veel en heel helder. Soms zijn zijn dromen nog helderder dan anders, die dromen blijken later uit te komen. Als David Sandy ontmoet en ze samen een dochter, Grace, krijgen is David dolgelukkig. Tot hij droomt dat Grace zal verdrinken, die droom laat hem niet meer los. Hij probeert zijn angst aan Sandy uit te leggen maar zij verklaart hem voor gek. Uiteindelijk ziet David geen andere uitweg dan verdwijnen. Hij hoopt met zijn verdwijning het lot een andere wending te geven. Hij belandt op St. Vincent en blijft daar jaren wonen. Ondertussen heeft hij geen idee of zijn vrouw en dochter nog leven.

Bevroren dromen is een dromerig boek, dat mag geen verbazing wekken. Het is ook een boek vol wondermooie natuurbeschrijvingen, van insecten over sneeuwkristallen, tot overleven bij min 35 graden in een tochtige hut in Alaska.
Als het je lukt om in die droom mee te drijven dan is dit een wonderschoon boek dat je even uit de waan van elke dag zal meetronen. Lukt het je niet om mee weg te dromen dan heb je toch een hoopgevend sprookjesachtig verhaal gelezen dat anders is dan de meeste boeken die je tegenkomt.