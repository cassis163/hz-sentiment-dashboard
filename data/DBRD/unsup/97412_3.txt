Met 5,8 punt op 10 scoor je niet hoog en zal dat zeker niet tot een hoge positie in de Crimezone Hall of Fame leiden. En toch was dit de gemiddelde eindscore die Jamie Mason kreeg voor Drie graven vol. Wat ook interessant was, zijn de verschillen in waarderingen. Van 4,0 tot 7,3 geeft toch te denken want een verschil van >3 punten is flink te noemen. Dat nodigt uit om zelf een oordeel te vellen…..

Eigenlijk speelt het verhaal zich grotendeels af in de tuin van Jason Getty. Hij heeft er zelf een lijk begraven maar zijn verbazing groeit naar grote hoogte als een hovenier tijdens het tuinonderhoud, een menselijke schedel opgraaft. De politie komt er aan te pas en dat is iets dat Jason liever niet ziet gebeuren. Rechercheur inspecteur Tim Bayard stort zich op het onderzoek en dat toont nog een verrassing aan, er liggen geen stoffelijke resten van 1 lijk maar van 2. Onderzoek toont wel aan dat die er langer liggen dan Jason er woont. Dus moet de vorige eigenaar opgespoord worden….
Dat lijkt me genoeg informatie om verder te lezen in dit meer dan opmerkelijk verhaal.

Wie nu denkt dat Jamie Mason daarmee alle verrassingen al op tafel heeft gelegd, komt bedrogen uit. Tijdens het onderzoek dat zich verder uit gaat strekken in verleden van personen, tovert Mason het ene wonderlijke na het andere uit haar toverpen. Niets overdreven maar met groot realisme en op zijn tijd met een flinke dosis humor. Dat is soms ook meer dan welkom want er zijn passages bij die vrij donker overkomen. Het is bewonderingswaardig hoe de auteur de draadjes weet sluitend te krijgen, vanuit het verleden van mensen. Op het moment dat je je als lezer af gaat vragen hoe de vork nu aan de steel zit, grijpt Mason in en geeft een klip en klare verklaring, zo sluitend als een zuiger in een cilinder. Geen speld tussen te krijgen! Als daar het perspectief vanuit trouwe hondenogen bij kan helpen, schroomt ze niet om dat ook te laten gebeuren.
Daardoor wordt Drie graven vol een boek dat zowel kan boeien als vervelen. Bij mij is de weegschaal bij het “boeien” blijven hangen. Op die manier schrijven en dat ook lezen is een welkome afwisseling en heeft mij als lezer uitermate geamuseerd. En het is echt een thriller, dat mag ook gezegd worden.

Eindoordeel: 3 sterren

Spanning: 3 ster
Plot: 3 ster
Leesplezier: 4 sterren
Schrijfstijl: 4 sterren
Originaliteit: 4 ster
Psychologie: 2 ster