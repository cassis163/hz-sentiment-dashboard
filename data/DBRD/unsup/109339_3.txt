Het derde en laatste deel van de serie rond (ex) FBI agent Will Piper. Ik zal een samenvatting achterwege laten aangezien die gewoon te lezen is bij de synopsis. Het verhaal speelt zich af in 2026, een jaar voordat "het Zicht" eindigt. Het Zicht eindigt op 9 februari 2027, na die dag zijn er geen geboortes en overlijdens meer opgeschreven in de bibliotheek die alle geboortes en overlijdens bevat sinds 777 (zie Boek der doden en Boek der zielen).
Omdat het verhaal zich afspeelt in 2026 heeft de schrijver er wat science fiction in verwerkt, of eigenlijk meer een extrapolatie van de huidige technologie zonder dat dit ongeloofwaardig overkomt. Dit is goed gedaan op zich.

Zoals de schrijver in het tweede deel historische figuren als Calvijn, Nostradamus en Shakespeare heeft verwerkt heeft hij in dit deel Benjamin Franklin verwerkt en de invloed van de bibliotheek op de Amerikaanse onafhankelijkheid. Waar het in het tweede deel nog een goede vondst was is het in deel 3 meer het toepassen van hetzelfde trucje.

Naarmate het boek vordert en het plot "thickens" zakt het plot langzaam af naar een slechte b-film. Als je dan ook nog leest dat deze schrijver eigenlijk scenarioschrijver had willen zijn en het eerste boek eigenlijk als filmscenario was opgezet waarna hij er een boek van heeft gemaakt begin je te begrijpen waarom het aandoet als een b-film.

Het concept is uitgemolken en Cooper moet de boel eigenlijk alleen maar afronden en het liefst met een spectaculair slot. Amerikaanse, Britse en Chinese gevechtseenheden die elkaar bestrijden op het platte land van het Verenigd Koninkrijk rond een eeuwenoude boerderij. Inclusief straaljagers, gevechtshelicopters, special forces. Het doet allemaal steeds ongeloofwaardiger aan. Waarschijnlijk heeft Cooper nog steeds de hoop dat het een filmtrilogie wordt en dat deze wel moet eindigen met een fikse actie/gevechtsscene. De held en zijn familie overleeft het natuurlijk ook al zijn ze het middelpunt van een heuse "oorlog". Uiteindelijk heb ik boek 1 en 2 met veel plezier gelezen en stop je niet halverwege het 3e en laatste deel.
Had ik dit boek gelezen zonder deel 1 en 2 (wat op zich kan aangezien alles netjes wordt uitgelegd in het begin van het boek) dan had ik niet meer dan 2 sterren gegeven. Als ik de drie delen als 1 verhaal beschouw geef ik 3 sterren voor het laatste deel.