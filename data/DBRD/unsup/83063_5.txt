Eindelijk was ie er! Het zesde en laatste deel in de ‘Wacht op mij’ serie van Jennifer L. Armentrout. Ik heb het natuurlijk over ‘Vertrouw op mij’. Het verhaal over Jillian en Brock ‘Het Beest’. Na het lezen van de andere vijf boeken, steeds over andere personages die wel op een bepaalde manier iets met elkaar te maken hebben, wist ik dat dit laatste deel me niet zou teleurstellen. Want kom op; het is geschreven door Jennifer L. Armentrout! Helaas moest ik 10 dagen wachten tot ik het boek in handen had, maar in ruil daarvoor heb ik de auteur mogen ontmoeten en een handtekening in het boek staan.

Nog voordat ik had gelezen over welke personages het zesde deel zou gaan, had ik het vermoeden en hoopte ik dat het over Jullian en Brock zou gaan. Zij waren twee personages die in ‘Kies voor mij’ een aantal keer voorbij kwamen en ze spraken mij daarin al aan. Wat ik alleen niet had verwacht was dat dit verhaal zich meer dan vijf jaar later plaats zou vinden. Niet dat ik dat erg vond, de heerlijke schrijfstijl, de passie en de problemen waren nog steeds de belangrijkste elementen in het verhaal. Na een zeer traumatische gebeurtenis in Jullians leven heeft ze het gevoel dat er een pauze knop is ingedrukt en ze niet echt meer weet hoe te leven. Maar als ze de perfecte baan aangeboden krijgt door haar vader bij de Lima Academy, het bedrijf van haar familie, vindt er eindelijk een verandering plaats. En al helemaal als ze na zes jaar Brock weer tegen het lijf loopt. Maar kunnen zij het verleden achter zich laten?

Wat zo leuk is aan de boeken van Jennifer L. Armentrout, is niet alleen dat ze heerlijk weg lezen, want de verhalen zijn altijd perfect uitgestippeld, uitgewerkt en alles sluiten tot in de puntjes aan. Er zit humor in, romantiek, erotiek maar ook een hoop problemen en obstakels waar de personages mee om moeten leren gaan. Het is bijna alsof je naar een serie kijkt en je niet kunt stoppen met kijken. De personages kloppen gewoon, en hebben een heel eigen karakter en personaliteit. Het feit dat er af en toe ook nog personages uit de voorgaande boeken in terugkomen, en dan zoveel jaar later, maakt het nog leuker. Je krijgt ook weer een inkijkje in hun leven, hoe zij verder zijn gegroeid en zich hebben ontwikkeld.

Iets waar de schrijfster mij in elk boek weer mee weet te verrassen is de uiteindelijke plot twist. Ik weet elke keer dat die eraan zit te komen en af en toe probeer ik het te voorspellen. Maar het moment waarop het gebeurt en wát er uiteindelijk gebeurt, is altijd anders dan ik had verwacht. En dat is een hele prestatie. Ik heb regelmatig dat ik iets zie aankomen of verwacht, wat uiteindelijk ook gebeurt. Dat vermoeden had ik bij dit verhaal ook, maar het klopte niet. En dat zorgt voor continue verbazing over Jennifers schrijfkunsten. Mede hierdoor raad ik fanatieke lezers aan om boeken van haar te gaan lezen. Sommigen zeggen dat het New Adult genre overeenkomt met het erotische genre van Fifty Shades of Grey, maar daar ben ik het niet mee eens. Deze romantische en erotische scenes hebben nauwelijks iets weg van wat er in die andere boeken gebeurt. En daarnaast spelen ze een veel minder grote rol. Bij deze New Adult gaat het meer om de problemen waar de twintigers tegenaan lopen dan de uiteindelijke bedscènes.

Helaas moeten de fans van deze serie er nu afscheid van nemen, net als ik. Maar gelukkig heeft Zomer en Keuning al aangkondigd dat ‘Tweede Kans’ volgend jaar bij hen zal verschijnen, net als de Nederlandse vertaling van ‘The Problem with Forever’. Hier kijk ik dan natuurlijk heel erg naar uit! Dit boek, en de hele serie verdient van mij vijf sterren.