Als haar man een break neemt van hun huwelijk, moet Amy de touwtjes in handen nemen. In Nu even niet omschrijft Marian Keyes op een licht humoristische wijze de struggles die deze scheiding met zich meebrengt.

Verhaal
Totaal onverwacht kondigt Amy’s echtgenoot Hugh aan dat hij toe is aan een pauze in hun huwelijk. Niet zomaar een pauze, maar een break van maar liefst ZES MAANDEN! Dat betekent voor Amy een half jaar alleen een huishouden bestieren en voor de kinderen zorgen zonder haar geliefde Hugh, die altijd zo zorgzaam voor het gezin is. En dat naast haar drukke baan als troubleshooter voor beroemdheden. Zo inventief als ze voor haar cliënten is, zo lastig vindt ze het om haar man los te laten. Op bijzondere wijze probeert Amy tussen de vooroordelen van haar vriendinnen en andere bekenden heen te manoeuvreren. Zal Hugh bij terugkomst nog haar zelfde liefde zijn als weleer? Of beproeft hij zijn geluk in het mooie Azië?

Wanhoop, gemis en boosheid lijken Amy te overvallen, maar dan kruist haar pad zich met die van haar oude liefde Josh. Hoe sterk is de liefde?

Look & Feel
Een vrolijk ogende cover van een wel heel dikke roman. Vrolijke kleuren met een originele illustratie van een hartvormige cactus met een post-it met de titel erop geschreven. Het boek heeft een matte beschermlaag, maar de cactus heeft een subtiele glanslaag.

De cactus heeft een dubbelzinnige betekenis; de vorm van het hart staat voor de liefde en de prikkels voor de pijnlijke uitdagingen die de liefde met zich mee brengt.

In het binnenwerk zijn verschillende lettertypes opgenomen: een voor het heden en een voor flashbacks. Beide stijlen zijn goed leesbaar en functioneren als een makkelijkere schakeling tussen heden en verleden.

Het boek is onderverdeeld in drie delen: voor, tijdens en na. Dit slaat op het vertrek van Hugh. Daarnaast begint elk hoofdstuk begint met een tijdsaanduiding, zodat eenvoudig op te maken is waar de lezer zich bevindt in het verhaal.

Oordeel
Op grappige wijze schrijft Marian Keyes over de ellende die Amy op haar levenspad treft. Je voelt de wanhoop en begrijpt haar gekke uitspattingen. Ondanks haar boosheid blijft ze haar Hugh liefhebben en verdedigen, maar dan werpt een oude bekende zich aan haar voeten. Goed omschreven, want als lezer begrijp je haar keuzes.

Het boek is maar liefst 624 pagina’s dik, dus deze ligt vrij zwaar in de hand. Makkelijk vasthouden is het absoluut niet. Het is een flinke hap en dat ging mij op een gegeven moment wat tegenstaan.

Het was niet altijd even makkelijk om door het boek heen te komen; het verhaal begint vol bombarie om vervolgens in het midden heel lang te blijven hangen in de ellende rondom het vertrek van Hugh. Daarentegen is er wel sprake van een enkele verrassende wending in de vorm van het aankaarten van maatschappelijke problemen, zoals abortus, die in Ierland absoluut niet is toegestaan, of de invloed van de sociale media op de maatschappij. Dit alles omschreven met een humoristische twist; knap gedaan van de auteur!

Geen zwaar leesvoer (figuurlijk dan…), maar ook geen extreem hoogstandje waar je nog dagen over zal nadenken. Keyes heeft met Nu even niet een prima roman neergezet waar je een mooi tijdje mee zoet kan zijn.

Sterren: ***

Specificaties
Uitgever: Boekerij
Uitgave: Paperback, ook beschikbaar als e-book
Vertaling: Yolande Ligterink
Publicatiedatum: 17-04-2018
Pagina's: 624
Prijs: €15,-
ISBN: 9789022582688