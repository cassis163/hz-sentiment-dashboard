Namens het boekenblog in de boekenkast las ik Boeman

Ras Mus is misdaadverslaggever en komt oorspronkelijk uit Amsterdam. Hij is zeer geïnteresseerd in de verdwijning van diverse Zweedse meisjes, in totaal tien, die elk jaar op dezelfde dag verdwijnen. Elk jaar keert hij terug naar Zweden om de openbaring van een eventuele nieuwe verdwijning op de voet te volgen. De politie vindt hem irritant en hij loopt in de weg. Het vindt allemaal plaats in een heel klein hecht Zweeds dorpje. Als de volgende verdwijning op zich lijkt te laten wachten en hij een mysterieuze tip krijgt, gaat hij op pad. Een glad, wankel pad, zeer glad. Hij moet zichzelf vragen gaan stellen als: hoe hecht is deze gemeenschap echt en lijkt alles te zijn zoals het is?

In het begin is het voor de lezer altijd even een kwestie van geduld, je moet even door de introductie heen. De personages worden voorgesteld en je moet even afwachten of het inleven in de karakters lukt en je in het verhaal kunt komen. Doordat diverse scènes in dit boek elkaar afwisselen, word je even aan het denken gezet. Wat heeft het allemaal met elkaar te maken en wie is precies wie en hoe staat het geheel met elkaar in verband? Vragen komen als vanzelf boven en je hebt nog niet echt een idee hoe het zit.

Als je dan eenmaal wegwijs wordt gemaakt in het verhaal en het ook nog hier en daar spannende wendingen kent, die alleen maar meer vraagtekens in je hoofd plaatsen, dan is het verhaal dus los.

Als lezer kun je niet anders dan blijven volgen net zoals het hoofdpersonage dat ook moet doen in zijn zoektocht.
Verschillende verschrikkelijke gebeurtenissen worden zeer zenuwslopend en goed beeldvormend verteld. Het gevoel dat je zelf in het boek rondloopt, komt boven. Ik betrap mij er diverse keren op dat ik op het puntje van mijn stoel zit en de personages toeroep: Kijk dan! Ga niet die kant op!
Het schrijven is dus heel knap gedaan: dat een schrijver ervoor kan zorgen dat je zo in een verhaal komt te zitten. Zo moet een goede thriller naar mijn mening zijn. Het plot is best bizar, luguber, verrassend en lang opgebouwd. De wendingen aan het eind van het verhaal zag je niet aankomen en dat maakt het verhaal uniek.

Als je houdt van boeken waarbij je nagels in gevaar dreigen te komen en je na moet denken, en houd je van een verhaal dat bizarre rituelen bevat, dan heb je met Boeman een juweeltje in handen.

Kortom, zeer aan te raden voor bibberende leesmomenten, veilig weggekropen onder je dekbed.

4 sterren voor dit boek.