Nadat Lilly`s moeder overleden is aan kanker, gaat ze samen met haar hond Billy bij haar vader wonen. Een grote verandering voor haar om van de stad Den Haag, naar een klein dorpje op de Veluwe te verhuizen. Haar vader is bijzonder hoogleraar in de archeologie op een school in Leiden en letterlijk een verstrooide professor.

Een heel ander leven voor Lilly begint. Ze gaat naar de St. Jozef school, waar ze bevriend raakt met Rick, Querine, Mikki, Rogier en Sarah. Al snel gebeuren er gekke dingen, terwijl haar vrienden beweren dat er nooit wat gebeurt in hun dorp. Het begint wanneer ze naar huis fietst en het zo hard regent dat putdeksels omhoogkomen.

Op een dag, nadat Lilly op school is gekomen, doet Raphael zijn intrede in hun klas. Een knappe jongen met lang haar en lopend op blote voeten. Hij woont bij pastoor Kuijpers en zijn huishoudster, omdat zijn ouders in het buitenland zijn voor werk. Ze wonen dicht bij elkaar en fietsen geregeld door het bos naar school of huis.

Lilly krijgt van haar vader een onschuldig beeldje, Lillith genaamd, dat haar moeder heeft opgegraven tijdens een van de opgravingen in het buitenland. Het zit gewikkeld in een oude krant. Maar is het beeldje wel zo onschuldig?
Ondertussen blijven er gekke dingen gebeuren, vooral `s nachts en in het bos. Op school is, na een inbraak, het beeld van St. Jozef vernield. Dit is geen toeval meer! Als Raphael – bijnaam Raaf – hoort van het beeldje Lillith, besluit hij dit aan zijn vriend Sam te laten zien.

Als de vrienden erachter komen wat het beeldje kan betekenen, gaan ze de confrontatie aan. Gezamenlijk trekken ze naar de Walvis, een plek in de buurt van het bos om de zonsverduistering te bekijken. Sam verschijnt opeens ook bij de walvis. Zullen Sam en Raaf gelijk hebben gehad over het beeldje Lillith?

Het eerste deel van De Hemelpoorttrilogie leest heerlijk en kent korte hoofdstukken. Al snel maken we kennis met de belangrijkste personages en wordt de spanning opgebouwd. Het is een heerlijke YA dat onder andere over vriendschap en verliefd worden gaat. De gebeurtenissen spelen zich voornamelijk in en om het dorp af, wat het overzichtelijk houdt.

Ik lees zelf niet snel een YA waar fantasie bij aan te pas komt. Toch vind ik Raaf goed te lezen. Het is niet te moeilijk geschreven en zal voor velen als herkenbaar aanvoelen. Een belangrijk gegeven, vind ik, bij YA boeken.

Ik ben benieuwd naar deel 2 en geef dit eerste deel van de Hemelpoorttrilogie – Raaf 4 sterren.

Gelezen voor het blog In de boekenkast