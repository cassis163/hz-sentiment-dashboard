Anna Meisner wordt wakker in een lege, donkere ruimte, naakt vastgebonden op een stoel. Tegenover haar ziet ze haar dubbelganger die haar met een mengeling van paniek en wanhoop aanstaart en zichzelf vervolgens door het hoofd schiet, waarop Anna bewusteloos wegzakt. Ze wordt opnieuw wakker in een ziekenhuisbed, waar ze ontdekt dat er gaten in haar geheugen zitten. De dokters staan versteld van het feit dat zij beweert Anna te zijn, Anna wordt immers al twee jaar vermist en zou medisch gezien al lang dood moeten zijn. De zoektocht naar een verklaring wordt onderbroken door een reeks wereldschokkende gebeurtenissen waarvan Anna op de een of andere manier deel blijkt uit te maken.

J. Sharpe (Joris van Leeuwen) neemt je mee op een apocalyptische rollercoaster met een religieuze insteek. Het verhaal wordt verteld vanuit verschillende ik-personen. Hierdoor ben je als lezer even onwetend (en dus ook nieuwsgierig) als Anna over wat er plots allemaal gaande is in de wereld en in het leven van Anna zelf. Je wordt overstelpt door allerlei vragen: Wat heeft ze te verbergen? Wie is die dubbelganger? Wat is er plots aan de hand wereldwijd?
Antwoorden op al je vragen komen naar boven wanneer na een tijdje ook de andere ik-personen aan bod komen en je dus niet langer enkel het standpunt van Anna meekrijgt.

Joris Van Leeuwen laat je nadenken over religie en over God. Is het plan van God wel altijd aanvaardbaar? Ook de zuivere, goedaardige reputatie van Engelen begin je in vraag te stellen. Ik vind het persoonlijk jammer dat er op de achterflap reeds wordt gesproken over Engelen, waardoor je al in een bepaalde richting wordt gestuurd. In mijn ogen zou het leuker zijn dat je in het ongewisse zou blijven over welke kant dit verhaal uitgaat.

Een goed boek geeft nooit onmiddellijk al zijn geheimen prijs. Van dit gegeven heeft Joris Van Leeuwen gretig gebruik gemaakt. Je zit als lezer op het puntje van je stoel, je MOET gewoon weten wat er allemaal aan de hand is. De auteur deelt in zijn dankwoord mee dat hij zich heeft laten inspireren door zijn voorbeeldauteurs Stephen King en Dean Koontz. Als groot Stephen King-fan kan ik alleen maar zeggen dat hij hier volledig in geslaagd is. Ik zie ook elementen van het boek ‘Zielen’ van Stephenie Meyer terug in dit verhaal, een tip voor wie interesse heeft. Ik ben zeer blij te ontdekken dat er een topauteur bestaat die horrorverhalen à la King brengt en dat op Nederlandse bodem.