De laatste getuige, het boek van Frank Krake vertelt het indrukwekkende levensverhaal van de nu 94jarige Wim Aloserij. Zijn levensverhaal begint bij zijn jeugd, die niet zo prettig was, mede door zijn stiefvader. Maar dit heeft hem wel gevormd. Wanneer de Tweede Wereldoorlog uitbreekt komt hij terecht in drie concentratiekampen, en hij overleeft een scheepsramp. Wat Wim hier allemaal meemaakt vertelt hij aan Frank Krake . De schrijver weet dit op een zeer boeiende en aangrijpende wijze te verwoorden.
Ook merk je de kracht en de wil van Wim om te overleven. Hij is slim en moedig en soms heeft hij ook een beetje geluk.
Na de oorlog probeert Wim het leven weer op te pakken, dit gaat niet altijd even makkelijk. Zeker het spreken over zijn leven in de kampen is not done in die naoorlogse jaren. Ondanks alle verschrikkelijke ervaringen heeft hij geen rancunes.
Pas enkele jaren geleden heeft hij besloten zijn levensverhaal op papier te laten zetten.
Het boek is opgedeeld in kleine hoofdstukken voorzien van begeleidende foto's waardoor het verhaal wordt versterkt .
Dit is een echt geschiedenisboek , velen zouden dit moeten lezen zodat het verleden niet wordt vergeten.