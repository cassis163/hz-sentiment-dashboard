Het boek begon weer precies zoals ik van deze serie gewend ben: middenin de actie. Dat is echt één van de punten die ik zo goed vind in de boeken in deze serie, ze beginnen altijd met heel veel actie, waardoor je meteen in het verhaal wordt gezogen.

Ik was zo blij dat ik mezelf weer even helemaal kon verliezen in de bijzondere wereld van Epics die regeren over de bevolking. In dit boek kom je steeds meer te weten over de krachten en zwakte van de Epics. Alles wordt heel gedetailleerd uitgelegd, waardoor je je meteen een goed beeld kunt vormen van de wereld en de personages die deze wereld bevolken. En het mooie in dit boek is dat de details niet zorgen voor saaie stukken met beschrijvingen. De uitleg en actie worden continu met elkaar afgewisseld. Hierdoor blijft er continu spanning in het boek en wil je maar verder blijven lezen.

De personages zijn ook in dit boek weer geweldig. Vooral David blijft toch wel een personage om van te houden. De gedachten en emoties van David worden zo goed beschreven en zijn daarnaast ook heel voorstelbaar waardoor ik echt goed kon meeleven met dit personage. Natuurlijk zijn ook in dit boek de metaforen van David weer geniaal en is hij weer lekker awkward en nerdy, wat hem echt een onwijs leuk personage maakt. Daarnaast zijn Megan en Mizzy echt enorme powervrouwen en heb ik meerdere keren in een deuk gelegen om de verhalen van Cody.

Ondanks dat ik dit boek echt weer geweldig vond en een goede afsluiting van deze trilogie, denk ik dat er wel iets meer uit het einde gehaald had kunnen worden. Ik had echt een knallende ontknoping verwacht en het einde voldeed voor mij niet helemaal aan deze verwachting. Ja alle vragen waren beantwoord aan het eind en er zaten nog best een flink aantal plottwists in de laatste paar hoofdstukken. Maar dit had best nog wat beter uitgewerkt kunnen worden, nu kwam het einde voor mij wel een beetje abrupt.

Ik vind het zo jammer dat deze trilogie nu tot een einde is gekomen. Ik had nog wel veel meer willen lezen over de wereld van de Epics. Calamity is een perfect einde van deze geweldige trilogie. De wereld die in deze trilogie wordt geschept door Brandon Sanderson is ontzettend interessant en de personages slepen je vanaf de eerste pagina helemaal mee in het verhaal. Ik ga de metaforen van David missen. Dat is zeker!