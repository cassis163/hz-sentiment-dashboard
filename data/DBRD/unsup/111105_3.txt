Chuck Logan heet de schrijver, ik kende hem niet. De titel is Hittegolf. Bij de voornaam Chuck kreeg ik niet direct positieve beelden. De omslag is ook al niet geweldig en er zijn meer titels over hittegolven. Kortom: geen hoge verwachtingen.

Er wordt een priester vermoord die kinderen heeft misbruikt. Een actueel thema. Een seriemoordenaar genaamd De Saint vermoordt mensen die door de mazen van het recht glippen. Dat snappen de burgers wel die vinden dat recht moet zegevieren. De seriemoordenaar doet zijn werk daar waar rechtspraak faalt. Phil Broker wordt toegevoegd aan een team om  De Saint te ontmaskeren. Tussen hem en Harry, een politieman die voortdurend onder invloed van alcohol is, moet nog een persoonlijke rekening uit het verleden worden vereffend..

Hittegolf leest gemakkelijk en is een filmisch boek. De hoofdpersonen Phil en Harry vechten een persoonlijke strijd uit en spelen tegelijkertijd een spel waarvan alleen zij de spelregels snappen. Harry moet van zijn baas naar de afkickkliniek, een klus voor Phil, maar Harry laat zich niet zo gemakkelijk afvoeren. En wat is eigenlijk de relatie van Harry tot de seriemoordenaar genaamd  De Saint'?

Het zijn markante hoofdpersonen. Het verhaal is soms een beetje stereotype Amerikaans, in de zin dat merken van wapens, kogels en autos nogal eens voorbij komen. Maar het stoorde mij niet, Chuck Logan heeft namelijk de regie van het verhaal prima in handen en er valt veel te beleven.  
Eigenlijk zitten de beide hoofdpersonen in eenzelfde schuitje van verlatenheid, een onverwerkt, ontkend verleden en de vlucht in afleiding. Het verhaal wordt ook verteld vanuit de optiek van de seriemoordenaar. Hierdoor kun je acties voorspellen en volgen.
Aan het slot is er een verrassende ontknoping. De schrijver maakt extra tempo met als gevolg een hectisch slot.
En die hittegolf? Vele malen erger dan bij ons! Dat levert zinderende beelden op.

Tussen de regels door geeft de schrijver nog iets mee over maatschappelijk themas zoals : discriminatie, opvoeding, levenslessen en het falen van een rechtssysteem.
Een sympathiek en spannend boek van deze Chuck Logan.