Wat heb ik zitten gniffelen tijdens het lezen van dit avontuurlijke verhaal! Virgo die denkt dat koeienpoep iets speciaals is, Hermes die niet alleen de boodschappergod is maar ook de modegod en wordt neergezet als een soort Fred van Leer, Zeus in zijn bermuda, de verwaande Pegasus…
En niet alleen zij zijn heerlijke personages, ook Elliot is dat. Je leeft ontzettend met hem mee; zo’n jonge jongen met zoveel zorgen. Je hoopt echt dat de goden zijn leven iets makkelijker kunnen maken en misschien zelfs de problemen kunnen oplossen. En daarnaast is het hele verhaal gewoon één groot magisch avontuur! Geweldig! Ik heb zo zitten genieten.

Een boottochtje op de Styx, een ritje op de vliegende Pegasus… De klassieke mythologie komt op een grappige en moderne manier tot leven in dit verhaal! Echt heel erg leuk. Ik ben blij dat er nog drie delen komen en ben onwijs benieuwd wat voor avonturen Elliot daarin nog gaat beleven en hoe het met hem en zijn moeder verdergaat.