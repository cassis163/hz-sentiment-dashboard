Na de dood van zijn grootvader erft Tim Bakker het dagboek en de zeekaart van zijn betovergrootvader, cartograaf Hariman Loor. Hariman beschrijft in het dagboek zijn speurtocht naar Finn, een eiland in het mysterieuze Mhyntallan. Hij beleeft een reis vol gevaarlijke avonturen in het moeilijk te bevaren Labyrint der getijden, op de drempel van de Atlantische oceaan.
Het verhaal schiet van Tim, die in onze tijd leeft, naar het verleden en de avonturen van zijn betovergrootvader. Het boek is een YA en hoewel ik die leeftijdsgroep al met decennia voorbij ben, heb ik erg genoten van dit verhaal, met mooie beschrijvingen van de omgeving, levendige karakters en boordevol avonturen van Tim (En Hariman). Het enige dat ik niet goed kon volgen was de zeilterminologie die in het verhaal voorkomt. Maar ik weet slechts dat een zeilboot een zeil heeft, en daar houdt het wel mee op.
Al met al heb ik erg genoten van dit boek, dat ook voor volwassenen een leuk boek is. Ik geef het graag vier sterren.