Op poëtische en melancholische wijze beschrijft Thomas Verbogt het leven van Thomas en Licia. Levens die vanaf de kindertijd met elkaar verbonden zijn door hun gezamenlijke fantasie.

Het vreedzame, rustige leventje van Thomas wordt bruut verstoord als zijn vriendin Licia op 12-jarige leeftijd plotseling naar Italië gaat verhuizen. Al kende hij eerder in zijn korte leven al moeilijke tijden zoals tijdens zijn ziekte op jonge leeftijd, het moeten loslaten van zijn zielsverwant heeft invloed op de rest van zijn leven.

De roman bestaat uit vier delen die elk een periode uit het leven van Thomas en Licia laat zien. Het leven als kind, als twintigers, veertigers en zestigers.
Telkens komen zij elkaar weer tegen, maar het verzonnen leven wat hen vroeger bond kunnen ze niet hervinden. Opnieuw beginnen is onmogelijk.
Het lukt Thomas niet om Licia los te laten en zijn eigen ik te ontwikkelen.

Hoe alles moest beginnen is een mooi, ontroerend verhaal over relaties, hoop en verwachtingen.
Geen boek om snel even tussendoor te lezen, maar een aanrader voor taalliefhebbers en mensen die wat dieper in het verhaal willen duiken.