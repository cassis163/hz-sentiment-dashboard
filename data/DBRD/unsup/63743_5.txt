Daar staat hij… Aaron. Met zijn handen in zijn zij op de voorkant van het prentenboek Koning van mijn bed. Aaron is dapper en soms een beetje stout.
Zodra zijn moeder hem in bed heeft gestopt en naar beneden gaat, kruipt hij het bed weer uit. Dan doet Aaron wat hij wil en is dan de koning van zijn bed.
Op een avond vindt hij een monster onder zijn bed. Een monster dat zijn enge dromen eet, maar nu zijn buikje vol heeft. Er kan geen droom meer bij. Het monster zit klem onder het bed van Aaron. Gelukkig is Aaron sterk en stoer en bevrijdt het monster. Het monster is blij en voelt zich vrij. En Aaron….die is zes en eet voortaan zijn dromen zelf.
'Koning van mijn bed' is een prachtig verhaal voor jonge kinderen die weleens wakker liggen van een enge droom. In het boek ontmoeten ze een vriendelijk monster, die enge dromen eet. De tekst is op rijm wat heerlijk leest en bij jonge kinderen fijn in het gehoor ligt.
De illustraties zijn sfeervol, door het kleurgebruik zie je dat het verhaal zich ’s nachts afspeelt. De emoties van Aaron zijn goed weergegeven. Je ziet hem vrolijk op het bed springen, bang op zijn bed liggen en verrast onder het bed kijken. Tot slot is het mooi om te zien dat hij niet bang is en dapper afscheid neemt van het monster.
'Koning van mijn bed' is een goed prentenboek wat gebruikt kan worden om met jonge kinderen over emoties te praten.