'Het probleem met het huwelijksleven is dat alles mooi begint en lelijk eindigt: van de hartkloppingen bij de eerste ontmoeting met de vrouw van je dromen ga je over op de hartkloppingen van het permanent samenleven met de vrouw van je nachtmerries.' Het zijn niet mijn woorden, maar die van commissaris Kostas Charitos, nu al drie avonturen lang het hoofdpersonage uit de boeken van de Griek Petros Markaris. Charitos leeft in een gespannen verhouding met zijn vrouw Adriani, wordt geconfronteerd met de liefdesperikelen van zijn dochter Katerina, ondergaat een hartinfarct, en lost desondanks twee moordzaken op. Het eerste lijk duikt op na een aardbeving op een van de eilanden, het tweede betreft een zakenman die voor de deur van zijn nachtclub wordt neergeknald. Een dode zakenman + een nachtclub: dat lijkt op een afrekening binnen het milieu van de 'nachtbaronnen'. Maar is dat ook zo? En wat met die door de aarde opgehoeste ongelukkige?

Markaris gaat op zijn gekende manier te werk in Nachtvlinder. Een nauwkeurig uitgekiend verhaal, bevolkt met een waslijst aan personages (letterlijk!), doorspekt met heerlijke droge humor, en in de hoofdrol niemand minder dan de charismatische commissaris Charitos, gezegend met een grote mond en een klein hartje. Dat hier net geen vier sterren boven prijken, heeft vooral te maken met een licht déjà vu. Ruzie met zijn oversten en inmenging vanuit de politiek, ik meen het me ook te herinneren uit zijn vorige. Maar misschien is dat gewoon the way of life in Griekenland. Markaris staat alleszins garant voor veel leesplezier. Op naar de volgende!