Door alle reviews op Engelstalige en Nederlandstalige blogs was ik erg benieuwd naar Schim en Schaduw van Leigh Bardugo. Toen ik een mail kreeg dat ik hem had gewonnen via Fantasywereld kon mijn geluk niet op. Bij de binnenkomst van het boek kwam de nerd in mij naar boven. Ik had een ongecorrigeerd leesexemplaar en de uitvoering daarvan is zo gaaf en bijzonder dat ik me vereerd voel dat ik een van de gelukkige ben die deze versie heeft.

Ik had hoge verwachtingen voor ik begon met lezen en Schim en Schaduw overtrof die verwachtingen zelfs. Schim en Schaduw blijkt een van die pareltjes te zijn die je gewoon niet neer kan leggen. Het boek heeft alle elementen die een goed boek moet hebben: een andere wereld om te ontdekken, een schurk, een held en natuurlijk een (epische) liefde. Tijdens het lezen leefde ik echt mee met de hoofdpersoon Alina en samen met haar ontdekte ik de wereld van de Grisha en hun diverse krachten.

De achterkant
Omring door vijanden wordt het ooit zo rijke Ravka in tweeën gedeeld door de Schaduw-vlakte; een ondoorgrondelijke duisternis, vergeven van monsters die teren op mensenvlees.
Alina Starkov is nooit ergens goed in geweest. Maar als haar regiment wordt aangevallen en haar beste vriend zwaargewond raakt, ontwaakt er bij Alina een onbekende kracht die zijn leven redt. Een kracht die het door oorlog getergde koninkrijk voor eens en altijd kan bevrijden. Alina moet alles achterlaten en wordt meegevoerd naar het hof, waar ze getraind zal worden tot lid van de Grisha; het magische elitecorps dat wordt geleid door de mysterieuze Duisterling.
Alina moet de geheimen van de Grisha leren doorgronden nu de toekomst van Ravka in haar handen ligt. In de dreigende duisternis leert Alina niet alleen haar kracht beheersen, maar leert ze ook een kant van zichzelf kennen die ze misschien liever nooit had ontdekt.

De tekst op de achterkant is een goede samenvatting van Schim en Schaduw. En spoort in ieder geval mij aan tot lezen van het boek. Op mijn speciale editie staat dat er ook een verfilming in de maak is. Daar ben ik erg benieuwd naar, maar met zo’n boek als basis kan het niet anders dan dat het een mooie film wordt.

Op de voorkant staat een quote van Veronica Roth: “Ik heb nog nooit zoiets gelezen. Het tweede deel kan niet snel genoeg komen” Veronica ik sluit mij helemaal bij jou aan. Het liefste las ik deel twee vandaag nog, zo graag wil ik weten hoe het met Alina afloopt.