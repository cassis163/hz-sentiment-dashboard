Carina Bergfeldt is journalist bij Aftonbladet (grootste dagblad in Zweden) en heeft al vele zaken verslagen voor haar werk. In april 2014 verschijnt haar eerste thriller in Nederland.

In De moord op mijn vader heeft ze haar ervaringen in de journalistiek verwerkt in een zeer goed en spannend plot. Twee journalisten van een lokaal dagblad, Vastgota-Nytt, zijn zeer betrokken bij alles wat er in hun omgeving gebeurd. Ing-Marie noemt zichzelf een misdaadjournalist en Julia Almliden is verslaggever. Julia wordt op een nacht gebeld door een collega dat er een lijk gevonden is in de Simsjon. Julia gaat er naar toe en het blijkt een vrouw te zijn: Elisabeth Hjorth. Dankzij Ing-Maries contact komen de twee journalisten veel te weten en starten ze hun eigen onderzoek als de recherche vast komt te zitten. Lukt het de dames om de moordenaar te vinden?

Daar tussendoor speelt een heel ander verhaal. In de proloog wordt duidelijk dat een vrouw haar vader wil vermoorden. Gedurende de zoektocht naar de moordenaar van Elisabeth Hjort zijn er perspectief wisselingen waarin steeds meer uit de doeken wordt gedaan waarom die vrouw haar vader wil vermoorden en hoe ze het plant. Je leeft echt met haar mee, zonder dat je weet wie die persoon is. Dit wordt pas tegen het einde van het verhaal duidelijk, waardoor je de daad van het karakter geheel snapt. Dit is erg knap gedaan.

De schrijfstijl van Bergfeldt is heel erg prettig. Duidelijke zinnen, zonder onnodige bijzinnen. Taalgebruik is eveneens goed afgestemd op het karakter. Een heerlijk debuut en ik kijk uit naar haar volgende boek!