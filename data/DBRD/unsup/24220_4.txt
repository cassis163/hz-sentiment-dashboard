Leandro is een verhaal over een probleempaard wat gebaseerd is op iets waargebeurds. Een paardentrainer, een osteopaat en journalist kopen een zielig probleempaard (Devoto) om het op te knappen en een nieuwe kans te geven.

Het paard wordt getraind, begeleid, gekoesterd en alles wat er nog meer nodig is, om zijn trauma's te verwerken en zijn krachten weer op te bouwen. Dit proces wordt door de journalist beschreven in een veel gelezen paardentijdschrift. Het blijft niet onopgemerkt in met name de paardenwereld, er zijn vele lezers die de verhalen van het probleempaard en zijn broze herstel met aandacht volgen.

In het boek Leandro, lees je een verhaal over drie dames met durf Julia, Yana en Maria. Zij vatten het idee op om een paard te helpen, wat het heel hard nodig heeft omdat het beschadigt is en waarbij zij ieder hun expertise kunnen inzetten.

Ze gaan niet op zoek naar een paard, maar wachten tot er een paard op hun pad komt wat hun hulp nodig heeft. En dat paard komt er, Leandro een paard met enorme trauma's, een eigenzinnig karakter, een sterke lichaamsbouw en een sterke wil. Julia, Maria en Yana gaan zeer intensief werken met Leandro en maken stappen in zijn herstel. Als Leandro voor een groot deel hersteld is wordt er op zoek gegaan naar een goede baas voor hem, voor wie Leandro wil en kan werken.

Het is een vlotgeschreven boek, het is verhalend geschreven met goed uitgewerkte personages. Als lezer leer je de verschillende personen ook echt kennen. Je kunt je voorstelling maken van hun uiterlijk, van hun karakter, hun omgang met elkaar en de plek waar ze wonen.

Wat mij aantrekt in het boek is dat het geen opsomming is van de vorderingen van het paard en ieders verdienste, maar dat je als lezer wordt meegezogen in het verhaal.

Zelf heb ik geen verstand van paarden en van de paardenwereld en toch heb ik genoten van het boek. Het geeft naar mijn idee een goed beeld, van hoe je met een goed plan, veel liefde en zorg 'iets' kan opknappen wat het hard nodig heeft.