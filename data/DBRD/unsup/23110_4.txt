Julia “Smiley” woont samen met haar vader en broertje in een klein appartement. Haar moeder is tijdens de vlucht naar Amerika om het leven gekomen, de zorg voor haar broertje neemt zij voor haar rekening. Op de eerste schooldag ontmoet ze Ana, wanneer zij na een aantal weken vraagt of Julia met haar meegaat naar het winkelcentrum stem ze toe. Via Ana komt Julia in aanraking met Dante, de bendeleider van StreetMaffia. Julia krijgt al gauw de koosnaam Smiley van Dante, omdat ze altijd lacht. Wanneer zij uiteindelijk stilletjes aan tot de bende gaat behoren, bekruipt haar ook het gevoel dat dit niet is wat ze wil. StreetMaffia staat bekend als de meest gewelddadige bende van de VS, wanneer Julia besluit informant te worden voor de FBI moet zij onderduiken met alle gevolgen van dien….
Vorig jaar zag ik dit boek veelvuldig voorbij komen, vooral de cover is mij altijd bijgebleven. Uiteindelijk het E-Book gekocht en dit weekend begonnen met lezen. Het boek pakt je vanaf de eerste pagina, wat een indrukwekkend verhaal. Door het verhaal heen zijn de typische Spaanse benamingen met een nummer aangeduid, door op het nummer te drukken wordt je in het E-Book direct naar de vertaling verwezen. (Voor de papieren versie van het boek staat de vertaling aan het einde van elk hoofdstuk vermeld)
Het einde van het verhaal was toch wel enigszins voorspelbaar, maar wanneer het dan daadwerkelijk is afgelopen komt het toch wel binnen. Het boek is gebaseerd op een waar gebeurd verhaal en zeker een aanrader.
Ik geef dit boek ****