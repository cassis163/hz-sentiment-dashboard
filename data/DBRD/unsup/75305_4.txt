Caitlin Freeman was een 'art student' aan de UC Santa Cruz toen ze tijdens een fotografieles in het San Fransico Museum of Modern Art gegrepen werd door het schilderij Display Cakes van de schilder Wayne Thiebaud. Hoewel ze het op dat moment niet wist is dit schilderij van grote betekenis geweest voor haar carriereverloop.
Via enkele omwegen besloot Caitlin zichzelf het banketbakkersvak te leren en was jarenlang mede-eigenaar van een snoep- en taartjeswinkel in San Francisco. Enkele maanden nadat ze haar aandeel in de winkel verkocht had werd ze benaderd door de San Francisco Museum of Modern Art of ze een koffiebar in hun beeldentuin wilde openen waarmee ze van start ging met haar droombaan; het maken van patisserie geinspireerd op werken die in het museum hangen.

In haar boek Moderne Kunst Desserts laat Caitlin niet alleen zien hoe 20 van haar patisserie kunstwerken tot stand zijn gekomen, maar plaatst ze een recept en een foto van het eindresultaat naast een foto van de kunst waarop de patisserie gebaseerd is.  'Het proces van het bedenken van een nieuwe taart of dessert omvat een aantal factoren maar in de eerste plaats wordt er gezocht naar inspiratie van het kunstwerk zelf of naar een kunstwerk dat een sterke reactie - goed of slecht - uitlokt' aldus Caitlin. 

De weergave van het creatieve proces, de praktische en eenvoudig te volgen stap-voor-stap recepten, de interessante verhalen over de desserts, de kunstwerken en de kunstenaars  en de afbeeldingen van zowel het originele kunstwerk als het culinaire eindresultaat leveren een fascinerend boek op waardoor je als lezer het boek van voor tot achter wilt 'verslinden'. Dit boek een 'bakboek' noemen zou afbreuk doen aan het geheel. 
Moderne Kunst Desserts is een boek dat heerlijk inspireert en niet alleen tot het maken van taarten, koekjes, parfaits en drankjes voor eetbare meesterwerken Ã  la Rineke Dijkstra, Roy Lichtenstein, Piet Mondriaan, Frida Kahlo, Henri Matisse, Luc Tuymans en Andy Warhol.