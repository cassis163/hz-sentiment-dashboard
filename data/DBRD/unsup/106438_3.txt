Na twee dikke romans van Minette Walters gelezen te hebben (Het ijshuis & De branding), is dit 90 bladzijde tellende werkje een aardig tussendoortje. De tondeldoos gaat over de bewoners van het gehucht Sowerbridge en hun onderlinge verhoudingen na de brute moord op een hoogbejaarde dame en haar verzorgster. De politie heeft een Ier gearresteerd wat tot gevolg heeft dat de andere Ieren in de gemeenschap het gevoel hebben met scheve ogen aangekeken te worden. Vooral de ouders van de verdachte krijgen het moeilijk.

Minette Walters weet schitterend de ontastbare grens tussen waarheid en leugen af te tasten. Worden de ouders van de verdachte daadwerkelijk door de gemeenschap getreiterd, of is het een poging om bij de rechtszaak de jury gunstig te kunnen stemmen? Hoofdpersoon Siobhan wil het laatste niet geloven maar haar vooronderstellingen worden genadeloos op de proef gesteld.

De tondeldoos was het geschenkboekje in de Maand van het Spannende Boek van juni 1999. Het is fraai geschreven, bevat boeiende ontwikkelingen in de plot en loopt toch wat anders af dan voorzien. Overigens moet mij van het hart dat de flaptekst teveel weggeeft over de ontwikkeling van de plot. Dat neemt iets van de spanning weg. De tondeldoos is niet heel erg spannend maar wel plezierig om te lezen.