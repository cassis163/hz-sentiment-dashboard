Met Puur Eten (dat je gelukkig maakt) heeft Pascale Naessens niet slechts een kookboek maar een culinair lifestyle boek geschreven. Pascale gaat verder dan ‘slechts’ het eten op haar bord en wil met haar keuken creëren, communiceren en aanzetten tot genieten. Mensen mogen, nee moeten haast zelfs, van Pascale weer genieten terwijl ze tegelijkertijd gezonder worden en afvallen.  

Voor al haar 5 culinaire boeken bedacht ze de recepten, schreef ze de teksten en stond ze in voor de styling, de vormgeving en de samenstelling. Is Pascale België’s ‘best kept secret’? Ik had nog nooit van haar gehoord eerlijk gezegd. Pascale Naessens is echter de best verkopende culinaire auteur van Vlaanderen en won 22 mei  jl. in Beijing goud voor haar gehele kookboekenserie bij de Gourmand World Cookbook Awards 2014. Afgelopen jaar won ze ook al een Gourmand Award in Parijs voor haar derde kookboek Puur Genieten – En toch gezond en slank.   In Puur Eten zijn 60 nieuwe recepten te vinden. Pascale kiest daarbij voor een eenvoudige, natuurlijke manier van eten. Het is echter zeker geen dieet, meer ‘een manier van leven’ zoals ze zelf zegt. Haar pure keuken staat voor gezond, bijzonder lekker en weinig werk.  

De drie pijlers in haar keuken zijn; natuurlijke ingrediënten, goede vetten en, de belangrijkste, goede voedselcombinaties. Haar belangrijkste, steeds terugkerende, advies: meng geen koolhydraten met eiwitten. Niets nieuws onder de zon want dit kennen we al lang van de Leven Lang Fit methode.  

Ben je een beginner op het gebied van gezonde voeding dan biedt Puur Eten heldere en leesbare informatie. Voor de meer ‘doorgewinterde’ kenner van gezond en puur eten geeft dit boek herkenning en herhaling. Een minpuntje vind ik de soms wat soft positieve schrijfwijze en de geregeld terugkomende koppeling van gezonde voeding aan je vrij, blij en gelukkig voelen.  Gezonde voeding levert heel veel op; betere stofwisseling, meer energie en vaak ook gewichtsafname maar een handje nootjes en zaden leiden niet direct tot een vrij, blij en gelukkig gevoel. Bij mij niet in ieder geval en ik ben een fervent gezond eten fan.  

Lees echter om de vrijheid-blijheid teksten heen als dit jou niet aanspreekt en richt je op de styling en de recepten; die zijn ‘dik’ in orde. Mooi vormgegeven, fijne fotografie en recepten die niet te moeilijk zijn maar wel een fijn gerecht opleveren. Ik zelf gebruik de recepten als basis, welke ik aanvul met kruiden en specerijen anders zijn ze te eenvoudig voor mijn smaak.  

Uit dit boek heb ik dikke spinaziesoep met feta gemaakt.  

Ingrediënten
2 gesnipperde teentjes knoflook  
1 gesnipperde ui  
400 gr. spinazie  
200 gr. feta  
0,5 liter water  

Bereiding  
Stoof ui en knoflook in een goede scheut olijfolie. Zodra ze gaar zijn voeg je er de spinazie aan toe. Kruid met een beetje zout en heel veel peper.  
Als de spinazie is geslonken, haal je ongeveer een derde ervan uit de pan. Leg op een bord en zet opzij. Giet een halve liter water in de pan en mix de groenten tot een dikke soep.  
Zet de soep opnieuw op het vuur zodat het geheel weer even goed kan opwarmen. Voeg de niet gemixte spinazie toe.  
Verdeel de soep over de borden en voeg er de feta aan toe.  

Tip: Ik heb in plaats van water groentebouillon gebruikt en tevens heb ik een flinke hand fijngesneden peterselie en verse munt plus hele fijne reepjes rode peper toegevoegd voor de smaak.  

Conclusie: een feel-good culiboek met eenvoudige en gezonde recepten. Meer weten over Pascale? Ze heeft ook een eigen website PurePascale