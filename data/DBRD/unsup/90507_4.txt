Zonder verwachtingen begon ik aan het eerste hoofdstuk van Armada, waar direct duidelijk werd hoe geeky dit boek is: van een metafoor waarin de Kobayashi Maru test centraal staat tot vergelijkingen tussen Sting en de hamer van Thor, alles komt direct voorbij. Ik ben niet heel goed thuis in alle fandoms, maar ik herkende de meeste namen en vond het geeky aspect direct leuk.

Na dit prima begin begon het worstelen: de achterflap vertelt dat Zach opgehaald wordt door de EDA toestellen. Dit klopt precies, maar dat gebeurt dus pas op 1/3 van dat boek. Tijdens dat gedeelte van het boek wilde ik echt 2 sterren geven, want ik kwam er gewoon níet doorheen. De auteur introduceert alle terminologie, de technische game-aspecten en de leefwereld. Het dieptepunt: een ellenlange, puntsgewijze lijst met sci-fi spellen uit de jaren 80. Voor iemand die niet vaak games speelt en niets weet van de jaren 80 is dit echt overkill. Gelukkig was het geen probleem deze passage - en alle andere gedetailleerde gameconsole uitlegstukjes - over te slaan en verder te lezen...

Na het eerste deel begint het verhaal pas echt. Alle technische aspecten en terminologie zijn uitgelegd, dus de actie kan beginnen! Het eerste deel kostte me drie dagen, de rest van het boek heb ik binnen een dag uitgelezen. Ik wilde echt weten hoe het verder ging, of mijn voorspellingen klopte, wat Zach en zijn vrienden nog meer in petto hadden. Zach zelf is een heerlijk nerdy, beetje cynische, maar alledaagse tiener en ik vond hem een fijne verteller. Het gehele boek speelt zich trouwens af binnen 24 uur, wat het best intens maakt.

Het is denk ik wel een boek dat je óf kan waarderen of juist helemaal niet. Er zitten een aantal cliché stukken in, maar als je nog niet heel veel soortgelijke verhalen hebt gelezen, zal je daar geen last van hebben. Tijdens het boek schommelde mijn sterrenaantal constant tussen de 2,3 en 4 sterren, wat wel aangeeft dat er een aantal verrassende plottwists in zitten. Het uiteindelijke sterrenaantal vind ik lastig vanwege het enorm langzame begin, maar de rest van het boek kon ik echt waarderen. Ik ga uiteindelijk zitten op 3.5 ster, met een plus 0.5 voor sommige prachtig gevonden fandom-metaforen. Het zal niet mijn favoriete boek worden, maar het eerste boek van deze auteur wil ik zeker ook lezen!

Als je van verhalen als Ender's Game en Star Trek houdt: even doorbijten en je hebt een heerlijk avontuur!