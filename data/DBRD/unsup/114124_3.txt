Marissa Meyer brak door met haar Lunar Chronicles-serie, waarin de bekende sprookjes van Assepoester, Roodkapje, Rapunzel en Sneeuwwitje het uitgangspunt vormden voor nieuwe verhalen in een moderne tijd. Inspiratie hiervoor was een futuristische versie van De gelaarsde kat die ze schreef voor een verhalenwedstrijd. Na de Lunar-serie volgde het verhaal van een van de meest onsympathieke personages in de literatuur; de Hartenkoningin uit Alice in Wonderland.

Harteloos vertelt het verhaal van Lady Catherine Pinkerton, die maar een droom heeft, de beste banketbakkerij van Wonderland te runnen. Maar haar ouders koppelen haar aan de oncharmante Hartenkoning en daarmee ziet de toekomst van Catherine er ineens heel anders uit. Tot ze de zeer charismatische hofnar Jest ontmoet en zijn hart aan hem verliest. Magie, monsters en mafketels liggen op de loer om het noodlot te voltrekken.

“Lang voordat ze de schrik van Wonderland was, was de Hartenkoningin een meisje dat ontzettend graag verliefd wilde worden.”

Net als de andere boeken van Meyer speelt Harteloos zich af in een herkenbare sprookjeswereld. Meyer neemt de lezer mee in deze wonderlijke wereld, die we al kennen uit de verhalen van Lewis Carroll maar een geheel eigen dimensie krijgen in het verhaal van Catherine.

De Hartenkoningin is vooral bekend van haar meest gevierde uitspraak: “Off with his head!” Meyer weet de verandering van de lieve Catherine naar de harteloze Hartenkoningin heel geloofwaardig te maken in haar verhaal en dat is bewonderenswaardig. De lezer wordt meegenomen in de ontwikkeling en Meyer weet haar verhaal vervolgens precies te laten passen en aansluiten op de wereld van Carroll.

Harteloos is echter niet het verhaal van Carroll herschreven vanuit het perspectief van de Hartenkoningin. Meyer heeft een helemaal eigen verhaal gemaakt en beschrijft het leven van Catherine voordat ze de Hartenkoningin werd. Wel staat het verhaal bol van de verwijzingen en citaten naar Alice in Wonderland. Daarmee doet Meyer recht aan de wereld die daar geschapen werd.

“‘Heb je de uitdrukking “zo gek als een hoedenmaker” nooit gehoord?’ vroeg hij. ‘Het is een onfortuinlijk familietrekje dat al diverse generaties wordt doorgegeven.’”

De Nederlandse tekst werd gemaakt door Sandra C. Hessels en de vertaalster heeft een extra verantwoording opgenomen over de uitspraken die zo bekend zijn van het verhaal van Carroll, bijvoorbeeld het raadsel over de raaf en bureau en de voorspelling van de drie zusters over het lot van Catherine, Jest, de raaf en de hoedenmaker.

Meyer schrijft erg prettig en makkelijk leesbaar. In de vertaling is ook duidelijk rekening gehouden met de passages of citaten die afkomstig zijn uit Alice in Wonderland. Vooral aan het begin van het verhaal heeft Meyer veel tijd nodig om haar verhaal te situeren en details uit te werken die ze later in haar boek nog nodig heeft. Daarom duurt het als het lezer even voor je in het verhaal zit. Tegen het einde weet ze echter de spanning erin te houden en dat maakt het langdradige begin voor een groot deel goed.

Interessant aan het einde van het verhaal is vooral hoe alle puzzelstukjes, ook in combinatie met het verhaal en de wereld van Carroll in elkaar vallen. De bewerkingen van Meyer smaken hoe dan ook nogmaals naar meer.