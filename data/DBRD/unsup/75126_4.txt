Tijdens haar studentenjaren begon Veronica Roth met het schrijven van een boek. Dit boek, Inwijding, is nu klaar om haar bekendheid en aanzien te leveren. Het zal haar misschien nog wel lukken, want een boek vol spanning, intriges, verraad en gevaar wordt vaak door de massa verslonden. Gelukkig maar dat Inwijding niet één, maar twéé vervolgen krijgt. Dan hoeven we gelukkig geen honger te lijden.
"Dit is anders. Ik bedoel niet dat je het nu niet mag zeggen. Ik bedoel dat je het nooit tegen iemand mag zeggen, nooit, wat er ook gebeurt. Het is ontzettend gevaarlijk om Afwijkend te zijn." Dit is het advies dat Beatrice Price krijgt na het ondergaan van de persoonlijkheidstest. Deze zal mede bepalen van welke Factie ze de rest van haar leven deel gaat uitmaken. Zal het Eruditie of Oprechtheid worden? Oprechtheid of Onverschrokkenheid? Of blijft Beatrice bij haar familie, bij Zelfverloochening?
De keuze die ze maakt, bepaalt haar leven, haar karakter en haar lot. Ze maakt vrienden, vijanden en ontdekt wat het betekent om echt angst te hebben. De inwijdingsperiode, de tijd waarin bepaald wordt of ze bij haar Factie mag blijven of factieloos wordt, is zwaar. Heel zwaar. Het is een tijd waarin ze letterlijk moet vechten om te overleven en steeds achterom moet kijken. Want er rijzen vermoedens bij de verkeerde personen, dat een van de aspiranten anders is dan de anderen. Dat een van hen Afwijkend is. En als diegene ontdekt wordt, dan is factieloosheid nog de minste van zijn zorgen.
Veronica Roth weet hoe ze een goed boek moet schrijven. Knap, want het is natuurlijk haar debuut, en fijn, omdat er twee vervolgen van op de agenda staan.
De personages zijn goed ontwikkeld en kregen een persoonlijkheid mee. Het verhaal is niet het origineelste, maar is wel goed uitgewerkt, en de actiescènes lijken echt tot leven te komen. Alleen jammer dat de achtergrond van het verhaal en de geschiedenis van de Facties wat achterwege wordt gelaten, waardoor enkele belangrijke vragen onbeantwoord blijven. Misschien dat Veronica Roth ons daar meer over zal leren in Insurgent, het vervolg op Inwijding waar we nu naar uitijken!