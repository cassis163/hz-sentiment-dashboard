Billy en vriendje Pierke beleven in dit zesde deel weer een spannend avontuur. Billy de hamster heeft een schatkaart gevonden en natuurlijk is hij nieuwsgierig wat de schat is en waar die te vinden is. Vader hamster zegt dat het allemaal onzin is als hij ziet dat het een tekening van opa hamster is, maar dat gelooft Billy niet. Hij overlegt met Pierke, de worm. Pierke heeft een goed idee en ze gaan zoeken in het gangenstelsel van een oude mijn. Ze vinden het best spannend en komen onverwachte dingen tegen. Enge, onbekende en aardige, of alleen maar aardig? En is iets engs helemaal niet eng als je weet wat het is? Billy durft eerst niet, maar zet door en de schat wordt gevonden. Zo zorgen Billy en Pierke voor onverwachte gezelligheid!

Catharine Valckx zal met ‘Billy zoekt een schat’ de vele fans van deze mooie en leuke prentenboeken weer blij maken. De tekst met veel dialoog en goed lettertype leest zeer prettig voor. De illustraties zijn bijpassend en geven de emoties in het verhaal goed weer. Vrolijk, schattig, eng of grappig, het komt allemaal voor. De meeste tekstblokken staan onder de illustraties en enkele zijn gedrukt in de illustraties die een hele bladzijde beslaan. Dit is echter totaal niet storend.

Voorgelezen worden uit dit prentenboek is ontzettend leuk. Voorlezen is bijna nog leuker! Wie zou het boek eerder oppakken? Wie nog geen fan van Billy is wordt het met deze, want wie wil niet weten hoe je een schat moet zoeken? Een aanrader!