Almar Otten beschrijft in zijn boek "Het Ronde Huis" gebeurtenissen en rituelen die door de happy few - waaronder Prins Hendrik - werden beleefd en onderhouden en die het daglicht niet mochten zien, in een huis op de Veluwe.

Het verhaal begint met een onopgeloste moord, gepleegd in 2005.

In 2013 worden we meegezogen in een lezing over een middeleeuws boek waar Germaanse rituelen worden beschreven. Een aantal aanwezigen luisteren gretig naar haar uiteenzetting. Enkele onder hen met meer dan nieuwsgierigheid. Een aanwezig rechercheur legt zelfs een link naar de onopgeloste moord van 2005.

Het hoofdpersonage Lieneke heeft zonder het te weten met haar lezing enkele slapende honden wakker gemaakt. Het verhaal komt hierdoor op gang.
Het boek leest zeer vlot weg, mede door de prettige schrijfstijl van Almar Otten. Hij blijft je doorheen het boek boeien, mede door de flashbacks en de verschillende personages met hun eigenheid en verschillende karakters.

Het boek kent verschillende verhaallijnen. De ene al boeiender dan de andere, maar die uiteindelijk in elkaar vloeien tot één mooi uitgediept geheel. Na een hoop intriges en onderzoeken leiden ze naar een mooi opgebouwde plot met een meesterlijk einde.

Het boek is een aanrader voor liefhebbers met historische feiten, gevat in een spannend verhaal.