Delicious - het kookboek geeft per seizoen een scala aan gerechten met veel smaak en kleur. Valli Little is geboren in het Verenigd Koninkrijk en komt uit een familie van restaurateurs. Het is dan ook geen verrassing dat ze van eten koken haar werk heeft gemaakt. In Australië is Valli Little een van de meest vooraanstaande schrijfsters over voedsel en koken. Met al haar reizen inspireert zij veel lezers voor de internationale keuken. Vaak zijn de gerechten door combinaties met kruiden of groenten dan ook net anders dan je in eerste instantie verwacht.
Dit kookboek heeft echt voor alle eters en kokers wat wils. Van een simpele pasta tot een ietwat ingewikkelde quiche, een goed stuk vlees of vegetarisch en combineren is ook vaak mogelijk. De seizoenen zijn duidelijk ingedeeld. Vanzelfsprekend worden dan alleen die gerechten vermeld waarvan de ingrediënten ook in dat seizoen te koop zijn. Over het algemeen zijn de ingrediënten goed te krijgen bij de gemiddelde supermarkt. De menusuggesties voor een etentje bij je thuis helpen je op weg wanneer je even een dag geen inspiratie hebt. Want ook dat overkomt de meest fanatieke amateur kok. Tijdens het bladeren helpen de aantrekkelijke foto’s je om een keuze te maken voor het gerecht dat je wilt maken en presenteren zoals op de foto is ook heel goed haalbaar.
Pompoen-preitaart met gebakken paddenstoelen
700 gram pompoen, geschild en daarna in plakken gesneden. (dun 3 cm)
1 el olijfolie
1 recept korstdeeg (hieronder)
40 gram boter
2 preien, alleen het witte deel in dunnen ringen
3 tenen knoflook, grof gehakt
60 ml droge witte wijn
300 ml slagroom
2 eieren+ 1 eidooier
2 tl gehakte verse tijmblaadjes
2 el fijngesneden peterselie
125 gram geraspte gruyère
snufje versgemalen nootmuskaat

KORSTDEEG
250 gram bloem
180 gram koude boter, in blokjes
Maal het bloem en boter met een snuf zout in een keukenmachine tot een fijn kruimelig mengsel. Doe er 3 eetlepels ijswater bij en schakel de motor in tot er een zachte deegbal ontstaat. Leg het deeg voor het uitrollen verpakt in plasticfolie 30 minuten in de koelkast.
Verwarm de oven alvast voor op 180 graden en bekleed de bakplaat met bakpapier en vet alvast een lage taartvorm met losse bodemplaat in. (26 cm)
Leg de plakken pompoen op de bakplaat en besprenkel deze met olijfolie, wat peper en zout. Dek de bakplaat met pompoen af met aluminiumfolie en rooster de pompoen in de oven gaar in 25-30 minuten. Schud de pompoen na het roosteren in een zeef en laat het 30 minuten uitlekken en afkoelen.
Rol het deeg uit over een met bloem bestoven werkvlak tot een 5mm dikke lap en bekleed de taartvorm ermee. Zet de vorm 15min. in de koelkast, bekleed het deeg met bakpapier en vul de vorm met bakbonen of rauwe rijst. Bak het deeg 15 minuten blind, verwijder dan de vulling en het bakpapier en bak het deeg nog zo’n 8 minuten goudbruin en gaar.
Smelt intussen de boter in een pan op middelhoog tot hoog vuur.
Doe de prei en de knoflook erin en roerbak dit 3-4 minuten tot de prei gaar is. Voeg de wijn toe en laat hem in 2-3 minuten iets inkoken.
Laat de prei afkoelen.
Pureer het pompoenvruchtvlees met het preimengsel, de room, eieren, eidooier, tijm en peterselie in een keukenmachine glad. Voeg de geraspte gruyère en verse nootmuskaat toe samen met peper en zout. Giet het pompoenmengsel in de deegbodem en bak de taart in 40-45 minuten in de oven tot de vulling stevig en goudbruin is.
Vlak voordat je de taart gaat serveren ga je de gebakken paddenstoelen maken.
Hiervoor heb je nodig:
40 gram boter
2 tenen knoflook, fijngehakt
400 gram paddenstoelenmix, grof gesneden/geplukt
60 ml droge wijn
2 el fijngesneden peterselie

Verhit voor de paddenstoelen de boter in de pan op middelhoog vuur. Voeg de knoflook en paddenstoelen toe en roerbak dit zo’n 2-3 minuten tot de paddenstoelen zijn geslonken. Doe de wijn erbij en laat dit 2-3 minuten lekker pruttelen tot de wijn verdampt is en de paddenstoelen gaar zijn.
Schep de peterselie door de paddenstoelen en serveer deze op en naast de taart.
Dit gerecht, wat overigens bij mij thuis een dikke 9 scoorde, is niet ingewikkeld. Basis is om goed voorbereid naar de supermarkt te gaan om te zorgen dat je alle ingrediënten in huis hebt en een opgeruimde keuken zodat je werkruimte hebt. Tijdens het koken ben je wel met verschillende onderdelen van het gerecht tegelijk bezig en ook de keukenmachine heeft hard moeten werken, maar als je het recept volgt gaat dat zeker goed. Het is handig om een ruime werkplek te hebben in je keuken zodat je wat schalen en pannen kwijt kunt. De bereidingstijd van ca. 1uur en 45 minuten vind ik wat krap. Ik ben echt twee uur bezig geweest. De maten en gewichten zoals ze in het recept staan heb ik aangehouden en die waren prima. Ik ga zeker nog meer recepten proberen uit dit kookboek zodat ik mijn bezoek kan blijven verrassen met een creatieve draai aan klassieke ingrediënten. Ik denk dat dit kookboek een prima aanwinst is voor de wat avontuurlijkere kok die graag wat tijd en moeite investeert in een lekkere maaltijd.