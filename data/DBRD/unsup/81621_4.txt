Falco woont in Kuskoy en is de zoon van één van de leiders van het Vogelvolk, één van de soorten in de fantasywereld Concordia. Vogelmensen hebben allemaal een Stympha, een vogel met een koperkleurige snavel en magisch speeksel. Wanneer de Alkeiden onder leiding van generaal De Saga en Swanetta naar Kuskoy komen om de Stympha's te stelen, probeert Falco er alles aan te doen om dit te voorkomen. Helaas lukt dat niet en haalt hij zich het wantrouwen van zijn hele volk op de hals. In een poging om alles recht te zetten, komt hij terecht in een stroom van spannende gebeurtenissen, waarbij hij steeds moet kiezen tussen zijn vrienden, de vogels en zelfbehoud. Zal het hem lukken de Stympha's terug te halen?

Falco en de gestolen Stympha's is het debuut van Nienke Pool, een fantasyverhaal voor de doelgroep YA. Het is een verhaal over vertrouwen, vriendschap en macht, over goed en kwaad, heldenmoed en de waarheid. Wie kun je vertrouwen? Is iedereen ook daadwerkelijk wie hij of zij zegt te zijn? Leg je je neer bij de realiteit of zet je je in om het tij te keren?

Het verhaal zit goed in elkaar. Er zijn meerdere verhaallijnen die Nienke zorgvuldig door elkaar vlecht. Het verhaal is opgebouwd uit zes delen, die zijn verdeeld in korte hoofdstukken. De gebeurtenissen volgen elkaar in een snel tempo op en de informatie over de fantasywereld wordt nauwkeurig gedoseerd. Er is duidelijk veel aandacht besteed aan de fantasywereld, wat het leesplezier bevorderd. Hier en daar valt de schrijfster in herhaling qua woordkeuze, maar over het algemeen heeft ze de juiste toon weten te vinden voor de beoogde doelgroep van 13+.