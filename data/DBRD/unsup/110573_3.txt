Guy Delisle is een Canadese striptekenaar die reeds verschillende autobiografische graphic novels op zijn naam heeft staan. Ook “Shenzhen” is gebaseerd op de indrukken die hij heeft opgedaan in deze gelijknamige Chinese stad, toen hij er in 1995 gedurende een drietal maanden werkte op de productieafdeling van een Frans animatiebedrijf. Dat hij deze periode als een cultuurshock heeft ervaren, blijkt wel duidelijk uit dit boek waarin hij talrijke treffende voorbeelden geeft van het verschil tussen de westerse en de oosterse cultuur in de toenmalige tijdsgeest.

Heel typerend voor Guy Delisle is zijn minimalistische tekenstijl. Het voordeel hiervan is dat de aandacht van de lezer vooral gericht wordt op de inhoud.
De zwart-wit tekeningen kunnen enerzijds behoorlijk vermoeiend en wat eentonig zijn, maar anderzijds beklemtonen ze in dit verhaal de sfeer van de mistroostige stad vol eenzaamheid en verveling.

De situaties die aan bod komen, verbazen de lezer soms en weten af en toe een glimlach op te wekken. Ook de creatieve uitwerking van sommige ideeën is met momenten origineel te noemen. Toch krijg je als lezer geregeld het gevoel dat een echte rode draad ontbreekt en dat je puur een samenraapsel leest van verschillende anekdotes. Dit voelt een beetje bevreemdend aan, wat misschien ook wel de bedoeling was van de auteur?