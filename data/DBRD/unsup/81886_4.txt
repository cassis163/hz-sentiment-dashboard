‘Niemandsland is gebaseerd op feiten, de personen en hun handelingen zijn fictie’. Met deze woorden schetst Frank van Zwol de status van zijn laatstverschenen thriller, Niemandsland. Het ongeluk in 1996 met de Russische Toepolev waarbij 141 slachtoffers te betreuren waren, is helaas het waargebeurde deel. Met dat als basis laat Van Zwol de fotograaf en voormalig marinier Tom Brandt met een opdracht naar Spitsbergen vertrekken.

Als fotograaf voor National Geographic is Tom’s aanwezigheid met camera verschijning die direct achterdocht oproept. Maar hij loopt op Spitbergen met meer dan een agenda rond en kan ongestoord de plek bereiken waar de Toepolev destijds is neergestort. Hij vindt daar een gps-ontvanger die waarschijnlijk in het verongelukte vliegtuig heeft gezeten. Met deze vondst wekt hij de overdreven aandacht van anderen want onbekenden observeren de Nederlandse fotograaf en gaan nauwgezet zijn gangen na. Deze aandacht spoort Tom eveneens aan om te proberen te achterhalen wat destijds het ongeluk heeft veroorzaakt. Twijfels zijn er om de verklaring dat het een menselijke fout zou zijn. Dat onderzoek is echter niet geheel zonder gevaar….

De kennis en ervaring die Frank van Zwol tijdens zijn reizen als avonturier heeft opgedaan en inmiddels in zijn koffer heeft zitten heeft hij buitengewoon toe weten te passen in Niemandsland. Gecombineerd met het internationale politieke klimaat tussen de twee grootmachten Rusland en Amerika en het regerende Noorwegen vormen genoeg aanleiding voor een spannend avontuur. Voeg daarbij het schrijftalent van de auteur dat soms doorspekt is van humor en sarcasme en succes is niet vooraf verzekerd maar hoort wel degelijk tot de mogelijkheden. Waarbij, door het gebruik van Noorse namen, de lezer gaat denken een Scandinavische thriller in handen te hebben. Maar Niemandsland is van een doodnuchtere Nederlandse auteur die heel goed in staat blijkt te zijn hobby’s en werk tot een combinatie met meerwaarde te verheffen.

Eindoordeel: 4 sterren

Spanning: 3 sterren
Plot: 4 sterren
Leesplezier: 4 sterren
Schrijfstijl: 4 sterren
Originaliteit: 3 sterren
Psychologie: 3 sterren