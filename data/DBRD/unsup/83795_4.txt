Juli 2014 begon de auteur Robert Vuijsje met het interviewen van 62 mensen, allemaal Nederlanders. Mooie gesprekken over hoe Nederlands zij zich voelen, onderlinge acceptatie, discriminatie, racisme en meer.
Deze interviews zijn allemaal gebundeld in het nieuwe boek Kaaskoppen van de auteur van Alleen maar nette mensen. Verdeeld over verschillende hoofdstukken kun je als lezer de verhalen meebeleven van acteurs en rappers, daarna volgen o.a. de ondernemers, politici en sporters. Stuk voor stuk boeiende vertellingen van mensen die in Nederland geboren zijn, maar veelal met een achtergrond die elders begon, soms meerdere generaties terug. Een achtergrond zo blijkt uit hun verhaal nog steeds invloed heeft op hun leven hier en nu in Nederland. In het boek worden zij de nieuwe kaaskoppen genoemd.
Vele van deze nieuwe kaaskoppen – blijkt uit hun verhaal – voelen zich niet begrepen door de oude kaaskoppen in dit land (zij die zich vast willen houden aan oude tradities, moeten wennen aan de nieuwe generatie kaaskoppen). Sommige nieuwe kaaskoppen voelen zich niet geaccepteerd, maar er zijn er ook die vinden dat andere nieuwe kaaskoppen niet zo moeten zeuren.
Bekende discussies komen naar voren zoals het Sinterklaasfeest en hoe er onderscheidt wordt gemaakt in de wereld van televisie en toneel. Maar ook de droevige geschiedenis van alle Nederlanders (oud en nieuw) waaronder slavernij en de Tweede Wereldoorlog, die beide hun diepe sporen in Nederland hebben achtergelaten worden veelvuldig besproken.

Als lezer zal je merken dat er door de meeste mensen die geïnterviewd zijn voor dit boek niet zwart -wit gedacht wordt. Ze vertellen hun – soms nare- ervaringen uit het verleden en wat dit voor invloed heeft op hun kijk op Nederland en hun inwoners. Ook de positieve aspecten van leven in een land als Nederland worden genoemd.

Kortom met Kaaskoppen maakt de auteur weer eens duidelijk dat we met z’n allen nog een lange weg te gaan hebben, maar geeft geen rechtlijnig antwoord over hoe om te gaan met lastige vraagstukken als discriminatie en racisme. Het boek roept eigenlijk na het gelezen juist nog meer vragen op. Dat is mooi, want met Kaaskoppen zet Robert Vuijsje de lezer op deze manier weer even aan het denken en helpt -voor wie daar open voorstaat – je blik te verruimen.