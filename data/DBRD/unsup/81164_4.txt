Een Nederlandse studente –Nora- wordt de kans geboden stage te lopen bij een palmoliebedrijf in het regenwoud van het Indonesische Borneo. Vol overgave stort zij zich op haar opdracht. Zij moet de lokale bevolking overreden grond af te staan in ruil voor scholen voor hun kinderen. Het is vervolgens aan Nora om deze school op te richten voor de Dayakbevolking. De voormalige koppensnellers willen echter niets weten van haar hulpvaardigheid en daar hebben ze alle reden toe...

“De vrouw gaf haar een duw en ze viel op de grond. Haar enkel klapte om. Toen ze omhoog keek zag ze dat de vrouw een bijl in haar handen had. Zo snel als ze kon krabbelde ze overeind en hinkte achter Tonak en Julung aan.”

Tjonge, het is een debuut…. Niet voor te stellen eigenlijk. Nu is het natuurlijk zo dat Bazelmans enorm veel kennis bezit over de achtergronden en het thema, maar dan nog schrijf je daar nog niet zomaar een roman over. ‘Verkapt’ is een uiterst spannend en boeiend boek met thrillerachtige aspecten. Het verhaal zit knap in elkaar en haar beschrijvingen van de omgeving, zijn van grote klasse. Je waant je bijna in het tropische regenwoud van Borneo!

Buiten het feit dat ‘Verkapt’ een goed boek is geworden, laat Bazelmans ons nadenken over de keiharde feiten die haar boek blootgeeft. Weinigen weten dat palmolie in zo enorm veel producten voorkomt en wij er dus allemaal aan meewerken dat de tropische regenwouden in rap tempo verdwijnen.

“De productie van palmolie leidt, met name in Indonesië en Maleisië, tot grootschalige ontbossing en verlies van leefgebied voor ernstig bedreigde diersoorten zoals de orang-oetan en de tijger. Bovendien draagt ontbossing in belangrijke mate bij aan klimaatverandering.”

Aangezien de medewerking aan het afstaan van land ten behoeve van het stichten van de school, zo moeizaam verloopt, onderzoekt Nora het waarom achter de tegenwerking die zij ondervindt. Ook dat wordt de jonge stagiaire echter niet door iedereen in dank afgenomen. En wat is de rol van erfgenaam Alec van der Hoeven, van Pro Care, het Nederlands levensmiddelen bedrijf? Je leest het allemaal in ‘Verkapt’!

“Achter zich hoorde ze gekraak. Ze was vergeten de deur van binnenuit te vergrendelen. Daar stond Alec. Zijn linkeroog was opgezwollen en blauw. Op zijn gezicht zaten korsten. Hij had een krant in zijn handen. ‘Hier ben je. Ik heb je overal gezocht’. Het loopt uit de hand.”

Een spannende ecothriller die gemakkelijk wegleest, maar wél aan het denken zet! Aardig detail is overigens dat het boek gedrukt is op milieubewust papier met FSC keurmerk.

Over de auteur
Janneke Bazelmans (1974) is milieujurist en auteur. Zij combineert een juridische adviespraktijk met onderzoek en publicaties. Voor de thriller ‘Verkapt’ reist zij door Indonesië en logeert bij de Dayaks in West-Kalimantan (Indonesisch Borneo).

Uitvoering
Godijn Publishing
ISBN 9789492115249
Paperback, 399 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/