Ik zie je in de kosmos door Jack Cheng

Alex is 11, 13 als je kijkt naar verantwoordelijkheidsgevoel en hij woonst samen met zijn moeder en hond Carl Sagan in Colorado. Alex vernoemde zijn hond naar zijn grote held, de astronoom, Carl Sagan.
Dit boek vertelt het verhaal van Alex en Carl die samen naar een festival voor amateurastronomen gaan. Daar wil hij een zelfgebouwde raket lanceren waaraan hij zijn gouden iPod zal hangen. Die is hij aan het vullen met opnames van alle belangrijke dingen op de aarde, naar analogie met de gouden plaat die ooit de ruimte in werd gestuurd.

Alex begint zijn reis alleen met zijn hond aangezien zijn moeder meestal in bed ligt en soms dagenlang niet aanspreekbaar is. Verantwoordelijk als hij is laat hij bakjes met eten die hij voor haar gekookt heeft achter. 3 bakjes omdat hij denkt na drie dagen terug te zijn. Dat loopt helaas andersâ€¦

Samen met Carl Sagan begint hij een roadtrip door Amerika, op zoek naar de waarheid achter zijn vader, zijn familie.
Daarom doet het boek denken aan de boeken De ongelooflijke zoektocht van Millie Bird (Brooke Davis) en Amanda (Jelmer Jepsen) en dat is een compliment.

Ik zie je in de kosmos is een veel-sterren-boek. Het is grappig, ontroerend en leest super vlot.
Alex is een jongen die je direct in je hart sluit. Hij is wijs, nieuwsgierig, origineel, vindingrijk, creatief en heeft inderdaad veel verantwoordelijkheidsgevoel. Hoewel zijn situatie in feite heel triest en schrijnend is, is dit een hartverwarmend en hoopgevend boek. Niet in het minst door de nevenpersonages, de mensen die Alex onderweg tegenkomt. Naast mensen die hem op pad helpen worden sommigen al gauw een belangrijk deel van zijn wereld.

Een ontroerend boek dat je nog lang gaat bijblijven en dat schreeuwt om een verfilming!