Meer dan twaalf jaar geleden pende Joke De Meyer de eerste zinnen van De Zilvervos neer. Meer dan twaalf jaar later debuteert ze met dit jeugdboek op de Nederlandstalige markt. En niet alleen als schrijfster maakt Joke haar debuut. Ze zet met De Zilvervos ook meteen haar eigen uitgeverij De Belezing op de kaart. Een project dat dankzij een succesvolle crowdfunding kon voltooid worden. En gelukkig maar, want anders hadden liefhebbers van jeugdverhalen boordevol magie en ridders niet kunnen kennismaken met de wereld van Esper en dat zou echt een gemis zijn.
De Zilvervos is het eerste deel in de trilogie ‘De Legende van Esper’. In dit eerste deel volg je als lezer de jonge schildknaap Veder, wiens leven opeens een erg drastische wending neemt. Het ene moment zwaait hij af als schildknaap en droomt hij ervan een gerespecteerde wachter van de stad Arél te worden. Het volgende moment broeit er een ware revolutie in de straten van Arél en beseft Veder dat niet alles is wat het lijkt.
De Zilvervos bevat alle traditionele elementen van een ridderverhaal. Een jonge knaap die de hoofse waarden van een ridder hoog in het vaandel heeft staan. Een land in nood. Een tirannieke edelman die het volk onder de duim probeert te houden en natuurlijk ook een persoonlijke queeste. Maar net wanneer je als lezer denkt dat je het verhaal helemaal door hebt, neemt het een bocht van 180 graden. Een heuse plottwist, die je zonder twijfel even je wenkbrauwen zal doen fronsen. Maar een plottwist die ervoor zorgt dat het verhaal een extra dimensie krijgt. Het zal je zelf even doen overwegen om het eerste deel van het boek te gaan herlezen, op zoek naar aanwijzingen voor deze toch wel verrassende wending.
Joke De Meyer is een Vlaamse schrijfster en dat merk je door de Vlaamse accenten die in het verhaal en dan vooral in de taal zijn geslopen. Maar laat dat je als Nederlandse lezer zeker niet afschrikken. Joke De Meyer is een verhaalvertelster pur sang, die met eenvoudige bewoordingen de wereld van Esper echt tot leven weet te wekken. Met momenten doet haar schrijfstijl denken aan Paul Kustermans en Patrick Lagrou. Grote namen in de Vlaamse jeugdwereld, zonder twijfel, maar Joke mag er zonder twijfel gaan tussenstaan.
De Zilvervos is een absolute aanrader voor jonge lezers die van fantasievolle, avontuurlijke boeken houden. Maar ook als volwassen lezer zal dit jeugdboek vol ridders, stoere dames en mysterieuze wezens je hart weten te veroveren! Laat het maar gauw 2019 zijn, zodat deel twee net zo snel verslonden kan worden. De Zilvervos smaakt naar meer!