De kale boom is een pakkend prentenboek over een zieke Beuk. Wat de boom ook probeert het lukt hem niet om mooie nieuwe blaadjes te vormen. De Beuk voelt zich niet lekker en terwijl alle bomen om hem heen een mooi volle kruin krijgen wordt de Beukenboom steeds kaler. Zo kunnen de eekhoorns zich niet meer verstoppen tussen zijn bladeren. Dan bedenken ze een fraaie oplossing…

Het mooie verhaal over elkaar helpen en geven is ontstaan vanuit een idee van de zestienjarige Michael. Hij is zelf ziek en verliest daardoor helaas zo nu en dan zijn haar. Wanneer je het boek met deze gedachten in je achterhoofd leest is het verhaal behoorlijk indrukwekkend. Aan de vormgeving van het boek is vermoedelijk veel aandacht besteed. Op iedere pagina vind je een nieuw kunstwerkje van Illustrator Barbara Wolf. Mooie kleurrijke bomen vormen op de pagina’s een sterk contrast met de zieke kale beuk. De bijpassende teksten van Tamara Bos maken het boek tot een prachtig geheel. Een groots voorleesverhaal over ziek zijn en echte vriendschap. Gelukkig loopt het verhaal uiteindelijk goed af.