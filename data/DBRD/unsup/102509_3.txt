“Sinds de verschijning in 2010 is Ambers eerste boek (het basisboek Eet jezelf mooi, slank & gelukkig over de rol van voeding op onze gezondheid) een bestseller in z'n segment geweest en hebben lezers het beter in je vel zitten in hun harten gesloten.” Aldus de website van Amber Albarda, die sinds 2010 een lezers- en followersaantal van pakweg 200.000 heeft opgebouwd. 
Albarda is niet de eerste voedings-/gezondheidscoach die het licht gezien heeft en zal ook niet de laatste zijn. Van menig coach en zijn/haar theorieën hoor je na verloop van tijd niets meer, al dan niet in diskrediet gebracht door beterweters, andersdenkenden, of voorbijgestreefd door nieuwe inzichten. Het geeft te denken dat de vijftiende druk van Eet jezelf mooi, slank & gelukkig een herziene versie is. (Recensent kan de uitgaven niet met elkaar vergelijken, beschikt slechts over de nieuwe versie.)
Dat willen we allemaal wel: mooi, slank en gelukkig zijn. Amber Albarda reikt daar de nodige richtlijnen voor aan in een boek met een magazine-achtige lay-out: bladzijden per onderdeel in een andere pasteltint, opgeleukt met diverse tekstblokken en -cirkels en achtergrondplaatjes en quotes en grote en kleine, vette en normale letters, een zeer vrouwelijke, haast meisjesachtige, insteek. Je moet ervan houden. (Persoonlijk word ik er gek van, drukte in mijn hoofd.) Albarda vraagt aandacht voor serieuze zaken, wat is dan de toegevoegde waarde van al dat ‘leuks’? Dat veroorzaakt een ‘niemendallerig’ beeld van de besproken materie, hetgeen  juist niet de bedoeling is.

Eet jezelf mooi, slank & gelukkig is onderverdeeld in tien hoofdstukken: Je bent wat je eet, Hoe hoog is jouw food-IQ?, De bouwstenen van een beter lijf, Eten moet je leren, Simpel slank, De voedingswaarde van onze voeding, Je draagt wat je eet, Energie voor tien!, Alcohol in een gezonde levensstijl, En dan nu … de praktijk! Stuk voor stuk leveren deze hoofdstukken informatie op waar je iets mee kunt, alhoewel heel veel niet nieuw is, maar je kennis opfrist. Het is handig om te weten wat voedsel doet met je lijf, waar je op moet letten. Een aantal zaken is vrij simpel toepasbaar, omdat het in een normaal dagelijks patroon past. Maar wat te doen als je op je werk zit, een druk gezin hebt, kortom niet in de gelegenheid bent om je de godganse dag bezig te houden met lichaam en voeding? Je mag niet verwachten dat alles en iedereen zich aan jou en je nieuwe lifestyle aanpast. Optie zou zijn om het bruikbare eruit te pikken, diverse misvattingen over voeding in je oren te knopen en het voor de rest zo goed mogelijk te doen. Al dan niet Albarda-volger: de informatie die dit boek oplevert is zeer lezenswaard, daar kan een ieder zijn of haar (gezonde) voordeel mee doen.
Achter in het boek staan wat recepten, die passen in de theorieën van Albarda. Lekker en eenvoudig te bereiden, ze helpen je het juiste kookpad op. Voedingsleer is echter de hoofdzaak, daarom wordt er voor de recensie geen recept uitgelicht.
Het register is verre van volledig, wat het bemoeilijkt iets terug te zoeken in dit ‘dwarrelige’ boek. Voorbeeld: ik wou de passage over glutenintolerantie aan iemand voorlezen, maar gluten of tarwe komt niet voor in de lijst. Er zat niets anders op dan te bladeren.

Leerzaam boek, voor wie weinig van voeding weet. Opfrisser voor wie zich al vaker verdiept heeft in wat hij eet en drinkt. 
Het mooi-slank-gelukkig-plaatje dat Albarda consequent schetst heeft echter een keerzijde. Albarda kweekt schuldgevoel, in de orde van ‘eigen schuld, dikke bult’, zoals meer voedingsdeskundigen dat doen. Ben  je niet mooi, slank, gelukkig, gezond, vol energie? Had dan ook beter op je voeding gelet ...  Een vet minpunt, want zo zwart-wit is het niet altijd. (En ik kan het weten ...)
Eet jezelf mooi, slank & gelukkig stimuleert bepaalde slechte gewoonten om te zetten in betere, wat alleen maar positief kan zijn. Verwacht niet onmiddellijk resultaat, hou vol!