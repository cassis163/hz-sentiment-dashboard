Ziva Berkowitz is onderzoeksjournalist en zij komt bij toeval Evert Verburg tegen op een feestje. Evert vertelt haar in beschonken toestand dat hij mensen verdenkt die corrupt zijn rondom het nieuw te bouwen gemeentehuis. Ziva gaat met Damir Salhi (beveiligingsspecialist op het gebied van computersystemen) op onderzoek uit en stuit al snel op verdachte omstandigheden. Maar door haar onderzoek komen zaken boven tafel die het daglicht niet kunnen verdragen en hierdoor komen zelfs levens in gevaar. Yakov, Ziva’s broer, is een zeer vermogende kunsthandelaar die afgeperst wordt door de Russische maffia. Wanneer deze criminelen Ziva bedreigen komt Ziva in een lastig parket te zitten en moet zij vrezen voor haar leven. Ziva licht haar ex-man Leo Klokman in. Leo is producent van het televisieprogramma CrimeXplorer en ook hij ziet mogelijkheden voor een uitzending en gaat met zijn team verder onderzoek doen in samenwerking met rechercheur Johan Verhulst. Witwassen, martelingen, seksfeestjes, afpersing en zelfs liquidaties worden niet geschuwd door de criminelen.

John Winkel debuteert met dit boek als thrillerschrijver. De proloog is een startsein om snel verder te lezen. Het boek leest makkelijk weg. Korte hoofdstukken houden de vaart erin. Het verhaal is niet per se vernieuwend. Doordat het verhaal verteld wordt vanuit verschillende gezichtspunten wordt er al veel kruid verschoten en op sommige vlakken erg voorspelbaar waardoor de spanning eraf gaat.. Daarnaast is het verhaal ook niet overal geheel geloofwaardig. In de proloog wordt al gelijk gemeld dat er een achtergebleven bewijsstuk is, een medewerker vraagt overduidelijk veel details, je ziet al van verre aankomen wanneer er een relatie ontstaat en ook iemand die net in dienst komt wordt gelijk ingezet als undercover en het plot….Ik wil echter niet teveel spoilers weggeven dus laat ik het hierbij. Teveel informatie die te vroeg weggegeven wordt. Echt zonde. Ik geef dan ook 3 kleine sterren voor dit boek.

Ik wil graag Thrillzone bedanken voor het beschikbaar stellen van dit boek.