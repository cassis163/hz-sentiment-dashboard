Lars Kepler is het pseudoniem voor het Zweedse schrijversechtpaar Alexandra Coelho Ahndoril en Alexander Ahndoril. Hypnose is hun eerste misdaadroman en een enorm succes is Zweden maar ook in landen waar een vertaling van deze roman is uitgekomen. Door dit enorme succes wordt het echtpaar wel vergeleken met Stieg Larsson en Nicci French. Met de eerste omdat ook hij een Zweed is en heel goed scoorde met zijn millenniumserie en met Nicci French omdat dat eveneens een echtpaar is dat misdaadromans schrijft. Voor mij houden de vergelijkingen hiermee op. Lars Kepler heeft met Hypnose een meeslepende misdaadroman geschreven in een geheel eigen stijl en iedere verdere vergelijking met andere auteurs gaat mank.
Erik Maria Bark is een arts die gespecialiseerd is in het behandelen van getraumatiseerde patiënten door middel van hypnose. Na een schokkende gebeurtenis 10 jaar geleden is hij gestopt met deze vorm van therapie en heeft zichzelf heilig beloofd zich nooit meer met hypnose in te laten. Erik is getrouwd met galeriehoudster Simone en zij hebben een zoontje Benjamin.
Dan vindt er een gezinsdrama plaats. In een sportschool wordt de vader van een gezin op beestachtige wijze vermoord en in zijn huis treft de politie de echtgenote en een dochtertje aan. Beide zijn eveneens vermoord. De zoon van de familie is zeer ernstig gewond. Omdat de vrees bestaat dat een andere dochter van het gezin ook gevaar loopt, vraagt inspecteur Joona Linna aan Erik Maria Bark om de jongen onder hypnose te brengen zodat hij hem kan verhoren en op die manier een beeld van de moordenaar kan krijgen. Na lang aarzelen stemt Erik in en dat had hij beter niet kunnen doen. Er volgen een aantal vreselijke en gewelddadige gebeurtenissen die de levens van hemzelf en zijn gezin in groot gevaar brengen.
Lars Kepler gebruikt iets meer dan 550 pagina´s om dit verhaal op te bouwen en toe te werken naar een spannende ontknoping. Veel pagina´s betekenen niet altijd kwaliteit maar in dit geval wel. Het boek is vanaf het begin boeiend en verveelt bijna nooit. Er is een gedeelte waarin de sessies met de patiënten die onder hypnose zijn, worden beschreven en dat gedeelte zou voor de leesbaarheid en de spanning best iets korter hebben gemogen, maar het doet aan de spanning van het totale verhaal niet echt afbreuk.
Lars Kepler slaagt er heel goed in om geloofwaardige personages te scheppen. Inspecteur Joona Linna, Erik Maria Bark en zijn vrouw Simone en veel andere karakters worden beeldend beschreven en komen herkenbaar over. Zij zijn de hoofdrolspelers in een meeslepende misdaadroman die borg staat voor enkele uren ultiem leesplezier. Er ontwikkelt zich een plot met veel invalshoeken en wendingen en alles komt op aanvaardbare wijze bij elkaar tijdens de zenuwslopende ontknoping in het hoge noorden van Zweden. Hypnose is een uitstekende misdaadroman die vraagt om een vervolg met natuurlijk de sympathieke en deskundige inspecteur Joona Linna in de hoofdrol.