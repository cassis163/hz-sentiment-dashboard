Dit uit het Engels vertaalde boek, met tekst van Nick Bromley en illustraties van Nicola O'Byrne, heeft eerder maar liefst drie prijzen* gewonnen, dus dat moet wel iets bijzonders zijn. Als je het in handen krijgt, valt je al gelijk het gat aan de achterkant op waardoor een guitig zwanenjong met rood mutsje je aankijkt. Wat is hier aan de hand?

De titel geeft het al aan: pas maar op met dit boek! Het verhaal lijkt te beginnen met het welbekende sprookje Het lelijke eendje, maar al bij de eerste bladzijde gebeurt er iets geks: de staart van een dikke krokodil duikt op tussen de bladzijdes. De krokodil is niet van plan weg te gaan en eet alle woorden uit het verhaaltje op. De verteller geeft speels commentaar op de gebeurtenissen en spreekt kinderen rechtstreeks aan. ‘Durf jij nog te kijken? Echt?’ Hij spant samen met de kinderen om de krokodil uit het verhaal weg te krijgen: ‘Misschien moeten we het boek zachtjes heen en weer wiegen. Ja, het helpt… hij valt in slaap…’ Dit interactieve element zullen kinderen geweldig vinden. De verteller krast vervolgens met een paars krijtje op de slapende krokodil waarna deze woedend met een tutu en balletschoentjes wakker wordt. Wat nu? Misschien het boek schudden, zodat de krokodil eruit valt? Steeds krijgt het verhaal een verrassende wending.  

De tekst is speels op de pagina’s neergezet. Sommige woorden zijn groter weergegeven. Rode pijlen geven bepaalde bewegingen aan (het wiegen of schudden van het boek) of wijzen naar een belangrijk onderdeel. De verteller heeft een belangrijke rol in het verhaal en stuurt de kinderen door de gebeurtenissen heen. Soms stelt hij een vraag.

De krokodil is met stevige lijnen en vormen neergezet en kijkt heerlijk zelfvoldaan de bladzijdes in. Het zwanenjong, dat uit een illustratie van Het lelijke eendje is gevallen en bij de krokodil terechtkomt, vormt een grappig tegenwicht tegenover het logge beest. Hij reageert visueel op alle gebeurtenissen. Het zwanenjong is in een fijnere aquarelstijl getekend, aangezien hij uit een ander verhaal komt dan de krokodil. Dit geeft een leuk contrast.

Het idee van het interactieve boek is erg leuk gevonden, maar er zitten wel veel verschillende onderdelen in Pas op! Dit boek bijt. De afbreking van het traditionele sprookje, dan het spel met de letters die worden opgegeten, dan de bewegingen die de lezer met het boek moet maken, dan het tekenen op de krokodil, en dan het gat in het boek. Het is wel erg veel, en steeds als je denkt dat het boek op een bepaalde gedachte leunt verandert het weer van vorm. In het begin lijkt het ook of de krokodil een gevaar vormt voor het zwanenjong, maar de krokodil lijkt het beestje niet eens te zien. Als je het verhaal scherp bekijkt is het een wat rommelig geheel. Maar kinderen zullen dit waarschijnlijk geen enkel probleem vinden, die genieten van de gevarieerde inhoud van het boek. Je kan erg leuk interactief voorlezen en zien hoe je kind reageert op die gevaarlijke krokodil in het midden van het boek. 

* De Waterstones Children's Book Prize 2014 (Children Book Category), de Stockport Children's Book Prize 2014 en de Oldham's Brilliant Book Awards 2014.