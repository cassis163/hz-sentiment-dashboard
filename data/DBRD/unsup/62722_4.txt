"Lucky boy" vertelt het verhaal van twee vrouwen en een kind.
Soli, een Mexicaanse die illegaal de grens naar de Verenigde Staten oversteekt om een beter leven te zoeken en onderweg zwanger raakt. Zij gaat naar haar nicht in Berkeley, die haar onderdak verschaft en werk voor haar vindt als schoonmaakster bij een familie. Als haar zoon Ignatio geboren is, mag zij hem meenemen naar haar werk. Door een ongelukkig voorval met haar nicht komt de politie erachter dat Soli illegaal is en zij belandt in de gevangenis. Haar zoon wordt haar afgenomen en komt bij pleegzorg terecht.
De andere vrouw is Kavya. Zij is gelukkig getrouwd met Rishi en heeft een leuke baan, maar tot haar verdriet krijgen zij geen kinderen. Dan besluit zij dat ze een kind wil adopteren. In eerste instantie zal het om een pleegkind gaan, in de hoop het kind later te kunnen adopteren. En dan komt de zoon van Soli als pleegzoon bij hen wonen.
Soli wil haar zoon terug en is bereidt hier alles voor op het spel te zetten.
Twee vrouwen, die allebei zielsveel van hetzelfde kind houden. Die allebei om verschillende redenen vinden dat zij "recht" hebben op deze jongen.

Het boek is afwisselend vanuit het perspectief van Soli en Kavya geschreven. Zo leer je beide sterke vrouwen kennen en lees je over hun motieven om de keuzes te maken die zij gemaakt hebben.
Door de pakkende manier van schrijven leest het boek heel vlot en leef je vanaf de eerste bladzijde met beide vrouwen mee. Juist doordat zij allebei aan het woord komen en hun diepste gevoelens zo treffend beschreven staan, kun je je in zowel Soli als Kavya inleven en hebben ze in feite allebei gelijk dat Ignatio bij hen moet zijn.
Daarnaast is het een heel actueel verhaal en maakt de situatie van (al dan niet illegale) immigranten duidelijk.

"Lucky boy" is een prachtig en ontroerend, maar ook schrijnend, verhaal van moederliefde en de zoektocht naar geluk.