Voor Chris Houtman (1955) zich in 2016 volledig op zijn schrijverschap richtte was hij werkzaam als scenarioschrijver/ regisseur, eindredacteur en toneelschrijver. Akte van berouw was zijn thrillerdebuut in 2017, waarin een minder fraai beeld wordt geschetst van de RK kerk. Zo ook in zijn tweede boek, het Negende Gebod.

Het begint allemaal bij het antiquariaat van Samuel Rosenthal in Parijs. Daar wordt een tot nu toe onbekende tekst van Plinius ter veiling gebracht voor slechts drie partijen. Uiteindelijk wordt het in het geheim verkocht aan een vierde partij, het legioen van Christus en Regnum Christi.

Scenarioschrijfster Esther van Baerle wordt tegelijkertijd gevraagd om voor het bedrijf Pansophia een nieuw project op te starten, een historisch verhaal. Zij is geïntroduceerd bij Pansophia door haar voormalig leraar van Rooijen. Ze is eerst wat sceptisch maar als ze hoort dat het script gebaseerd gaat worden op een codex met een onbekende tekst van Plinius wordt ze razend enthousiast.

Ondertussen is Anthony Mulligan, voormalig SAS luitenant en één van de drie gemanipuleerde partijen, op jacht naar het ware verhaal achter de codex en de veiling. Hij besluit langs te gaan bij professor van Rooijen in Nijmegen. Dit is de man die de codex heeft geanalyseerd en hem misschien op weg kan helpen.

Ook Esther gaat langs bij haar oude mentor van Rooijen voor wat historische info. Maar tot haar schrik vindt ze hem met een doorgesneden keel in zijn kamer in de Erasmustoren. Ze komt daarna in contact met Odile, de assistente van van Rooijen. Zij verteld haar dat er niet één maar twee manuscripten van Plinius zijn en dat er iets mis zou zijn met de eigendomsrechten.

Wat volgt is een spannend schaakspel tussen Esther en haar team enerzijds en het Legioen van Christus met Regnum Christi anderzijds.

Dat brengt Esther, Anthony en de mensen achter Pansophia van Tel Aviv naar Nederland en Frankrijk. Ze zijn op de vlucht voor het LvC/RC en tegelijkertijd op zoektocht naar de tweede codex. Ondertussen probeert het productieteam van Esther om zo snel mogelijk te kunnen beginnen met de verfilming van de eerste codex. Die gaat over het ware verhaal van Maria Magdalena, vrouwenhaat en de onderdrukking die er 2000 jaar geleden ook al was.
De publicatie van de codex over misogynie kan voor grote problemen zorgen binnen de Rooms-Katholieke kerk en andere stromingen. Zij proberen met alle mogelijke middelen om als eerste de tweede codex te vinden. En tegelijkertijd de losse eindjes ‘op te ruimen’ met de hoop om zo de productie en publicatie van de film tegen te kunnen houden.

Dit alles is uiteindelijk op knappe wijze met elkaar verbonden. Goed onderbouwd, met afwisseling in historie en heden, actueel (fake news) en een aantal verrassende plotwendingen. De plot is goed opgebouwd, de verschillende verhaallijnen en de prettige soms beeldende schrijfstijl dragen er mede aan toe dat de spanning en vaart in het verhaal blijven.
Wederom een heerlijke spannende actuele thriller vol intriges van Chris Houtman.