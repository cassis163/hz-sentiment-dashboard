Gamma en Rusty vormen samen met dochters Samantha (Sam) en Charlie (Charlotte) een onalledaags gezin. Gamma is huisvrouw maar ook wetenschapper, Rusty is een advocaat die zich inzet voor de mensen uit de onderkant van de maatschappij. Wanneer hij een verkrachter verdedigt en vrijspraak voor hem kan regelen, wordt het huis van het gezin in brand gestoken. Alle bezittingen van het gezin verbranden, ze hebben alleen nog de kleren die ze aan hadden. Ze verhuizen naar een bouwvallig boerderijtje, ‘de Schots en Scheef’. Daar vindt nog een drama plaats, ze worden overvallen door twee mannen wanneer Rusty niet thuis is. Gamma wordt daarbij vermoord, Sam wordt in haar hoofd geschoten en daarna levend begraven, alleen Charlie weet te ontsnappen. 28 jaar later blijkt dat het afschuwelijke drama de overlevenden nog steeds in hun greep houdt. Charlie en Rusty wonen nog steeds in het zelfde stadje, Pikeville. Rusty zelfs nog steeds in de Schots en Scheef! Sam woont in New York. Sam en Charlie zijn beiden ook advocaat geworden maar hebben een andere specialiteit als Rusty. Sam heeft geen contact meer met Charlie en Rusty. Dat verandert wanneer Charlie ongewild getuige is van een dubbele moord op een school. Rusty neemt de verdediging op zich van de verdachte, een jong meisje. Waarschijnlijk uit wraak, wordt hij neergestoken door een onbekende. Charlie raakt in paniek en zoekt, via haar van haar vervreemde man, contact met Sam. Tegen wil en dank moeten de beide zussen met elkaar en met hun vader communiceren. Wat is er 28 jaar geleden nou precies gebeurd? Waardoor zijn beide zussen zo getraumatiseerd en wat is de rol van Rusty daarbij? Karin Slaughter heeft wederom een geweldig boek afgeleverd. Aan de ene kant een echte Slaughter met veel en gruwelijke details, aan de andere kant veel meer diepgang in de personages. Het tempo in het boek is wat minder dan we van haar gewend zijn, dat komt omdat ze het verhaal vanuit wisselend perspectief (Sam en Charlie) schrijft. Als lezer ga je twijfelen, de herinneringen van beide zusjes komen niet helemaal overeen, wat is waarheid en wat is weggedrongen? Karin Slaughter bouwt het verhaal langzaam op, eerst wordt duidelijk wat er precies gebeurde 28 jaar geleden en wie waar verantwoordelijk voor was en daarna krijgt de dubbele moord in het heden ook zijn ontknoping. Ik heb genoten van dit boek en dus een dikke 5 sterren!