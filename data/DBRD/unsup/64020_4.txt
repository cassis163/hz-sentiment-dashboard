‘Flight & Glory’ ging over onweerstaanbare en bijna onbereikbare militaire mannen die onverwacht relaties aangaan met krachtige, maar ook breekbare vrouwen en onverminderd van hen houden (See what I did there?)
‘Renegades’ gaat over stuntteams, boottochten, wilde avonturen, casanova’s en rebellen. Paxton Wilder is lid van het stuntteam dat een jaar lang op een cruiseschip een studie volgt, maar nogal wat ondersteuning nodig heeft bij het leerproces. Want als hij niet aan school hoeft te denken, denkt hij maar aan één ding: tot het uiterste gaan met zijn stuntteam. Hij haalt de meest ongelofelijke en moeilijke stunts uit waar een hoop meiden op kicken. Maar Leah is niet een van die meiden. Ze is zelfs zijn privé lerares om hem bijlessen te geven zodat hij zijn studie haalt. Maar zijn gedachten gaan al snel van school, naar stunten én naar Leah…

De eerste hoofdstukken van ‘Wilder’ waren echt geweldig. De introductie over het studeren op een cruiseschip was bijna als een sprookje. Maar binnen no-time kom je er als lezer achter dat Leah iets dwars zit. Het is niet snel te achterhalen, maar hoe verder je leest, hoe meer informatie je krijgt. Doordat elk hoofdstuk het perspectief van Paxton en Leah afwisselen, leer je beide personages wel goed kennen. Ieder had zo zijn of haar doelen om te bereiken. Eerst zijn die doelen nogal verschillend, maar later komen ze meer op één lijn te liggen. Maar dat is niet geheel zonder gevaar. Want Leah heeft een verleden en een nogal heftige. Je raakt steeds meer benieuwd wat er nou met Leah is gebeurd. De auteur weet deze details beetje bij beetje prijs te geven waardoor het spannend blijft.
Maar ook Paxton heeft enkele onderwerpen waar hij het liever niet over heeft, waar hij maar weinig over los laat. Het voordeel van die perspectiefwisselingen is dat je op verschillende manieren steeds meer details van beide personages krijgt. Het plaatje wordt langzaam maar zeker compleet en toen het compleet was, barstte er natuurlijk een bom.

Desondanks leek het verhaal op sommige momenten een beetje stil te staan. Er zaten soms wat tijdsprongen in en dat was ook zeker nodig. Want alleen maar saaie studiedagen hoeven we niet veel over te lezen. Toch voelde het af en toe alsof er minder vaart in zat. En precies op die momenten gebeurde er weer iets onverwachts, spannends of iets onverklaarbaars. Want er gebeuren steeds meer vreemde en gevaarlijke dingen waardoor de spanning langzaam maar zeker wordt opgebouwd. Op een gegeven moment is er geen weg meer terug en blijkt er iets ergers aan de hand te zijn.

De personages in het verhaal zijn weer net zo aantrekkelijk, onuitstaanbaar en verliefd op elkaar zoals je wellicht van NA boeken gewend bent. De uitwerking van hen stelde ook zeker niet teleur. In het begin waren er wel veel namen/personages om te leren kennen, zeker omdat sommige ook nog een bijnaam hadden in het stuntteam. Maar dat werd na enkele hoofdstukken alweer minder. En het feit dat er ook wat vrouwelijke personages waarmee Leah contact legt, was ook wel prettig.

Het laatste kwart van het verhaal was veruit het spannends, verrassends en aangrijpends. Hierin kwamen de meeste ontdekkingen en geheimen naar boven waardoor er ook erg veel vaart in het verhaal kwam. Veel gebeurtenissen waren redelijk onvoorspelbaar. Blijkbaar weet Rebecca Yarros ons nog steeds te verrassen met haar schrijftalent. Of ik echt gevallen ben voor Paxton, weet ik niet, maar gelukkig zijn er nog twee andere boeken in deze serie waarin we minimaal nog één onweerstaanbare stuntman zullen leren kennen.