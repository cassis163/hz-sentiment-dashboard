Dante Alighieri is bekend van zijn imposante gedicht 'De Goddelijke komedie'. Naast dichter en schrijver was hij lid van het gilde van 'Arte dei Medici e Speziali' (artsen en anderen), waar hij in 1300 (op het moment dat dit boek zich afspeelt) prior - hoofd - van is. In die functie is hij ook bestuurder van de stad Florence.
Hij krijgt te maken met de moord op een aantal vreemdelingen die zich met een onduidelijk doel verzameld hebben in de stad. Waar zijn ze op uit? Er doen geruchten de ronde over een verborgen schat van de lang geleden overleden (vermoorde?) keizer Frederik. Waaruit bestaat die schat en is die inderdaad zoals gezegd wordt in Florence verstopt? Dante's tijd als prior is bijna voorbij; hij moet zich haasten om nog binnen zijn mandaat de moorden op te lossen.

De sfeer in het boek doet heel erg denken aan de speurtochten van broeder Cadfael (van auteur Ellis Peters). De maatschappij in die tijd zit ingewikkeld in elkaar, machthebbers wisselen elkaar met grote regelmaat af en de clerus met de inquisitie achter zich is ook een factor om rekening mee te houden.
'De Lichtmoorden' is door de grote hoeveelheid personages en de voor ons onbekende politieke en maatschappelijke omstandigheden geen gemakkelijk leesbaar boek. Het is af en toe even doorbijten maar Giulio Leoni schotelt de lezer een prima thriller voor met een interessante geschiedkundige achtergrond.
Tip: leuk om een aantal details op te zoeken op Wikipedia - dat geeft wat meer houvast aan het boek.