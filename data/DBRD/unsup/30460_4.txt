Michael Niclaus is alcoholconsulent. Hij steunt mensen bij het stoppen met het drinken van alcohol en geeft lezingen op scholen en bedrijven. Zijn boodschap is: ga bewuster om met alcohol en het leven. De titel van het boek, Succesvol minderen of stoppen met alcohol, doet vermoeden dat hij ook mensen leert om minder te drinken in plaats van helemaal te stoppen. Dat komt in het boek verder niet zo heel erg terug. Het gaat uitsluitend over helemaal stoppen. Maar misschien is het zo dat mensen die zijn boek lezen hun drinkgewoontes aanpassen en zelf besluiten te gaan minderen.

Want de boodschap die hij brengt is sterk. Hij begint met te vertellen hoe het in zijn leven fout ging. Op zijn veertiende dronk hij zijn eerste biertje en op zijn vijfentwintigste stond hij aan de rand van de afgrond. En daar zit een heel verhaal tussen over hoe dat zo gekomen is. Waarom hij dronk en waarom het uit de hand liep. En steeds vaker en erger. Wat het hem allemaal gekost heeft en hoe hij er niet uit kon ontsnappen. Tot het echt totaal fout ging en hij radicaal stopte met alcohol. Hij verloor daarnaast zijn vader aan overmatig alcoholgebruik. Het waren allemaal dingen die meespeelden. Hij is heel jong begonnen met het drinken van alcohol en groeide daarnaast nog eens op in een omgeving waar alcoholgebruik heel normaal was.

Het tweede deel van het boek bevat veel verhalen van anderen en hij beschrijft daarin hoe het gekomen is dat ze afhankelijk werden van alcohol. Ook zijn er succesverhalen van mensen die gestopt zijn met drinken. Dan begint ook het deel van het boek dat gevuld is met opdrachten die de lezer moet uitvoeren. Die mogen niet overgeslagen worden want ze zijn essentieel voor de mate van succes. Nog belangrijker dan dat is natuurlijk de motivatie want het is niet echt waarschijnlijk dat een boek alleen ervoor kan zorgen dat er een gedragsverandering zal plaatsvinden. Het kan hooguit een ondersteuning zijn van een beslissing die in feite al genomen is.

Interessant is het deel van het boek waarin Michael Niclaus aantoont dat we in het dagelijks leven overal met alcohol geconfronteerd worden. Nog geen 50 jaar geleden was alcohol helemaal niet zo gewoon. Op een verjaardag of feestje werd een glaasje geschonken terwijl heden ten dage veel mensen gewoon dagelijks drinken zonder dat er wat te vieren valt. Met name de jongeren en mensen op leeftijd zijn de grote drinkers. Reclame voor sterke drank is verboden en je kunt pas alcohol kopen vanaf 18 jaar maar dat doet niets af aan het feit dat in films, op foto's en zelfs praatprogramma's op TV de alcohol als vanzelfsprekend aanwezig is. Normaal gesproken denk je daar niet over na maar als je erop gaat letten dan zie je overal wel een glas of fles.

De cijfers die hij opsomt in het boek zijn de gegevens uit BelgiÃ«. Maar het zal niet zo zijn dat het alcoholgebruik in Nederland een gunstiger beeld laat zien. Of mensen zich herkennen in het verhaal dat hij vertelt blijft de vraag. En ook of het ze over de streep zal halen om te stoppen met drinken. Het zou kunnen dat daar meer voor nodig is dan alleen het lezen van een boek en het invullen van opdrachten.