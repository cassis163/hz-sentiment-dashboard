Faye Kellerman (1952, VS) is een internationaal succesvolle thrillerschrijver. Hetzelfde geldt voor echtgenoot Jonathan en zoon Jesse. En nu is er nog een vierde schrijver in de familie, namelijk de dochter met wie Faye onlangs een boek schreef. Ik probeer me een etentje bij de Kellermans voor te stellen. Wordt er vrijuit gepraat over nieuw werk en geweldige plotwendingen of houdt iedereen de kaken stijf op elkaar, bang dat een familielid er met de ontknoping vandoor gaat? Op haar website schrijft Faye dat zolang niet iedereen in dezelfde maand zijn nieuwe boek lanceert alles in huize Kellerman pais en vree is.
De blinde man is deel zoveel uit Fay Kellermans Peter Decker-serie. Rechercheur Decker wordt geconfronteerd met de executie van bouwmagnaat Guy Kaffey, diens vrouw en vier werknemers. Gezien de bewaking van het Kaffey landgoed moeten de daders uit de directe omgeving afkomstig zijn of hulp hebben gehad van binnenuit. Terwijl Decker het onderzoek leidt naar de moorden, heeft zijn vrouw Rina juryplicht. In de rechtbank wordt ze aangesproken door een blinde gerechtstolk die een gesprek heeft opgevangen tussen twee mannen van wie een betrokken lijkt bij de Kaffey-moorden. De gerechtstolk vraagt Rina om een signalement van de twee mannen. Wanneer ze naar de mannen kijkt, staat ze zonder het te weten oog in oog met de mogelijke moordenaar. Zodra Decker hoort wat er is gebeurd, rest hem niets anders dan de zaak zo snel mogelijk op te lossen.
Faye Kellerman is een zeer ervaren schrijfster. Dat blijkt onder andere door soepele dialogen die De blinde man een grote mate van natuurlijkheid verlenen. Hetzelfde geldt voor haar hoofdpersonages Peter Decker en zijn vrouw. Kellerman tekent met grote precisie het orthodox-joodse milieu. Decker en zijn vrouw zijn duidelijk personages waarmee Faye Kellerman kan lezen en schrijven, niet-alledaags en toch herkenbaar, mensen van vlees en bloed dus.
Toch valt er ook wel wat op De blinde man aan te merken. In de Kaffey zaak zijn er zoveel verdachten, dat ik voortdurend terug moest bladeren om de draad weer op te pakken. De ontknoping is langdradig en daardoor niet spannend. Maar de grootste teleurstelling was de blinde gerechtstolk. Een zeer intrigerend personage waar je je als lezer meteen ongemakkelijk bij voelt. Zonde dat diens rol redelijk snel is uitgespeeld. Daardoor is de titel van het boek ook niet helemaal terecht. Wat over blijft is een niet-alledaagse rechercheur als Peter Decker. En alleen dat is al de moeite waard om de De blinde man te lezen.