Een Texaanse advokaat, ex-politieagent en ex-assistent openbare aanklager, wordt gevraagd de verdediging op zich te nemen van een tiener. De stille knaap wordt beschuldigd van verkrachting en moord. In zijn speurtocht doorheen het dossier stuit Billy Bob Holland op een aantal onwaarschijnlijke blunders tijdens het onderzoek. Zó onwaarschijnlijk, dat het bijna niet anders dan kwaad opzet kan zijn. Lucas Smothers moet overduidelijk opdraaien voor de daden van iemand anders. Maar wie wordt hier in bescherming genomen? Kandidaten genoeg, want de politie heeft meer dan één reden om niet met het juiste verhaal aan te komen. Maar om daarvoor de nodige bewijzen te verzamelen moet Holland afrekenen met heel wat tegenkantingen. Uiteindelijk zal hij ook met zijn eigen verleden in het reine moeten komen als hij zijn cliënt wil laten vrijpleiten.

Op zich een prachtige plot. Ook de schrijfstijl is prettig om te lezen. Burke heeft zijn reputatie van beste hedendaagse Amerikaanse misdaadauteur niet gestolen. Het boek leest vlot. In de verhaallijn zelf zitten geen onwaarschijnlijkheden. Dit boek nodigt zeer zeker uit tot enig zoekwerk naar andere titels van dezelfde schrijver. Ik hoop alleen dat zijn verhalen zich niet allemaal in Texas afspelen, want ik heb nu eenmaal een huizenhoge aversie tegen het lukrake vuisten- en knuistenwerk à la John Wayne.