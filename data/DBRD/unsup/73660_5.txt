Maud Mertens en Niels Bingsten hebben weer een nieuw moordonderzoek, namelijk de gruwelijke moorden op de twee bejaarden Bep en Ab. Deze moordzaak is niet hun hoofdzaak, want hun oude moordzaken zijn nog niet volledig afgerond.

Kyra Slagter komt steeds dichterbij de oplossing van het raadsel rondom haar verdwenen zus Sarina. Kyra krijgt zelfs een tijdelijk contract bij de recherche om in Londen een seriemoordenaar te verhoren, die alleen met haar wilt praten. Deze seriemoordenaar (dader van het onderzoek uit het boek Ritueel) heeft informatie over Sarina.

Wat een geweldig laatste deel van de serie! Het liefst wilde ik het boek in één keer uitlezen, want ik zat op het puntje van mijn stoel. En wegleggen was eigenlijk geen optie, want het boek had mij in zijn greep. Het verhaal is gruwelijk en je krijgt het er benauwd van.

De nieuwe moordzaak op de bejaarden is maar bijzaak in dit boek en als lezer voel je je daar ook niet betrokken bij. Het gaat vooral om de vorige moordonderzoeken.

De titel ‘Eindspel’ is alleszeggend, het is de ontknoping en het einde van de serie dus een perfecte titel.

Deze vierdelige serie kan ik iedereen aanraden die van thrillers houdt. De boeken zijn razend spannend en details zijn gebruikt van erg actuele echte moordzaken. De boeken zijn echter niet los te lezen, want er loopt een rode draad door de boeken heen.