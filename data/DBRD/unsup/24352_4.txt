‘Het wonderbaarlijke verhaal van de man die van India naar Zweden fietste voor de liefde’ – Per J Andersson




Genre: Roman
Uitgeverij: Boekerij
ISBN: 9789022584484
Aantal pagina’s: 301
Uitvoering: paperback
Verschijningsdatum: juli 2018

Met grote dank aan Uitgever Boekerij voor het recensie-exemplaar.

Over de auteur
Per J. Andersson , in 1962 geboren in Hallstahammar, is een Zweedse auteur en freelance schrijver en een van de oprichters van het reismagazine ‘Vagabond’.
Andersson werkt sinds zijn tienerjaren als journalist. Hij geeft ook les in het schrijven over reizen en geeft lezingen over India, treinreizen, wandelingen, duurzaam reizen en reizen in het algemeen.
Zijn boeken zijn succesvol in het buitenland. ‘New Delhi–Borås’, de originele titel van Het wonderbaarlijke verhaal van de man die van India naar Zweden fietste voor de liefde, is vertaald in 16 talen.
Andersson werd in 2010 benoemd tot journalist van het jaar in Zweden. In 2018 won de Engels vertaling van zijn boek ‘New Delhi–Borås’ de Marco Polo prijs voor ‘Outstanding General Travel Themed Book’ tijdens een gala ceremonie in het Olympisch Stadion in Londen.

Inhoud
Het boek vertelt het verhaal van PK die als jonge straatartiest mensen op straat portretteert in een park in New Delhi. Hier ontmoet hij de Zweedse Lotta. Lotta voldoet in alle opzichten aan de profetie die PK al bij zijn geboorte heeft meegekregen. PK heeft alles over voor deze liefde en fietst van India naar Zweden om zijn Lotta weer te kunnen zien.

Mijn mening
De omslag van het boek verdient een dikke pluim. Wat is het prachtig vormgegeven. Het ademt al de Indiase sfeer voordat ik een letter heb gelezen.

De raakvlakken met een andere Zweedse auteur, Jonas Jonasson die eigenlijk ‘Per Ola Jonasson’ heet, zijn snel gevonden. Hij is nog geen jaar ouder, schreef ook een boek met een lange titel ‘De 100-jarige man die uit het raam klom en verdween’, werd vertaald in vele talen en bevat ook een ‘roadmovie’ in boekvorm als thema. Dit is een handige zet van de uitgever en lokt lezers van dit boek. De verschillen zijn er namelijk in overvloed. Daar waar het boek van Jonas Jonasson veel humor bevat, is dit boek van Per J. Andersson meer een reisverhaal met een filosofisch dieper laagje. En bevat het geen humor. En dat verwachtte ik wel. Maar niet getreurd, ik kreeg een prachtig liefdesverhaal voorgeschoteld dat als een dun rood draadje door het hele boek loopt.

Het hoofdingrediënt is een reisverhaal en een reisbeschrijving van India. Wanneer je weinig weet over de historie van deze voormalig Britse kolonie en meer kennis wilt vergaren over filosofie, geloof, het kastenstelsel en de Indiase politieke situatie heb je hier gevonden wat je zocht. De wisselingen in gemoedstoestanden van de hoofdpersoon PK nemen je als lezer mee in de strijd tussen doorzetten en opgeven. Grote innerlijke kracht na geluksmomenten en zelfdestructieve gedachten vanuit armoede wisselen elkaar af in een wereld die voor mij, tot voor kort, een onbekende was. De kleuren, geuren en smaken van India bereiken mij vanaf papier. En het smaakt naar meer.

Eindoordeel
Een totaal ander boek had ik verwacht. De omslag heeft mij wellicht op een dwaalspoor gebracht. Ik verwachtte een grappig reisverhaal van een arme man op weg naar de beschaafde welvarende wereld. Wat een misvatting. Na dit literaire hoogstandje heb ik veel geleerd over arm en rijk, over welvaart en geluk. Over doorzettingsvermogen en de wil om te vinden wat je zoekt. En te vechten voor alles wat het waard is om in te geloven.

Een persoonlijke leestip. Of het ook een reistip is, hangt af van ieders persoonlijke voorkeur en profetie.

Ik geef dit waargebeurde verhaal, dat aan het eind van het boek ook nog is verrijkt met een serie persoonlijke afbeeldingen en foto’s, een dikke vier sterren.

Peter van Bavel - recensent De Perfecte Buren


Mijn persoonlijke songtekst
“Give me love
Give me love
Give me peace on earth
Give me light
Give me life
Keep me free from birth
Give me hope
Help me cope, with this heavy load
Trying to, touch and reach you with,
Heart and soul

(George Harrison – Give me love)