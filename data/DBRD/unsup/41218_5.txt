Voor uitgeverij HarperCollins mocht ik ‘Een jaar met jou’, een roman van de Amerikaanse actrice en schrijfster Julia Whelan, recenseren. Mijn verwachtingen van dit boek zijn overtroffen!

Korte samenvatting
De vierentwintigjarige Ella Durran studeert een jaar Engelse literatuur en poëzie aan de universiteit van Oxford. Na dit jaar zal Ella teruggegaan naar de Verenigde Staten, waar haar droombaan in de politiek op haar wacht.
In Oxford leert ze haar docent Jamie kennen. Een friends with benefits-relatie ontwikkelt zich tussen hen met de afspraak dat het duurt tot het einde van het studiejaar.

Dan komt Ella erachter dat Jamie niet eerlijk tegen haar is. Hij verbergt een groot geheim… Zal dit Ella’s toekomst volledig op zijn kop zetten?

Mening/evaluatie
Het verhaal wordt vertelt vanuit Ella, de ik-persoon. Door de fijne schrijfstijl is het boek erg toegankelijk en zit ik meteen in het verhaal. Na twee hoofdstukken kan ik al niet meer stoppen met lezen; wat leest dit boek lekker weg!
Ik merk de humor in het verhaal op, waardoor ik verwacht dat het een luchtig verhaal zal zijn. De literatuur en poëzie spelen een grote rol in dit boek. Meerdere prachtige, diepgaande uitspraken tillen de roman naar een hoger niveau:

‘’Wanneer je alleen nog maar voelt en bijna niet meer kunt praten, wanneer het je ontbreekt aan woorden, wanneer de zinsbouw en grammatica en de juiste wijze van uitdrukken uit je geest zijn verdwenen en er alleen nog maar rauwe gevoelens zijn, komen er nog een paar losse woorden over je lippen. Volgens mij zouden die woorden als alles daaromheen is weggevallen, de sleutel tot alles kunnen zijn. De betekenis van het leven.’’ Jamie Davenport, blz 105 (e-book)

Vanaf het moment dat het voor de lezer duidelijk is welk geheim Jamie voor Ella verbergt, is de roman een stuk minder luchtig. Het geheim vormt een zwaarder onderwerp, waardoor juist die diepgang in het verhaal naar voren komt.

Conclusie
Ik verwachtte een lichte roman, maar werd verrast door de humor en de diepgang van het verhaal. Een mooi boek met mooie uitspraken en waarheden over het leven en de liefde: neem je eigen beslissingen en volg je hart.