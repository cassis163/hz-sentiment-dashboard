Zoals andere boeken van Adam Armstrong heeft deze roman een pakkende en intrigerende titel. Dat belooft wat zou je denken.

Anne, een getrouwde vrouw van vijftig, krijgt een relatie met de veel jongere Jamie. Het leeftijdsverschil lijkt geen rol te spelen. Zij begrijpen elkaar en Anne voelt zich als herboren na een aanslepend huwelijk van 25 jaar. Jamie is geen onbeschreven blad. In het tweede deel van het boek wordt zijn verleden duidelijk. Dan wordt ook de titel verklaard. Op de achtergrond speelt een milieuramp voor de kust waarbij Anneâ€™s man betrokken raakt.

Het begin is het minst goede deel, maar gaandeweg wordt de schrijfstijl overtuigender. De karakters zijn redelijk goed uitgewerkt (Jamie iets minder) en geloofwaardig. De dialogen en bespiegelingen zijn prettig leesbaar en goed uitgediept.

Wat jammer toch dat het verhaal zo gewoontjes blijft. Het is meer van hetzelfde. Een aangenaam boek om een keer te lezen, maar mijn verwachtingen heeft het niet waar gemaakt.