Eindelijk dan weer een kostschoolboek, sinds de Pitty serie heb ik altijd gehoopt weer zo'n soort serie te mogen lezen. Destijds was Pitty up to date, maar nu zou deze serie ouderwets overkomen bij de meidenjeugd. Kristine Groenhart levert een kostschoolverhaal in een modern jasje. De schooluniformen zijn nog steeds in op de Engelse kostschool Mulberry House, voor de rest gaan ze mee met de tijd, vakken zoals: RE (godsdienst) over abortus, Product Design, ontwerpen op de computer en ICT. Vooral veel en lekker eten, echte Engelse kost; eieren met spek, cornflakes, bonen in tomatensaus enz.

Het boek Mulberry House vertelt het verhaal van de 13-jarige Marjolein (Mario, Marge of Madge) zij verhuist met haar ouders naar Engeland en gaat daar op kostschool. Je beleeft de dagelijkse beslommeringen van Marjolein samen met haar vriendinnen Sam en Pam. Het drukke dagschema van 07.00 uur tot 21.00 uur. Het is een echte meidenschool, maar naast dit gebouw staat een heuse jongensschool.

Erg leuk vond ik om te lezen over "het huis", dat is een groep meisjes waarmee je de gang, kamer en badkamer deelt. Het huis van Marjolein heet (3x raden) Blyton naar jawel de kinderboekenschrijfster Enid Blyton, erg leuk bedacht.

De laatste bladzijde van het boek heeft me geraakt, hier schrijft Kristine Groenhart over haar eigen ervaring in Peru. Haar dochter, die toevallig ook Marjolein heet, gaf daar twee weken Engelse les aan de kinderen. Ook bezochten ze een meisjesinternaat. 18 meisjes woonden daar onder toezicht van nonnen. Por Eso! De opbrengst van dit kostschoolverhaal komt ten goede van Por Eso.