Plattelandsstad Kiewarrra wordt al tijden geplaagd door een aanhoudende droogte. Zo droog dat iedereen onder grote druk leeft. Want wanneer gaat het weer regenen en kan men z’n vee weer onderhouden en z’n akkers bewerken?

En tot overmaat van ramp worden er ook nog 3 mensen uit het zelfde gezin op brute wijze dood aangetroffen; twee ouders en hun zoontje Billie van 6 jaar. Het jongste kind wordt gespaard…Wie heeft dit op z’n geweten? De vader van het gezin of toch iemand anders?
Voor de begrafenis komt Aaron Falk over vanuit Melbourne. Hij is Kiewarra jaren geleden ontvlucht nadat een vriendinnetje onder verdachte omstandigheden dood aangetroffen is, was dit zelfmoord of is zij toen ook vermoord? En zo ja, wie was de dader?

Als Aaron tegen wil en dank meegezogen wordt in het onderzoek naar de dood van het gezin Hadler, ondervindt hij veel tegenstand van een aantal inwoners van Kiewarra. Verdenken zij Aaron nog steeds of zijn ze zelf betrokken bij deze moorden?

Jane Harper is journaliste en debuteert met De Droogte als thrillerschrijfster en dat heeft ze erg goed gedaan! Ze neemt mij als lezer echt mee naar de outback in Australië en het is net of ik daar zelf ook ben; van de beschrijvingen van het landschap tot de goed uitgewerkte personages, het is allemaal beeldend beschreven. Het verhaal heeft mij van het begin tot het eind in z’n greep gehouden en blijft ook na het lezen zeker hangen. Een echte aanrader wat mij betreft en ik zal deze schrijfster dan ook zeker toevoegen aan mijn lijstje met favorieten.