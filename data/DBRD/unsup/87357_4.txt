Quinten C.A. Goethals heeft op zeer jonge leeftijd een knap boek geschreven. Het is terug te lezen dat hij geïnspireerd is geraakt door de boeken die hij heeft gelezen. Ik herken er in ieder geval The Lord of the Rings, Narnia-reeks en elementen van Harry Potter in. Mooi dat het lezen van boeken aanzet tot fantasiebeelden en dat Quinten op zo’n leeftijd deze beelden vervlecht in dit boek De Voorspelling. Ik vind het knap dat Quinten deze beelden tot leven brengt, dat hij daarbij gebruik maakt van goed taalgebruik, zijn fantasie niet beperkt en dat hij symbolische taaluitdrukkingen op een goede manier verwerkt. Zo laat hij bv een nieuwe gebouwde brug eerst betreden door “proefkonijnen”, wat later inderdaad konijnen blijken te zijn.

Het boek start met een korte kennismaking met Marie en haar broer Ginter. Deze duiken echter meteen in het avontuur doordat ze wegflitsen naar een fabelachtige wereld a la Narnia. Marie raakt al snel gevangen en Ginter ontmoet Amicus, een onbekend familielid, die al eerder naar dit vreemde oord is geflitst. Wat volgt is een reis a al “Rings” via kabouteroord, waar zij deelnemen aan hun eerste strijd, dan naar de elven en dan naar de tovenaar Magica, die hen steunt, helpt op hun reis om Marie te bevrijden en plannen maakt voor de strijd tegen de grote vijand, zijnde de eerdere leerling van Magica, Asmadorn. Leuk aan Asmadorn is dat hij zoveel mogelijk watergebieden creëert omdat hij bang is voor vuur. Tijdens de reis ontmoeten Ginter en Amicus de meest bijzondere fabelachtige verschijningen, dieren en natuurverschijnselen. Ook een trol en draken spelen een rol. De schrijver heeft een leuke manier gevonden om weetjes weer te geven, door dat weer te geven via cursief gedrukte boekgedeelten uit de boeken van Magica. Zo ook over alle soorten draken (met een voor mij nieuwe uitleg over waarom draken vuur spuwen). Uiteindelijk weten ze Marie te bevrijden, hebben ze magische wapens en weten ze volken te mobiliseren tot de strijd tegen Asmadorm. Leuke woordspeling is ook dat ze in het hol van de leeuw zitten omdat er allemaal avawolf-strijders zijn. De strijd verloopt snel en voorspelbaar. Die had wat uitgebreider beschreven mogen worden. Daarmee is het minder "af". Het boek is leuk om te lezen en past ook bij de jongere doelgroep (10+) maar al met al hoop ik dat de fantasie van deze schrijver tot meer boeken gaat leiden. (4 sterren - vanwege de leeftijd van de schrijver en met oog op jongere doelgroep)