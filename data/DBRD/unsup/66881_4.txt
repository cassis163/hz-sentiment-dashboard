Ohio, 1900. Vanwege een groot schandaal ontvlucht pianiste Catherine haar geboortestad Dayton. In haar wanhoop besluit ze te trouwen met haar vroegere aanbidder Oscar, die inmiddels als weduwnaar met zijn zoontje André op een melkboerderij woont, op een eiland voor de kust van Texas.
Voor Catherine is de overgang van haar oude vrijgevochten luxeleventje naar een primitief bestaan met een man en een kind op een bloedheet, afgelegen eiland enorm. Oscars zoontje mist zijn overleden moeder, en hoewel Oscar zelf zijn uiterste best doet het Catherine naar de zin te maken, blijven de geheimen uit het verleden een schaduw over hun prille verstandhouding werpen.
Nan, Oscars huishoudster, ziet de komst van Catherine met lede ogen aan. Zij heeft Oscars eerste vrouw beloofd de zorg voor de kleine André op zich te nemen. En ze mag master Oscar zo graag...
Dan kondigt zich een verwoestende orkaan aan. Terwijl de wereld letterlijk op zijn grondvesten schudt, worden Catherine en Nan zwaar op de proef gesteld.
Het verhaal is een historische roman gebaseerd op waargebeurde feiten. Het is een verhaal vol liefde, verlies en geheimen.
De hoofdpersonen Catherine en Nan vertellen om beurten hun verhaal, dit loopt wel in chronologische volgorde. De karakters van hen komen goed naar voren, je kan je goed verplaatsen in hun situatie. Het is natuurlijk een verhaal uit 1900 maar je hebt totaal geen moeite om je in die tijd in te leven.
Het leest vlot, ik kon het bijna niet wegleggen.
De opbouw naar het eind is goed, ik had het niet zo verwacht maar ik ben er wel tevreden mee.