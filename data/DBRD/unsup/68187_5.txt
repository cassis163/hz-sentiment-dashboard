Zo'n score moet je verdienen! En Gerritsen verdient het...
Ik heb het boek een tijdje geleden via kapaza.be nog op de kop kunnen tikken. Ik had me laten leiden door de hoge score die het krijgt op Crimezone.nl. Bijgevolg heb ik het geluk niet toevallig eerst De leerling te hebben gelezen. Die is een uurtje geleden besteld...
De chirurg is met veel kennis van zaken geschreven, en de medische terminologie die Gerritsen gebruikt blijft voor de lezer toch boeiend en begrijpelijk. Het boek heeft een mooie opgaande spanningsboog die op geen enkel moment verzwakt. Prachtig uitgewerkte personages en boeiende interactie. Ondanks het lugubere verhaal is er met rechercheur Rizzoli toch ook een komische noot die nooit uit de toon valt (Hoewel, komisch?).
Wat me voortdurend opviel was dat ik vaak aan The Silence of the lambs moest denken, vooral de ontknoping is erg gelijklopend: de quasi toevallige ontdekking van de schuilplaats, de bange vrouwelijke agent... Harris schreef zijn boek in 1988. De chirurg beschouw ik als een meesterlijk geslaagd eerbetoon. Het boek is bijna geschreven als een filmscenario en het verbaast me dat het nog niet verfilmd is. En als er plannen voor zouden zijn dan aub. niet Tom Hanks in de rol van Thomas Moore ;-)