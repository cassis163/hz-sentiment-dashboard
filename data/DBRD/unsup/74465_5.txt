Het boek
In ‘Het vervloekte huis’ maakt de lezer kennis met de 43-jarige journaliste Mikayla. Wanneer Steven, de man van Mikayla, zelfmoord pleegt, stort haar hele wereld in.

De in Canada geboren Steven Jackson laat zijn vrouw geheel onverwacht een huis in Rocky Roads, British Columbia, Canada na. Mikayla wist niets van dit huis. Zij besluit echter om, samen met haar 7-jarige zoontje Jason en haar 16-jarige dochter Valerie, het leven in Amsterdam achter zich te laten en te emigreren naar Canada.

Mikayla wil zich in Canada toeleggen op het schrijven van een thriller en het schijnbare uitgestorven Rocky Roads zou daar de ideale omgeving voor kunnen zijn. Mikayla wordt echter geconfronteerd met een aantal mysterieuze zaken, zoals de onopgeloste moord op Joanna la Croix van twintig jaar eerder.

Al snel komt zij er achter dat haar man in verband wordt gebracht met de moord op deze Joanna. Dat blijkt voldoende om de journaliste in haar wakker te krijgen en zij gaat op onderzoek uit. Dat wordt haar niet in dank afgenomen. Bedreigingen en vreemde gebeurtenissen in en om het huis van Mikayla zijn daar het bewijs van. Haar zoon Jason meent zelfs dat het er spookt en dat het huis vervloekt is.

Lukt het Mikayla om de waarheid te onthullen rondom alle mysterie en geheimzinnigheden? Je leest het in ‘Het vervloekte huis’.

Visie van de recensent
“Het vervloekte huis” is een literaire thriller van formaat. Van Houten hanteert een vlotte en zeer doordringende schrijfstijl. De realistisch gekarakteriseerde personages en de uitstekende spanningsopbouw maken dit boek tot een aanrader.
De lezer wordt al snel geconfronteerd met het feit dat er iets heel vreemds gaande is in Rocky Roads. Wat er precies aan de hand is weet Van Houten tot het einde geheim te houden zonder dat dit krampachtig wordt. Sterker nog, de nieuwsgierigheid van de lezer wordt alleen maar tot het uiterste geprikkeld.
De spanning blijft stijgen en de verkapte insinuaties van de auteur veroorzaken dat je niet meer weet wie er te vertrouwen is. Het spannende en intrigerende verhaal sleept je mee richting een intrigerend plot.
Vooral hoofdpersoon Mikayla is erg goed weergegeven. In de 43-jarige journaliste zullen veel vrouwen zich herkennen. Haar emoties, haar twijfels en haar angsten zijn allemaal uiterst aannemelijk weergegeven door Van Houten.
Kortom, een meeslepende psychologische thriller die van het begin tot het einde boeit.
Over de auteur
Lydia van Houten (1972) startte haar freelance carrière in 2003, als illustratrice voor andere auteurs. Begin 2005 debuteerde ze met haar jeugdserie ‘Teken van Drie’, uitgegeven door Uitgeverij Ellessy. Er volgden (internationale) freelance opdrachten, vooral voor prentenboeken. De serie ‘Goedenacht kleine Maan’, uitgegeven door Yoyo Books, verscheen wereldwijd.

Vanaf 2015 concentreert Lydia zich op het schrijven van thrillers. Het science fiction verhaal Black-out belandde op de longlist van de Paul Harland Awards in 2014. Haar thrillerdebuut ‘Doodstil’ werd door critici goed ontvangen en ontving meerdere vier- sterrenrecensies.

Van Houten studeerde Nederlands, Engels, Frans, Duits, Italiaans en Spaans en volgde een deeltijd studie psychologie aan de OU. Tegenwoordig concentreert zij zich op (online) marketing en communicatie.

Uitvoering
Nog niet verschenen.

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti-blog.simplesite.com/