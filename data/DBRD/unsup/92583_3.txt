Piets kater Roodjak is al een paar dagen kwijt en 's nachts gaat hij op onderzoek uit. Hij komt erachter dat er de laatste dagen meer katten zijn verdwenen in zijn buurt. Samen met zijn oude buurman van 106, die zich zeker niet zo gedraagt en ook 's nachts aan de wandel is, komt hij erachter dat een stel boeven de katten aan het vangen zijn om er een bontmantel van te maken! Terwijl ze de katten proberen te bevrijden, worden ze zelf echter gesnapt en gevangen genomen.

Het begin van het verhaal lijkt heel ongerelateerd te zijn, omdat Piets vader iets raars aan het doen is, maar het geeft wel een beeld van het gezin en uiteindelijk blijkt het truukje van zijn vader toch nog nuttig te zijn!

Het verhaal lijkt heel normaal te beginnen, maar zodra Piet zijn buurman tegenkomt, verschijnen er wat magische dingen in het verhaal, bijvoorbeeld gedachtelezen! De "magie" past allemaal wel bij elkaar en heeft allemaal te maken met de hersenen. De buurman vertelt richting het einde van het boek zelfs een verhaal dat het een beetje verklaart.
Naast het gewone verhaal van Piet die zijn kat wil redden, vertelt zijn buurman A.B. Dekens een aantal keer een verhaal over andere dingen die hij in zijn leven heeft meegemaakt. Af en toe wordt gerefereerd aan het andere boek dat Peter Smit heeft geschreven, "De nachtboerderij", waarin A.B. Dekens ook een rol speelt. Deze verhalen zijn ook leuk om te lezen, maar het haalt wel de snelheid uit het hoofdverhaal en daardoor wordt dat ook iets minder spannend.

De uitkomst van het verhaal, dat de katten gered worden, is natuurlijk heel voorspelbaar. De manier waarop is juist helemaal niet voorspelbaar! Dat komt ook door het beetje magie van A.B. Dekens.

Er wordt goed afgewisseld tussen beschrijvingen en dialogen. Het taalgebruik past misschien beter bij voorlezen, maar het boek is ook prima zelf te lezen.

De tekeningen zijn getekend in zwartwit met alleen maar lijntjes, realistisch getekend. Alleen de tekening op de titelpagina past totaal niet bij het verhaal.

Er staan precies 20 katten op de voorkant, dus of de illustrator heeft het boek goed gelezen, of de auteur heeft dit goed doorgegeven aan de illustrator!