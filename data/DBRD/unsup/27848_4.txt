Louise Boije Af Gennäs anticipeert goed op de behoeften van haar fans, die staan te popelen om meer avonturen van Sara te lezen in de Resistance-trilogie. Ze brengt daarom niet lang na het populaire Bloedspoor, het veelbelovende vervolg Schijndood uit. Schijndood is opnieuw geïnspireerd op de oudere en actuele schandalen van Zweden, maar is gecentreerd rondom Sara, die na verschillende onverklaarbare en nare ervaringen besluit om toch in Stockholm te blijven. Sara gooit haar leven om in de hoop dat ze nu eindelijk met rust gelaten wordt. Dit blijkt echter niet het geval te zijn en Sara’s vertrouwen en gezonde verstand worden opnieuw op de proef gesteld.
Hoewel de strekking van dit vervolg hetzelfde is als het eerste boek, en dat je net als Sara steeds meer vragen krijgt over van alles, dat er nare en onverklaarbare dingen gebeuren en er een plot tegen haar gesmeden lijkt te zijn, hoeft ze zich er dit keer (gelukkig) niet in haar eentje doorheen te slaan.
Wie haar bondgenoten zijn, en wie ze niet kan vertrouwen, is echter moeilijk te zeggen. Wie spreekt de waarheid? Samen met Sara probeer je opnieuw te gissen naar haar helpers en de personen die haar tegen willen werken door middel van ongelukken, sabotage en soms zelfs moord.

Zoals in het eerste deel van de Resistance-trilogie, worden er zowel oudere Zweedse schandalen als hedendaagse nieuwsfeiten naar voren gehaald. Zo wordt er gesproken over de recentelijke dood van de dj Avicii, maar ook over het verraad van Zweden tijdens de Tweede Wereldoorlog. Hoewel Boije Af Gennäs elk onderdeel van het mysterie heeft uitgestippeld met betrekking tot de realiteit (elk schandaal en elke persoon die wordt benoemd in de artikelen die Sara vindt, kan worden nagetrokken) wordt het verhaal hier en daar wat langdradig. Er is niet altijd de behoefte om elk artikel te lezen waar de geheimen en corruptie van Zweden centraal staan. Gelukkig worden deze ‘droge’ artikelen met dialogen en stukken uit het dagboek van Sara’s vader afgewisseld, wat het geheel samenhangend en interessant houdt.

Al met al heeft Boije Af Gennäs een sterk vervolg neergezet, dat voornamelijk een spannende aanloop is naar het derde boek Doelgericht, waarin hopelijk alles duidelijk wordt voor Sara en de lezer. De Resistance-trilogie lijkt steeds meer weg te hebben van een realistische en bloedstollende mengeling van A Series of Unfortunate Events en Game of Thrones: telkens als de situatie beter begint te worden, is niet wat het lijkt. Raak daarnaast ook niet te gehecht aan de personages, want er kan zomaar iets mee gebeuren.