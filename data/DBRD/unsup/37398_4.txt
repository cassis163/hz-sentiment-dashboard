In deel 1, 'Verloren', liet Claire McGowan nog wat steekjes vallen (zie mijn recensie). In deel 2, 'Barre grond', is ze daar waar ze wezen moet: meeslepend en spannend verhaal, mooi geschreven, prima balans tussen werk- en priv√©leven van Paula Maguire cum suis, de personages krijgen allengs meer karakter. McGowans ontwikkeling als auteur gaat pijlsnel, een compliment is hier op zijn plaats.

'Barre grond' speelt zich wederom af in Noord-Ierland, perfecte locatie voor een thriller als deze. De Noord-Zuid-problematiek wordt ook in dit tweede deel van de Paula Maguire-reeks aangestipt, maar is minder prominent aanwezig dan in 'Verloren'. Logisch, want 'Barre grond' heeft abortus als hoofdthema en daarover zijn beide partijen het in grote lijnen eens: abortus is uit den boze. Wie zich desondanks wil laten aborteren gaat naar de praktijk van dokter Bates, die voor de vrouwen een doorverwijzing naar Engeland kan regelen.
Paula Maguire is zwanger, weet niet van wie en weet ook nog niet of ze het kind wil houden. Zij maakt een afspraak bij dokter Bates, die verdwenen blijkt. Een dag eerder is een pasgeboren baby meegenomen uit het ziekenhuis. Is er een verband tussen de verdwijning van deze baby en de arts? Op aanwijzingen van een 'helderziende' wordt de baby levend teruggevonden. Dan wordt er weer een kindje vermist en vlak daarna een hoogzwangere vrouw. Hoe loopt dit af? Zijn Paula en inspecteur Guy Brooking er tijdig bij om hun levens te redden? En hoe zit het tussen die twee? En tussen Paula en journalist Aidan O'Hara?

Het is een zware periode voor Paula, zowel op haar werk als in de persoonlijke sfeer, want ondertussen probeert ze ook nog meer informatie boven water te krijgen over de verdwijning van haar moeder, zeventien jaar geleden.
Niet alles is opgelost of duidelijk aan het eind van het boek, maar de cliffhangers zijn aanzienlijk minder storend dan aan het eind van deel 1. Ik hoop dat Claire McGowan hard werkt aan deel 3, ik kijk ernaar uit!

Waarschuwing!
'Barre grond' draait voornamelijk om baby's, zwangerschappen en abortusproblematiek en het bevat gruwelijke passages.