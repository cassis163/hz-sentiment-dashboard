Ondergronds kwaad is een heerlijke spannende politiethriller om enkele uren geheel in op te gaan en je omgeving even te vergeten. En zo Nederlands als je maar kunt bedenken.

Het begint allemaal als deurwaarder Pauline Hermelijn zich naar een woning begeeft die ontruimd moet worden. In de woning vinden ze het dode lichaam van een hoertje, vermoord en er ontbreekt een hand.
Op het moordonderzoek wordt het politiekoppel Erik van Houten en Sigrid de Wilde gezet.

Parallel aan dit verhaal wordt het leven van Meir Harel verteld. Wonend in Israël leeft hij gelukkig met zijn intelligente vrouw, Rachel Harel. Maar Meirs leven verandert plotseling als zijn vrouw op straat wordt ontvoerd. Meir spoort de daders op en doodt ze wat ook een einde betekent voor zijn werk bij de Mossad. Gedesillusioneerd verlaat hij Israël en komt via omwegen in Amsterdam terecht waar hij een club begint, Forty Seven.

Als de woning van Pauline Hermelijn is afgebrand en het verkoolde lichaam van haar wordt gevonden, lijkt het duidelijk. Er wordt een verband gevonden tussen de deurwaarder, het eerder gevonden lichaam in de ontruimde woning en club Forty Seven.
Voor het koningskoppel Eric en Sigrid begint de uitdaging van hun leven, de activiteiten binnen de club proberen te ontdekken en de moordenaars op te sporen.

Jacobs en Vreeker schrijven niet zomaar een politieverhaal. Ze besteden veel aandacht aan achtergronden van mensen. Hun hoofdfiguur is geen koelbloedige moordenaar maar een eerzame burger die door onverwerkbare tegenslag in een neerwaartse spiraal terecht komt. In hun 3e verhaal maken de speurders Van Houten en De Wilde ook hun 3e avontuur mee. Een avontuur dat best spanning in zich heeft maar soms in alle details en dialogen ten onder dreigt te gaan. Maar altijd goed voor het meebeleven van een avontuur waarin vrouwenhandel de hoofdrol speelt en van eigen nationale bodem is. Dat mag ook weleens gezegd zijn!