Voor Hebbanbuzz mocht ik het boek ‘Voor je weggaat’ van Clare Swatman lezen. Het boek werd aangekondigd als ‘feelgood’, met als ondertitel ‘Elk einde is een nieuw begin’. De preview was echter zo verdrietig, dat ik heel benieuwd was hoe dit in een feelgood roman kon eindigen.

Op weg naar zijn werk komt Ed, de man van Zoe, om bij een verkeersongeluk. Voor Zoe begint hiermee een ontzettend verdrietige nachtmerrie. Door een verrassende wending in het verhaal, krijgen we een kijkje in het leven van Ed en Zoe voor het ongeluk. Vanaf de eerste ontmoeting tot de ups en downs van hun relatie door de jaren heen. Zoe lijkt een tweede kans te krijgen, kan ze het schijnbaar onvermijdelijke veranderen?

Na het ontzettend verdrietige begin, keert het verhaal zich inderdaad naar het feelgood genre. Het verhaal is vlot geschreven en leest prettig. Al vrij snel was het goed voor te stellen hoe het verhaal ongeveer zou eindigen en jammer genoeg bleek dat ook te kloppen. Door de manier waarop het verhaal is opgebouwd, wil je graag weten hoe het verder gaat, maar een iets meer verrassend einde had wat mij betreft een extra ster opgeleverd.