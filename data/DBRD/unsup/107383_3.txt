Rien van den Berg (1970) is journalist, schrijver en dichter. Na verschillende grote projecten, o.a. over streektalen in Nederland, en het schrijven van een boek met een overzicht van het beste werk van christelijke dichters na de Tweede Wereldoorlog, houdt hij zich sinds kort ook bezig met het schrijven van thrillers. Aslander - Het laatste gezicht, is het tweede deel in een serie detectives met dominee Lammert Aslander als hoofdpersoon.
'Het laatste gezicht' is het gezicht dat de vrouwen zien die met tussenpozen van 40 dagen in Zeeland worden vermoord. Van wie is dat gezicht? Wie is die man die geen enkel aanknopingspunt achterlaat, behalve de dodelijke angst op het gezicht van zijn laatste slachtoffer. Zij heeft de aanslag overleefd en is sindsdien opgenomen in een psychiatrische instelling. Ze is in shock, en zwijgt in alle talen. De politie komt geen stap verder en de tijd begint te dringen: binnenkort valt er waarschijnlijk een nieuwe dode! Psychiater Egge Johannes, die we nog kennen als lid van het team van Aslander dat op Ameland actief was, vraagt Lammert Aslander en de andere teamleden naar Zeeland te komen. Zien zij kans de moordenaar te ontmaskeren voordat hij opnieuw toeslaat?
Rien van den Berg schotelt met dit tweede avontuur de vijf leden van het team-Aslander een nieuwe moord voor waar ze hun tanden in kunnen zetten. Het team bestaat uit dominee Lammert Aslander (leider tegen wil en dank en voorganger in een drugs- en straatpastoraat in Leiden), psychiater Egge Johannes, de felle, bijna asociale, oude dame Thera, de jonge Turk Bülent die goed met computers kan omgaan en de Slavische oud-militaryrijdster Mila. Tussen de bedrijven door neust Mila in oude archieven om onderzoek te doen naar een moord in de 17e eeuw. Een interessant uitstapje dat een aardige inkijk geeft in de kerkelijke verhoudingen uit die tijd.
Het verhaal leest vlot maar mist een gestaag oplopende spanningsboog. Het is vooral veel gepraat en afwachten, maar weinig actie en dat komt de plotontwikkeling niet ten goede. Van den Berg is zich hiervan overigens bewust en geeft op zijn blog aan daar bij het schrijven van de volgende delen rekening mee te houden.
De invalshoeken voor deze detectives zijn goed gevonden en maken nieuwsgierig naar de verdere ontwikkeling van de verhoudingen binnen het team. Zeker nu de ongezouten voor haar mening uitkomende Thera op het eind spoorloos is verdwenen. Wat zit daar achter? En hoe gaat het verder met Bülent, die in Het laatste gezicht een ondergeschoven rol had? Over het verloop van team en plot in deel drie van de serie kunnen lezers op interactieve wijze via de blog van de auteur meedenken. Een interessante manier van doen die op dit moment door meer auteurs wordt gebruikt om binding met het publiek te krijgen.