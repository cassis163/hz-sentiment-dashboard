Uitgeverij KLIN, en met name uitgever Sanja Kregar, zet zich in om Kroatische auteurs en literatuur ook over de grens bekend te maken en in Nederland zijn er al een fiks aantal titels uitgekomen. Het overgrote gedeelte daarvan is voor de volwassenen onder ons, maar recentelijk zijn er twee titels voor de jeugd verschenen.
In december 2017 is een boekje voor tieners uitgekomen onder de titel 'Ze denken dat we nog klein zijn' van Julijana Matanović en Anka Dorić. De recensie van dit leerzame boek is ook op deze blogspot te vinden.

In mei 2018 verscheen 'Het druppeltje en de steen' van Damir Lacković. Een schattig en zeker ook leerzaam meegroeiboekje. Voor de kleinsten is het een grappig voorleesverhaal over het ontstaan van kalksteen en om zelf door te bladeren en naar de vrolijke illustraties te kijken. Wanneer ze echter zelfstandig kunnen lezen staan er, tussen de vrolijke buitelingen van de regendruppels, informatieve stukjes tekst waarin extra informatie wordt gegeven over iets ingewikkelder te begrijpen ontstaan van kalksteen, het dierlijke leven in ondergrondse meertjes, geschiedenis van het ontstaan, speleologen, duikers en druipsteen grotten.

Sommige druppels vallen op kalksteen
'Mmm, dat is lekker,'
zegt het waterdruppeltje,
hij likt aan de steen
en neemt er dan een hapje van.

Conclusie

Ikzelf vind het een heel leuk boek, maar.........ik ben inmiddels al een grote dame en die kijken hier toch anders tegenaan. Dus....op de fiets gestapt en een paar straten verder een kopje thee gaan drinken.

Mijn kleine neefje was mijn eerste proefpersoon. Om te beginnen heb ik hem het verhaal voorgelezen, waarna hij het zelf van voor tot achter heeft doorgebladerd om alle tekeningen te bekijken. Er kwamen natuurlijk heel wat vragen, zoals: 'Tis dat?' en 'Doen ze daar?'. Het leverde een paar leuke voorlees-, kijk- en vertelmomenten op, omdat het voor de kleintjes heel visueel wordt gemaakt wat waterdruppels en kalkkristallen kunnen fabriceren wanneer ze gaan samenwerken.

Het oudere zusje van mijn neefje - mijn nichtje dus - was ook zeer geïnteresseerd. Ze kan al zelf lezen, maar vindt een voorleesmoment stiekempjes ook wel heel erg leuk. Na afloop is ze het zelf gaan lezen en ze stak nog aardig wat op van de bijgeschreven informatie voor de grotere kinderen - en dit is zeker ook leerzaam voor de papa's en mama's!

Het boekje heeft weliswaar geen hardcover, maar het is wel van kindvriendelijk materiaal gemaakt. Dik glanzend papier dat tegen een stootje en natte vingertjes kan en niet zo kwetsbaar voor vlekken.

Nu wil het toeval dat mijn neefje en nichtje al een paar keer in Kroatië op vakantie zijn geweest en zelfs ook een druipsteengrot hebben bezocht, dus dat gegeven was heel leuk te verweven in het voorlezen en er over praten.

Een kleín puntje van kritiek heb ik wel.
Hoewel mijn nichtje en neefje natuurlijk geen gemiddelde kunnen zijn van alle kinderen in Nederland - en dan wil ik ook de kindertjes in België natuurlijk niet vergeten - wil ik toch wel opmerken dat het boekje voor het overgrote gedeelte is gebaseerd op het karstlandschap in Kroatië. Er staat wel in vermeld dat dit ook in kleinere mate te vinden is in Nederland, maar het geeft voor kinderen toch wat meer herkenning als er iets meer over de karst in ons landje te (voor-)lezen was geweest.

Auteur

Damir Lacković is van beroep geoloog/aardwetenschapper. Hij is vooral geïnteresseerd in grotten, waar hij al een aantal boeken over heeft geschreven. Omdat hij ook aan kinderen, op een voor hun begrijpelijke manier, uit wilde leggen hoe het karstlandschap op aarde is ontstaan is het idee ontstaan om dit boek te schrijven. Over de wonderlijke verschijnselen aan de oppervlakte en de mysterieuze ondergrondse grotten en druipstenen.

Trpimir Vedriš heeft de vele, grappige en tot de verbeelding sprekende illustraties verzorgd.
Hij is historicus, maar wilde voor zijn eigen kinderen uittekenen wat Damir had geschreven.

Auteur: Damir Lacković
Titel: Het druppeltje en de steen
Oorspronkelijke titel: Kapljica i kamen
Illustraties: Trpimir Vedriš
Vertaling: Nada Šunjić
Pagina's: 39
ISBN: 9789492160133
Uitgeverij KLIN
Verschenen: mei 2018