Ben je een nieuweling in Het huis van de nacht? Geen punt! Met een samenvatting wijden P.C. Cast en Kristin Cast je in in de wereld van de school waar beginnend vampiers samenkomen. De twee auteurs benoemen in dezelfde adem alle belangrijke personages met hun veranderingen in de afgelopen periode en hun relaties met andere personages. Het is even zeven bladzijden zwoegen, maar dan ben je klaar voor Bemind; het eerste deel van de nieuwe serie ‘Het huis van de nacht - Andere wereld’.
Waar de intro, zeker voor nieuwelingen, zorgt voor een overload aan kennis, blijkt Bemind zelf vriendelijker van aard.
‘Aan het begin van Bemind hebben Zoey en de kudde oenen de Verandering voltooid. Er is bijna een jaar verstreken sinds Zoey werd benoemd tot hogepriesteres van de Noord-Amerikaanse Hoge Raad van Vampiers – wat een zware verantwoordelijkheid is voor een meisje van nog geen achttien.’
Het verhaal start dan ook met Zoey. Ze heeft een slechte droom waarin Kalona haar slecht nieuws brengt. Wanneer Zoey ontwaakt zoekt ze Starks op:
‘Nou, Kalona kon niet met zekerheid zeggen dat het gevaar iets met Neferet te maken had. Maar hij kon ook niet met zekerheid zeggen dat het niets met haar te maken had. Dus besloot hij me te waarschuwen en me over het dagboek te vertellen.’
Zoey gaat op zoek naar het dagboek van Neferet en keert vervolgens terug naar haar vrienden Kramisha en Aphrodite. Al snel blijkt duidelijk dat de jongeren opnieuw tegen het kwaad moeten vechten. Er zijn wederom problemen op komst.
De start van Bemind belooft duidelijk veel goeds. Uniek in deze tweede reeks over ‘Het huis van de nacht’ is het feit dat het eigenlijk begint waar veel andere verhalen over vampiers, duivels, engelen eindigen: de mensenwereld en de bovennatuurlijke wereld kennen elkaar al en werken min of meer gedwongen samen. Zeker in het begin van de roman wordt de grens tussen die twee werelden – het punt waar ze elkaar tegenkomen – ook opgezocht: Aphrodite komt haar moeder tegen. Daar begint meteen de ellende: Aphrodites moeder wil burgemeester worden en alsnog ‘Het huis van de nacht’ verbannen.
Helaas krijgt deze kant van het verhaal niet veel ruimte. Het gevecht tegen Neferet komt bovendrijven en duwt de ‘normale wereld’ aan de kant. De focus van de auteurs ligt duidelijk op de bovennatuurlijke wereld, waardoor je als lezer regelmatig zelf echt over elke grens met de realiteit heen dient te stappen.
Toch is de wereld die Cast en Cast scheppen aantrekkelijk, ondanks de passages die wellicht wat té zweverig zijn. De opbouw van de hiërarchie, met de wijze oma en de jongeren met veel macht is interessant en ook de gevechten tussen de goede vampiers en de minder goede is boeiend: de wereld van Zoey lijkt bij vlagen één grote spiegel. Bijzondere thema’s als de onvoorwaardelijke liefde voor iemand die zichzelf niet meer is en de mogelijkheid iemand een tweede kans te geven – met daarbij de discussie of die iemand het waard is – worden aangestipt: ‘Elke keer dat je iemand een tweede kans geeft, geef je een stukje van je gave van inzicht weg.’
Helaas blijft, na het lezen van Bemind, een hongergevoel over, hoe vreemd ook. Het verhaal is spannend, bevat veel actie en op de nodige momenten voldoende emotie. De thema’s die aangehaald worden zijn de moeite van het overdenken waard en zo af en toe raakt het verhaal de kern:
‘Met andere woorden: een leven waarin ik de kans loop op een gebroken hard. Alweer. (…) Of je zou, in een ten volle geleefd leven, geluk omarmend, de verkeerde loopbaan kunnen kiezen of beslissingen kunnen nemen waarmee je anderen pijn doet, al neem je die beslissingen met de beste bedoelingen, en zo veel andere dingen verkeerd kunnen doen, wat je niet zou doen als je je in jezelf terugtrekt en die mogelijkheden uitsluit.’
Toch blijft een echt volledige uitwerking van eerder besproken onderwerpen achterwege en laten de personages niet écht het achterste van hun tong zien. Wellicht is dat ook waarom Bemind smaakt naar meer en tegelijkertijd niet geheel overtuigd.