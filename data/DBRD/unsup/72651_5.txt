De Silmarillion was het levenswerk van J.R.R. Tolkien en beschrijft de geschiedenis van Arda, de wereld die hij schiep voor De Hobbit en In de Ban van de Ring. Hij bleef werken aan deze verhalen en kreeg ze nooit af. Vier jaar na zijn overlijden werd dit werk gebundeld en gepubliceerd door zijn zoon.

De Silmarillion is geen boek voor wie lekker wil achteroverleunen om zich mee te laten nemen op een queeste met hobbits. Het is een boek voor wie bekend is met de werken van J.R.R. Tolkien en daar meer over wil weten. De lezer moet investeren in dit boek. Over de kaart gebogen, bladerend door stambomen en namenlijsten, ga je zélf op ontdekkingsreis.

Tolkien neemt ons vanaf de schepping van Arda mee over een periode van duizenden jaren. Daardoor vliegt de lezer soms in adelaarsvlucht over Beleriand, om dan weer met beide benen op de grond een liefdesgeschiedenis of tragedie mee te maken. Alle grote en kleine thema's komen aan bod in een magische wereld. De kleinste gebeurtenissen uit het verleden kunnen doorwerken in de toekomst. Tolkien spint een ragfijn web over een lange periode, met tientallen hoofdpersonen. Die grootse schaal en die aandacht voor het kleine, het menselijke, is ongeëvenaard.

Wie de moeite neemt te investeren in De Silmarillion ontdekt hoe ontzettend knap dit geschreven is.