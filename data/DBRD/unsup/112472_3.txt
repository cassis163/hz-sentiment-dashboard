De cover;
Deze krijgt van mij een negen. Ik vind de cover prachtig. Hij geeft het desolate van Pyramiden, de verlate Russische mijnwerkersstad op Spitsbergen, heel goed weer. Tevens vind ik de cover het onheilspellende en mysterieuze gevoel omtrent de crash van de Russische Toepolev goed uitbeelden.

Het verhaal;
Het boek draait om de crash van een Russische Toepolev in 1996. Tijdens deze crash op Spitsbergen zijn alle 141 inzittenden van het vliegtuig omgekomen. Het betrof de bemanning en mijnwerkers van het Russische bedrijf Arktikoegol. De GPS van het vliegtuig is nooit gevonden. Tom Brandt, oud-marinier en fotograaf, vindt de GPS vijftien jaar later op de crashsite. Tom is naast freelance fotograaf voor National Geograpic ook in dienst van de MIVD. Hij komt tot de ontdekking dat in de onderzoeksrapporten de door hem gevonden GPS opgevoerd wordt als bewijsmateriaal voor de oorzaak van de crash. Dit zet hem aan het denken. Is de crash een verhulde moordaanslag? Waarom is de GPS destijds niet gevonden, terwijl er in het rapport wel staat dat de GPS gezien was? Wie heeft er belang bij het gemanipuleerde onderzoeksrapport? Tom besluit op onderzoek uit te gaan, maar wordt aan alle kanten tegengewerkt. Hij probeert er achter te komen wat er daadwerkelijk gebeurd is op die bewuste dag in augustus 1996. Om hier achter te komen, moet Tom een aantal hachelijke situaties zien te overleven. Wie kan hij vertrouwen en wie niet? Lukt het hem om het mysterie van de GPS en de crash te ontrafelen? Terwijl hij hier achter probeert te komen, is men op Spitsbergen het bezoek van de Russische president Poetin aan het voorbereiden. Hij komt naar Spitsbergen om een verdrag te ondertekenen dat Rusland en Noorwegen meer gaan samenwerken op het gebied van oliewinning in Antartica. Heeft dit bezoek te maken met de gevonden GPS? Tom stelt alles in het werk om er achter te komen en om het er levend van af te brengen.

Beredenering;
Ik heb voor dit boek gekozen, omdat ik de schrijver niet kende. Ik ben altijd op zoek naar nieuwe schrijvers. Daarnaast sprak de cover mij erg aan en de beknopte inhoud op de achterkant maakte mij nieuwsgierig. Politiek getinte thrillers is een van mijn favoriete genres.
Het verhaal speelt zich grotendeels af in Spitsbergen, met een kleine uitstap naar Nederland. De schrijver heeft de sfeer op Spitsbergen heel goed over kunnen brengen. Ik had het gevoel alsof ik zelf rondliep op Spitsbergen. De kou, het desolate, de bevolking het voelde allemaal heel echt aan.
Het verhaal begint als Tom Brandt op Spitsbergen aankomt voor een foto-opdracht van National Geographic. Hij is daar om foto’s te maken van het verlaten Russische mijnwerkersdorp, Pyramiden. Een verhaal over Pyramiden is echter niet compleet zonder een foto van het wrak van de neergestorte Toepolev. Deze is in 1996 tegen de berg Operafjellet gevlogen en alle 141 inzittenden zijn hierbij omgekomen. Als Tom de rampplek bezoekt, vindt hij tot zijn verbazing de GPS van het neergestorte vliegtuig. Tom is naast freelance fotograaf ook nog in dienst van MIVD, de Nederlandse militaire inlichtingendienst. Hij neemt contact op met zijn werkgever omtrent de vondst van de GPS. Dit is de aanleiding voor een spannende zoektocht naar de waarheid omtrent de neergestorte Toepolev. Om achter deze waarheid te komen, moet Tom proberen te achterhalen wie er baat bij hebben gehad bij het ongeluk? Het officiële onderzoeksrapport is duidelijk gemanipuleerd, maar door wie en waarom? Wie zijn de twee mensen die op de plek van de ramp waren voordat de autoriteiten er waren? Hebben zij iets met de crash van doen? Heeft de vondst van de GPS, 15 jaar na de crash, iets van doen met het geplande bezoek van de Russische premier Poetin? Tom gaat met behulp van Tanya, een studente aan de UNIS van Spitsbergen en nabestaande van een omgekomen mijnwerker tijdens de crash, op zoek naar de waarheid omtrent de crash. Deze zoektocht levert een aantal zeer gevaarlijke situaties op voor Tom, en zelfs voor zijn ex-vrouw en zoontje in Nederland.
De hele zoektocht levert een mooi beeld op van de belangen die op Spitsbergen spelen. De politiek, de ecologische, de bijzondere status van Spitsbergen. Het wordt goed verwerkt tot een spannend plot, waarin Tom zich constant af moet vragen wie hij kan vertrouwen en wie niet. Ik had het idee dat het echt zo gebeurd had kunnen zijn.
Oordeel;
De schrijver voert ons in een aangenaam tempo naar de ontknoping. De spanning wordt steeds verder opgevoerd en ik wilde weten hoe het zou aflopen. Hij leidde mij via een aantal verrassende gebeurtenissen naar een ietwat voorspelbare ontknoping, maar het is zeker de moeite waard om te lezen. Je waant je op Spitsbergen midden in de zoektocht. Die hier en daar wel wat te James Bond-achtig aandoet, en met name de achtervolging in de mijn, maar dat heeft mijn leesplezier er niet minder op gemaakt.
Al met al zou ik dit boek zeker aanraden. Voor mij is het 3.5 ster waard, omdat het James Bond gehalte bij de achtervolging in de mijn me net iets te veel van het geloofwaardige was, maar al met al goed geschreven, lekker tempo en het boek hield mijn aandacht tot het einde vast. De ontknoping was mij iets te voorspelbaar.