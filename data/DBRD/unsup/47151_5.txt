Karin Slaughter brak wereldwijd door met de succesvolle Grant County-reeks waarin kinderarts en lijkschouwer Sara Linton de hoofdrol speelt. Die reeks is inmiddels afgerond, maar Sara Linton maakte haar terugkeer in het derde deel van de Will Trent-reeks. Na drie jaar wachten kunnen de fans van de Will Trent-reeks in juni 2019 hun hart ophalen; het negende deel, Laatste weduwe, is een feit. Het boek is wederom vertaald door Ineke Lenting, wie nagenoeg alle boeken van Karin Slaughter heeft vertaald. De bestsellerauteur heeft overigens aangekondigd dat het volgende en tevens tiende deel van de reeks niet lang op zich zal laten wachten en al in 2020 zal volgen.  

In Laatste weduwe wordt Michelle Spivey na het winkelen met haar dochter Ashley ontvoerd. Michelle verdwijnt spoorloos en een maand later is er nog steeds geen enkel teken van leven. Sara en Will zijn op bezoek bij familie van Sara als de aarde plotseling beeft en ze rookpluimen in de lucht zien. Ze gaan erop af om te zien of ze kunnen helpen, maar dat loopt niet goed af. Sara wordt ook ontvoerd en Will gaat undercover om haar te redden van een extremistische groepering.  

Oude bekenden die in dit deel voorkomen zijn onder andere Will Trent, Sara Linton en haar familie, Faith Mitchell en Amanda Wagner. De personages zijn sterk neergezet en hun verleden en onderlinge verhoudingen worden kort, maar op treffende wijze toegelicht. Hierdoor is het verhaal ook goed te volgen voor lezers die niet bekend zijn met de personages.  

De hoofdstukken worden afwisselend vanuit de perspectieven van Will, Sara en Faith geschreven, waarbij er vooral in het begin van het verhaal soms overlap is en een scène vanuit verschillende perspectieven wordt beschreven. Deze perspectiefwisselingen en de tijdsprongen die daarbij worden gemaakt, zijn wellicht even wennen, maar zijn ook verrassend en verhelderend. Ook zorgen de perspectiefwisselingen ervoor dat het ene personage (en de lezer dus ook) steeds over meer of andere informatie beschikt dan het andere personage. De puzzelstukjes vallen langzaam op hun plaats als de verschillende verhaallijnen samenkomen.  

Slaughter weet de lezer van begin tot eind mee te slepen in het verhaal, dat zich afspeelt binnen enkele dagen. Er is steeds sprake van voelbare spanning met een aantal uitschieters waarbij de spanning hoog oploopt. Naarmate de ontknoping nadert, worden de hoofstukken korter en wordt de spanning opgevoerd om het boek met een knal af te sluiten. Het verhaal moet het qua spanning echter niet hebben van onverwachte plotwendingen en is op bepaalde punten zelfs ietwat voorspelbaar, maar de actiescènes, perspectiefwisselingen, tijdsdruk en het stukje bij beetje vrijgeven van informatie zorgen desondanks voor voldoende spanning.  

Laatste weduwe is een mooie mix van gruwelijkheden, actuele maatschappelijke thema’s en de persoonlijke levens van Will, Sara en Faith. Het is daarmee een echte Slaughter en zal de fans dan ook zeker weten te bekoren.