De Gifmengstervertelt het verhaal van Anne Dyeward, de dochter van een van de laatste erfgenamen van de verstoten koninklijke familie. Ze wordt tegen haar zin uitgehuwelijkt aan kroonprins William van het land Astoris om verdeeldheid en burgeroorlogen tegen te gaan. Hoewel ze dit in het begin verschrikkelijk vindt, wordt ze langzamerhand verliefd op  William. Anne is een slimme en sterke vrouw die niet bang is om haar mening te uiten. Ze gaat in de leer bij een alternatieve dokter en weet ontzettend veel over gif. Het zal je dus niet verbazen dat dit personage is gebaseerd op de Franse koningin Catharina de Medici.

In het begin was het voor mij wel lastig om in het verhaal te komen. Er komen namelijk in het eerste hoofdstuk zoveel verschillende namen van personages op me af dat ik een beetje de draad kwijt raakte. Ook na enkele hoofdstukken gelezen te hebben moest ik af en toe nog even nadenken wie wie was.

Toch kon ik het boek niet neerleggen. Dit boek bevat namelijk een hele sterke plot. Je leest over de politieke problemen in Astoris, over de persoonlijkheidsstoornis van William en over hoe Anne haar familie bijeen probeert te houden. Dit boek zit vol spanning en intriges dat je het boek het liefst in een keer uit wil lezen.

Ook de meeslepende en vlotte schrijfstijl van J.M. Anna zijn grote pluspunten. Haar beschrijvingen van het paleis en het land Astoris zijn levensecht en zorgen ervoor dat het voelt alsof je zelf in Astoris bevindt. Door hier en daar puzzelstukjes te geven over het geheim van kroonprins William en door de verschillende plottwisten weet ze je aandacht tijdens het hele boek vast te houden. Anne en William werden door haar ook helemaal tot leven gebracht! Dat J.M. Anna voor dit boek ook veel onderzoek heeft gedaan merk je aan de beschrijvingen van de geneeskunde en de verschillende kruiden.

De Gifmengster is dus zeker een aanrader als je van historische fantasy houdt. Zodra je begint aan dit verhaal dat vol zit met spanning en plottwisten, wil je niet meer stoppen met lezen. Ik heb erg genoten van dit boek dat zeker 4 sterren waard is! Ik ben nu al benieuwd naar de andere twee boeken van de Astoris-serie!