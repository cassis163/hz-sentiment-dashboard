Titel : Het meesterwerk
Auteur : Geir Tangen
Uitgeverij : The House of Books
ISBN : 978 90 44351 20 0

Reeds 10 jaar werkt de 37-jarige Viljur Gudmundsson bij dezelfde krant ‘Haugesunds Nieuws’. De lusteloosheid krijgt de bovenhand tot hij plots een mail ontvangt van een zekere Stein Åmli. Deze laatste wil het recht in eigen handen nemen en geeft aan dat er de volgende dag een vrouw haar laatste levenslicht zal zien. Viljur neemt de mail niet serieus, maar enkele dagen later wordt hij steevast met zijn neus op de feiten gedrukt en belandt hij zelf in handen van de politie. Wanneer er een nieuwe mail in de mailbox valt is er geen twijfel meer mogelijk. Iemand heeft de touwtjes in handen … maar wie ? En waarom betrekt hij een doodgewone, uitgebluste journalist bij zijn partituur ?

‘Het enige wat deze aanblik onderscheidde van die van de herders van Bethlehem tweeduizend jaar geleden, was dat deze engel niet vrij in de lucht zweefde. Ze hing met een touw om haar nek aan een draagbalk.’

Tangen maakt het de lezer bij aanvang niet makkelijk. Er zijn sprongen tussen het verleden en het heden (2014) die tevens onontkoombaar een overflow aan personages betekenen. De stukken die zich afspelen in 2010 komen erg verwarrend en onsamenhangend over, maar eens je enkele hoofdstukken verder in het verhaal zit brengt de auteur daar iets meer duidelijkheid in.
Er is een opmerkelijk verschil tussen beide verhaallijnen. Wat enkele jaren eerder heeft plaats gevonden geeft een nog zwaarder gevoel aan de lezer dan wat er zich in het nu voordoet. Het brengt een totaal ander soort emoties teweeg : verdriet, radeloosheid, machteloosheid. Want dit verhaal gaat niet zomaar om het doden of het moorden an sich. Het gaat ook om wat je gelooft, je opvoeding, je gevoelens die je niet zomaar uit de weg kan gaan.

De wisseling in perspectieven bieden een aangename verpozing. Je hebt hoofdstukken die zich afspelen bij de krant waar Gudmundsson al 10 jaar tewerk is gesteld en daarnaast zijn er delen waar de politie de hoofdrol speelt.
Vervolgens heb je stukken waar de dader het woord voert, geschreven in de ik-vorm en telkens voorafgegaan met de titel van een Requiem van Mozart. Geweldig intens, vol passie, vol furie. Als je de tijd hebt om deze klassiekers af te spelen tijdens het lezen : doèn ! Het laat de aard van de daden en het karakter van de moordenaar nog meer diepgang geven.

De auteur is zelf blogger en recensent en dat merk je best wel. Hij weet wat de lezer wil en biedt dit aan alsof hij dit zomaar op 1-2-3 uit zijn mouw geschud heeft. Thrillerlezers willen originaliteit, een zekere schwung, geen uitgebreide info, … nee gewoon op tijd en stond een moord, wat bloed, gruwel, pittige dialogen en plottwists. En deze schrijver weet dat, beseft dat . Geir Tangen creëert bij momenten -prachtige zinnen, mooie beeldspraak (bv. ‘De herfst zat in de lucht. Zeemist. Een klamme, vochtige deken die langzaam alle levenskracht uit iemand kon trekken.’) die de lezer de rare vertalingen instant doet vergeven.
Ook onderhuidse humor, een vleugje ironie is vaak van toepassing tijdens enkele dialogen of bij de monoloog van de dader. Het is een boek dat bol staat van ode aan cultuur. Een link naar Edvard Munch, verwijzingen naar Skandinavische boeken en zoals daarjuist reeds vermeld, klassieke muziek. Want ja, de requiems zijn dè basis bij uitstek voor de dader. Hij is de maestro, hij dirigeert, hij heeft vat op al zijn muzikanten en hun instrumenten. Samen maken zij het ultieme muziekstuk dat niemand kan negeren.