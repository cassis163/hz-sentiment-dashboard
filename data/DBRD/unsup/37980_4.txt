De zeventienjarige scholiere Kit Ward heeft wel een heel aparte opvoeding van haar moeder gehad. Zij heeft Kit al van jongs af aan een opleiding gegeven tot ‘de perfecte moordenaar’. Hiermee neemt Kit de rol van haar moeder Vienna Ward over die vroeger de perfecte moordenaar was maar moest stoppen met moorden net voordat zij ontmaskerd ging worden. Kit’s vader is een drukke zakenman die nauwelijks thuis is en weinig tot geen aandacht aan zijn gezin besteed.
Kit krijgt haar moordopdrachten via een geheime postbus die zich in een toiletruimte achter een café bevind. Ze neemt de brieven mee naar huis en sorteert ze op gronde van de vergoedingen die bij de brief in de envelop zitten. De vergoeding van gulle gevers krijgt de voorrang.
Kit is verder een ‘normale’ tiener en zit op de ‘Ivy High School’ waar ze vriendschap sluit met Maggie Bauer. Wanneer haar volgende ‘opdracht’ een mede-scholier betreft gaat Kit twijfelen over de gedachte dat er geen goed en kwaad is.
Een ijzersterke thriller die nu eens niet vanuit de rechercheur en zijn maatje wordt beschreven maar vanuit de moordenaar zelf.
Een origineel plot met een psychopathische moordende tiener, heel verrassend!
Inhoudelijk neigt deze thriller naar een Young Adult boek, maar is daardoor niet minder spannend. Er zijn wat ongeloofwaardigheden aan het verhaal, bijvoorbeeld: Hoe weet iedereen de geheime postbus te vinden en weet de politie er niet vanaf. En hoe kan het dat de politieagent Alex van Scotland Yard zich inlaat met een tienermeisje en met haar de feiten van de moorden van de perfecte moordenaar bespreekt?
Het is een boek wat vlot en gemakkelijk leest en wat je blijft boeien tot het eind. Wel vond ik het einde heel erg abrupt en niet verwacht.

Het boek krijgt van mij 4 sterren omdat ik het heel knap vind dat een zeventienjarige schrijfster zo’n spannend verhaal kan neerzetten.
De cover is mooi gekozen maar lijkt erg op de cover van een andere bekende thriller. Het was mooier geweest om het boek een geheel ‘eigen’ cover te geven.
Ik ga het boek zeker aan mijn ‘leesvrienden’ aanbevelen omdat het boek bij mij zeer goed in de smaak is gevallen.