Een ontroerend verhaal over liefde en vriendschap tussen jongeren, waarin de hoofpersoon Jakob in een modern multicultureel samengesteld gezin opgroeit. Het gedachteleven van de hoofdpersoon Jakob/Djakos is in dit boek uitstekend onder woorden gebracht. Je komt heel dichtbij zijn onzekerheden en aannames en herinnert je weer hoe het ook alweer was om 13 te zijn. Ben ik verliefd of niet? Is dit seks of niet? Hou ik van mijn ouders of niet? Wat vindt deze jongen/dit meisje van me?

Je wordt aan het begin van het boek meteen meegenomen naar Griekenland, waar Jakob als het ware gedumpt wordt bij zijn vader die hij jaren niet heeft ontmoet. Zijn moeder kan op die manier met haar nieuwe vriend op vakantie naar Thailand. De eerste drie dagen komt de nurkse Jakob zijn huis niet uit, maar al snel daarna wordt hij dikke vrienden met de eveneens half-Griekse Michalis . Als het vriendinnetje van Michalis aankomt op het eiland, denkt Jakob dat de vriendschap voorbij is, maar tot zijn verbazing wordt hij opgenomen in een bjizondere driehoeksverhouding.

Zoals ik al zei, de stem van Jakob is heel realistisch en invoelbaar gemaakt. De personages zijn levensecht, met al hun goede en slechte eigenschappen. De relatie tussen Jakob en zijn moeder wordt vooral duidelijk uit de e-mails die je in het boek meeleest, en uit de verhalen van zijn vader Yannis. Jakob, die Djakos wordt genoemd door zijn vader, is een stille jongen die veel nadenkt over de mensen en de wereld om hem heen. Hij geniet enorm van de vriendschap met Michalis, maar wordt erg onzeker als Michalis' vriendinnetje Puck uit Nederland overkomt. De band met zijn vader moet opnieuw opgebouwd worden nadat ze zoveel jaren geen contact hebben gehad, dit gaat natuurlijk met horten en stoten. Ik vond het prachtig hoe het gedachte- en gevoelsleven van Jakob/Djakos beschreven worden.

Je bent als lezer echt even op vakantie op het mooie Griekse eiland wanneer je leest over de zee en de heuvels waarin Jakos, Michalis en Puck rondzwerven. Tijd en ruimte zijn goed uiteengezet en zijn geen moment storend of stereotype. Al met al een prachtig boek over hoe een jongen een introductie krijgt in de liefde en relaties, zowel met als van zijn ouders.