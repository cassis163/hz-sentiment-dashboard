'De man die alles achterliet' gaat over David. Hij gaat naar Amerika om zijn vader te zoeken, die jaren eerder zijn gezin achterliet. Hij belooft zijn moeder en zussen dat hij terug komt en vader meeneemt, maar vader blijkt in Amerika een nieuw leven te hebben opgebouwd en David ontmoet er Lena. Zal het David lukken om de band te krijgen met zijn vader die hij altijd heeft willen hebben?
Het verhaal speelt zich af in de eerste decennia van de twintigste eeuw, grofweg tussen 1909 en 1935. Het tijdsbeeld wordt naadloos verweven in het dagelijks leven van David, die in Amerika zijn vak van barbier blijft uitoefenen. Er worden in de tekst regelmatig jaartallen genoemd, zodat je de tijdssprongen goed kunt volgen. Het boek is vlot geschreven en leest lekker weg. Het is gebaseerd op de familiegeschiedenis van Tanya Commandeur. Het leuke daarvan is dat er achterin het boek foto's zijn afgedrukt uit haar eigen familiearchief, waardoor de personen een gezicht krijgen.
'De man die alles achterliet' is een bildungsroman, een verhaal over hechten en loslaten, over dromen en het nut daarvan, over keuzes maken, achterlaten en de consequenties dragen, over op eigen benen kunnen staan, over de vraag in hoeverre je genen bepalen wie jij bent. Daardoor is deze historische roman op een bepaalde manier heel actueel.