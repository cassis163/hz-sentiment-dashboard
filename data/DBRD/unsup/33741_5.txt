Ik beluisterde het audioboek van Becoming (Mijn Verhaal) en het voelde als een 19 uur durende tête-à-tête met Michelle Obama.

Ze deed me overdreven glimlachen in het openbaar, ze gaf me traanoogjes tijdens het afwassen, ze liet me helemaal vallen voor Barack en ze gaf me uren gespreksstof om mijn vriend mee lastig te vallen. Ik vond het boeiend om een kijkje achter de schermen van het Witte Huis te krijgen, maar ik vond het nog veel meer waardevol om meer inzicht te krijgen in deze sterke, intelligente, koppige en vooral eerlijke vrouw.

Wat ik vooral zal onthouden is hoe ze keer op keer is uitgedaagd om een weg te zoeken tussen wat van haar werd verwacht, en wat ze zelf wilde. Niet alleen als First Lady, maar ook als student, carrièrevrouw en echtgenote. Het was niet altijd gemakkelijk, maar verdorie, wat heeft ze dat toch goed gedaan.