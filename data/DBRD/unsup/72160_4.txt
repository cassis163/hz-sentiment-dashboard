Sneeuw als As is het eerste boek van Sara Raash dat in het Nederlands is vertaald en waarvan in het voorjaar het tweede deel uit komt. Het verhaal gaat over Meira die samen met de 7 laatste Winterianen probeert te overleven en hun land en mensen proberen terug te krijgen. Onder hen is Mather, de erfgenaam van de troon onder de Winterianen, een jongen waar ze mee is opgegroeid en waar ze steeds meer gevoelens voor ontwikkelde. De eerste stap die gezet moet worden om hun land en hun mensen terug te kunnen krijgen is om de twee helften van het medaillon van Mathers moeder terug te vorderen. Als er eindelijk bekend is waar een helft zich bevindt grijpt Meira de kans om te laten zien dat ze meer kan zijn voor de Winterianen dan een jong, weerloos, weesmeisje. Maar gaande de weg lijkt er veel meer aan de hand dan waarvan zij op de hoogte was en ze raakt verstrikt in een web van leugens, intriges, maar ook verwarrende gevoelens waar een 'normaal' tienermeisje mee krijgt te kampen.

Waar het bij sommige verhalen wat langer duurt om op gang te komen en om de structuur van de nieuwe wereld over te brengen aan de lezer, trekt dit verhaal je er direct in mee. De personages worden prima uitgewerkt en de spanning loopt vanaf het begin van het boek tot de laatste bladzijde.
De emoties van Meira worden heel goed neergezet en zijn realistisch om te lezen. Voornamelijk dat ze ondanks de omstandigheden waarin ze leeft, even goed van een tiener naar een volwassene onderweg is, wordt goed in het verhaal verwerkt. Het verhaal bevat een hoop onverwachte wendingen. Al deze positieve dingen bij elkaar opgesomd zorgen ervoor dat dit een YA boek van 2017 wordt dat door velen gelezen zal en moet worden.

Ik ben ontzettend benieuwd naar het tweede deel dus ik kijk er met veel smacht naar uit! Zeker vier sterren voor dit boek.