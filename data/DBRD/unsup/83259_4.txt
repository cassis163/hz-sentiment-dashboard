Auteur Peter Schoenmaker is zijn carrière begonnen als koekjesverkoper bij Verkade. Later belandde hij in de wondere wereld van de reclame, werd daar uitgekocht en is een hotelletje in het centrum van Haarlem begonnen: Spaarne 8. Zijn echtgenote bleek net zo snel ‘een huis te kunnen kopen als een paar schoenen’. Et voilà … daar waren zij ineens de trotse bezitters van een oude boerderij op het platteland van Frankrijk. Spaarne 8 werd verkocht en het stel wijdde zich volledig aan het omtoveren van een oud pand in een schitterend hotel. En hier komt De hotelier maakt weer wat mee om de hoek kijken. Het is een vervolg op Je maakt wat mee als hotelier, nu met grotere letters, meer bladzijden en enkele lollige illustraties van Andrea Kruis die zelf model stond voor Catootje Tromp in Jan, Jans en de kinderen. Beide delen zijn prima afzonderlijk te lezen.

De werkelijke belevenissen zijn opgetekend in eenvoudige taal en met een humor waar je u tegen zegt. Wat maakt deze man leuke dingen mee. Je zou stante pede een hotel beginnen! Hoewel minimaal getypeerd krijgt de lezer een goed beeld van wat zich zoal afgespeeld heeft in en om het hotel in de regio Midi-Pyrénées. Wanneer je de kunst van het visualiseren beheerst waan je jezelf in een heuse sitcom. Schoenmaker zelf speelt de hoofdrol samen met zijn eega Mme S. Hij heeft het boek ook opgedragen aan Mme S.: ‘voor Janneke, die op pagina 39 bijna weduwe werd ...’ Alwaar beschreven wordt hoe hij een fles champagne ontkurkt: hij schudde de fles, zette de kurk klem tussen zijn tanden en draaide de fles. Je raadt het al, de kurk vloog eraf…recht zijn luchtpijp in. Dit lijkt Fawlty Towers wel! Met in de hoofdrol Basil Schoenmaker en Mme Sybil.

Alledaagse taferelen gecombineerd met herinneringen van vroeger tot nu maken het geheel levendig en geven je het idee de auteur persoonlijk te kennen. Hij spaart zichzelf niet en neemt geregeld Mme S. op de hak. Als extra bonus krijg je een inkijkje in het leven van de waard en zijn gasten. Bovendien deelt hij tal van wetenswaardigheden over de Fransen. Niet zozeer over hun stokbrood, wijn en kaas, maar meer over hun bureaucratie, eigenaardigheden en cultuur. Dit alles in 56 kleine hoofdstukjes met twee bonusverhalen aan het eind. En weet je wat nu zo leuk is? We kunnen ons nu al verheugen op zijn volgende boek: Je maakt wat mee in de reclame.