Kyla woont bij een familie die haar familie niet is. Kyla is niet haar echte naam. Haar verleden kent ze niet. Het enige dat ze weet, is dat ze een jonge crimineel was en dat ze als straf is Gewist. Al haar herinneringen zijn haar afgenomen. Op haar zestiende heeft ze opnieuw moeten leren lopen, praten, alles. En alsof dat allemaal nog niet zwaar genoeg is, krijgt ze steeds heftigere nachtmerries.
Gewist is een spannende dystopie waarin Engeland met strenge hand wordt geregeerd. Iedereen wordt in de gaten gehouden en wie zich niet aan de wet houd, verdwijnt. Terreur tegen de regering is aan de orde van de dag. Zie je maar staande te houden in deze wereld.
Het boek is heel vlot geschreven en leest fijn. Wegleggen is bijna niet te doen. Je leert de wereld kennen door de ogen van een meisje voor wie deze wereld ook nieuw is. Daardoor wordt je, net als Kyla, in het diepe gegooid en leer je gaandeweg wat er allemaal aan de hand is. Het verhaal is goed opgebouwd. De karakters groeien met het verhaal mee. Er zit veel spanning in het verhaal en niet alle plotwendingen zijn te voorspellen. Zeker het laatste stuk overvalt je.
Eigenlijk is het enige minpuntje van dit boek, dat het het eerste deel is van een serie waardoor het nog veel te lang duurt voor je kan lezen hoe het verder gaat. Ik geef dit boek 5 sterren*****