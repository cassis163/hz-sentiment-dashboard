In ‘Vossemar’ vertelt Cobi Oosterling het verhaal van een vrouw, Vossemar genaamd. Deze vrouw is een beetje vreemd. Altijd met een lange jas, afgesleten schoenen, piekerig haar en weinig of geen tanden. Ze woont in een klein houten hutje buiten het dorp.

Zodra hoofdpersoon Erik haar ontmoet begint hij zich ongemakkelijk te voelen. Ze zegt dingen waarvan hij zich afvraagt hoe zij die kan weten?

Andere bewoners van het dorp zijn allang gewend aan haar onverwachte verschijning en haar stilzwijgende aanwezigheid in het dorp. En volgens boswachter Johan:’ Als je niets hebt gedaan, hoef je niet bang te zijn!’ Dus waarom is Erik bang? Wat weet Vossemar over Erik?

Met ‘Vossemar’ heeft Cobi Oosterling een onderhoudend boek afgeleverd. Het leest gemakkelijk en weet te boeien. Het is weliswaar geen literair werk, maar zeker een fijn verhaal.

“In de spiegel zag ze de nare plek bij haar oog. Dat moet wel hard aangekomen zijn. Het was helemaal blauw en rood van het bloed. Ze waste haar gezicht met velletjes toiletpapier en dronk van het koude water. Ze voelde zich hierna al minder duizelig.”

De dialogen zijn fijn opgetekend en daar draait dan ook feitelijk het grootste deel van het boek om en is derhalve de kracht van ‘Vossemar’.

“Wat vind je? Vroeg Erik, terwijl hij eigenlijk helemaal niet wilde weten wat een ander van zijn werk vond. Hij kon zijn verdriet kwijt in het schilderen, dat is het voornaamste. Het kon hem geen klap schelen of iemand ze mooi vindt.”

De karakterisering van de personages is goed getroffen. De sympathieke en redelijk doorsnee personen tegenover de excentrieke ‘Vossemar’ is origineel. Vooral hoofdpersoon Erik wordt door de auteur uitstekend voor het voetlicht gebracht.

“In de weken na hun eerste ruzie leek een periode van hevige verliefdheid tussen Erik en Noortje te zijn teruggekeerd. Ze fladderden voortdurend om elkaar heen, zongen, knuffelden en vrijden tot de stukken ervan af vlogen.”

Conclusie mag derhalve zijn dat ‘Vossemar’ een ontwapenend en plezierig boek is.

Over de auteur
Cobi Oosterling vat haar liefde voor het schrijven op tijdens een cursus Schrijfproeverij bij de Cultuurfabriek in Gorinchem. Na enkele korte en lange verhalen schrijft zij nu romans.

Eerdere producties van Oosterling zijn kinderboek De Takkenflat en roman De Wandelstok. Haar dagelijkse leven, de mensen om haar heen en de dieren in de natuur rondom haar boerderij inspireren.

Alle boeken van Cobi Oosterling zijn verkrijgbaar via de webshop van www.heelnederlandleest.nl en via cobi.oosterling@gmail.com.

Uitvoering
Uitgegeven in eigen beheer
Artikelnummer 9789491197505
Paperback, 204 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.

http://ht-c-communicatie.nl/