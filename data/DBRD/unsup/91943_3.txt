Voordat Michael Katz Krefeld begon met het schrijven van boeken was hij scenarioschrijver van korte films en Deense televisieseries. In 2007 debuteerde hij met zijn literaire thriller Før stormen, waarmee hij dat jaar de debutantenprijs van de Danske Kriminalakademi won. Zijn vierde thriller Sort sne falder werd in 2012 uitgeroepen tot de beste Deense misdaadroman van het jaar en werd het tevens genomineerd voor de beste Scandinavische thriller. Een jaar later verscheen Ontspoord, dat tevens zijn eerste in het Nederlands vertaalde boek is. Hierin introduceert hij Thomas Ravnsholdt, een nieuw seriepersonage.

Om weer tot zichzelf te komen, is rechercheur Thomas Ravnsholdt door zijn chef met verlof gestuurd. Niet lang daarvoor heeft hij zijn vriendin Eva thuis vermoord aangetroffen. Een vriend vraagt hem echter om de dochter van zijn schoonmaakster te vinden. De jonge vrouw, Masja, is een paar jaar eerder spoorloos verdwenen. Uiteindelijk stemt hij toe en komt grterecht in de onderwereld van zowel Kopenhagen als Stockholm. Hij vindt uit dat ze in handen is gevallen van een beruchte crimineel die diverse bordelen in Europa runt. In Stockholm blijkt een seriemoordenaar actief die het op prostituees heeft gemunt. Thomas heeft weinig tijd om Masja te vinden.

Ontspoord heeft een drietal verhaallijnen die zich elk in een andere periode afspelen. Alle drie zijn belangrijk, maar dat in het heden is waar het in feite om gaat en dat is ook het verhaal waarin Thomas aan de lezer wordt voorgesteld en op zoek gaat naar de verdwenen Masja. De flashbacks zijn daarbij van wezenlijk belang, want langzaam wordt het steeds duidelijker wat ze met het heden te maken hebben. Tot dat moment blijft de lezer min of meer in het ongewisse en blijft daarom nieuwsgierig naar het verband.

Dat Thomas in dit verhaal redelijk uitgebreid wordt uitgewerkt, is niet zo heel erg vreemd, want het is immers het eerste boek waar zijn personage in voorkomt. Het is alleen jammer dat grotendeels niet anders wordt neergezet dan veel andere speurders. Want ook Thomas heeft problemen en is daardoor zwaar aan de drank. Dit wordt in het verhaal overigens te veel benadrukt. Op den duur weet de lezer wel dat hij graag een borrel lust. Toch heeft hij ook wel zijn eigen unieke eigenschappen. En, hoe weinig dit ook nog is, dat maakt hem dan wel weer wat meer bijzonder.

Het probleem dat Thomas heeft, is niet de enige ellende die in het verhaal naar voren wordt gebracht. Zo benoemt de auteur ook nog de vrouwenhandel, illegale prostitutie, ontrouw en het vele geweld in de onderwereld. Het lijkt er soms op dat Stockholm alleen maar een donkere kant heeft. Dat is in feite geen realistisch beeld van deze Zweedse stad. Katz Krefeld beschrijft dit alles echter wel op een vlotte, soms zelfs erg simplistische, wijze. Alleen is het jammer dat het verhaal, hoewel het zich er in principe wel voor leent, weinig spanning kent. Ongeveer pas halverwege wordt de spanningsboog iets strakker gespannen, maar dat is van korte duur. Tot de ontknoping. Dan doen zich enkele kleine plotwendingen voor en neemt de spanning ook weer wat toe. Ondanks dat diezelfde ontknoping enigszins vergezocht is.

Hoewel het verhaal een afgerond geheel vormt, is het eind overduidelijk wel een aanzet tot een vervolg. In het volgende boek zal zo goed als zeker ook verwezen worden naar situaties die in dit Nederlandse debuut voorkwamen. Ontspoord heeft alle elementen om een erg spannende thriller te zijn, maar die heeft de auteur laten liggen. Dat Thomas min of meer wat clichématig is, wordt Katz Krefeld nu nog vergeven, want hij heeft met hem in wezen wel een interessant personage gecreëerd, die nog wel verder kan groeien.