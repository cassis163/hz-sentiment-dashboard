Officier van Justitie Silvia van Maele wordt op een avond geconfronteerd met het feit dat er geen balans tussen werk en privé is, als in haar woning een belangrijke getuige op brute wijze wordt vermoord. Geschokt door deze ontwikkeling, is het voor het onderzoeksteam van groot belang dat een tweede getuige meteen in veiligheid wordt gebracht. Rechercheurs Mark en Brian gaan naar de locatie en komen terecht in een aanslag, die één van de rechercheurs het leven kost.  

De veiligheid is zoek en Van Maele is gedwongen om haar gezin weg te sturen naar een onbekende locatie. De teamleden zijn na deze wending maar uit op één ding: wraak. Om gerechtigheid te krijgen, besluit het team een stapje verder te gaan en gaan zij onder de radar van politie en justitie tot het uiterste. Onder de naam Nemesis, de naam van de meedogenloze godin van de gerechtigde wraak uit de Griekse mythologie, opereren de rechercheurs en Officier van Justitie Van Maele in het diepste geheim om hun doel te bereiken, waarbij de grenzen van de wet vervagen. Hun werk blijft niet onopgemerkt aan de kant van de daders, die hun aanvalsplan aanscherpen. Gaat het team te ver in hun zoektocht en welke consequenties brengen hun illegale daden met zich mee?  

Simon de Waal heeft de combinatie auteur, rechercheur, scenarist en regisseur op zijn CV staan en is onder andere bekend van zijn reeks samen met Appie Baantjer, later naar het televisiescherm gebracht onder de naam Bureau Raampoort. Daarnaast schreef hij de geschenknovelle Vector voor de Spannende Boeken Weken 2016. Nemesis is zijn langverwachte nieuwe standalone thriller.  

Na een uitstapje buiten de comfortzone met de novelle Vector, keert De Waal terug naar het genre dat hij op sprekende wijze tot leven brengt in Nemesis: de politiethriller. Het tempo van een politieonderzoek is voelbaar door de vlotte perspectiefwisselingen binnen de vijf delen van het verhaal waarin de lezer zowel de ‘good guys’ en ‘bad guys’ op de voet volgt. Daarnaast zijn de karakterbeschrijvingen van de rechercheurs treffend, hun onderlinge verschillen leveren een gemêleerd geheel op.  

De Waal laat ook in deze thriller zien dat hij gedreven is in het oproepen van de juiste sfeer in zijn scènes. De grimmigheid en vergeldingsdrang spatten bijna van de pagina’s en je wordt meegetrokken in de zoektocht naar gerechtigheid. Bijvoorbeeld:
Het einde van het verhaal komt echter wat abrupt, waardoor de lezer enigszins ontredderd achterblijft. De eindjes worden (te) snel aan elkaar geknoopt, waarmee het doek valt voor team Nemesis. Het neemt niet weg dat Nemesis een originele politiethriller is, die door zijn beeldende karakter roept om een verfilming.