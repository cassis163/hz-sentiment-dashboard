Een kookboek geschreven door een man, van Nederlandse bodem, die voor zijn gezin gezonde doordeweekse maaltijden op tafel wil zetten maar ook wil genieten van de nodige verwenmomenten. Luitwieler heeft al een paar jaar een eigen foodblog waar ook het doel is om mensen te enthousiasmeren voor gezond en verantwoord koken, maar wel met ruimte voor uitschieters.
Alles staat bij de recepten vernoemd; precies wat je nodig hebt aan ingrediënten maar ook welk keukengerei je extra nodig hebt. Hierdoor is het een goed boek voor de beginnende kok want je wordt echt aan de hand meegenomen. Alle stappen tijdens het koken staan dan ook duidelijk en zeer uitgebreid omschreven. Het is ook een leuk boek voor de meer ervaren kok want de inspiratie en het enthousiasme spat van de bladzijdes af.
Zeer mooie uitgave. Foto bij elk recept (door de auteur zelf gemaakt) en een hoop persoonlijke stukjes tekst waardoor het een ‘warm’ boek wordt.
Wanneer je alle recepten zou maken, kan je met dit kookboek wel een paar maanden je gezin voorzien van lekker en gezond eten.