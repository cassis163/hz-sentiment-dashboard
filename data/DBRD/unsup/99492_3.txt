Rechercheur Gabriella Versado ontdekt in Detroit het lichaam van gebroken monster: een halve jongen gelijmd op het onderlichaam van een hert. De moordenaar zoekt naar nieuwe slachtoffers. Hij wil toegang krijgen tot de donkerste kant van de mens, en een nieuwe wereld creëren van vlees, bloed en dromen, staat op de achterkant van het boek geschreven. Dat belooft wat!
Het verhaal begint spannend met de ontdekking van het bizarre lijk. Daarna neemt Beukes de lezer via verschillende perspectieven mee in het verhaal, waardoor het traag op gang komt. Tot ver in het verhaal had ik het gevoel een roman te lezen over problemen van jongeren en (dakloze) mensen met een verleden. Pas als de verschillende verhaallijnen enigszins bij elkaar komen, wordt het verhaal spannender, meer richting een thriller dan een fantasy/horror-verhaal.
‘Hypnotiserend en verschrikkelijk eng. Niet weg te leggen.’ was de belofte van Stephen King op de achterkant van het boek. Zo heb ik het boek niet ervaren. Wegleggen bleek geen probleem, ik vond het ook niet verschrikkelijk eng.
De quote van Stephen King en het lezen voor de SF/Fantasy leesclub maakten samen dat ik verwachtte tenminste een horrorverhaal voorgeschoteld te krijgen. Een horror/fantasy sausje aan het eind maakt echter geen overtuigend horrorverhaal. Lugubere en bizarre moorden passen ook prima in een thriller, maar dan is juist het horror/fantasy sausje een beetje teleurstellend bij de ontknoping. Al met al had ik meer verwacht van dit boek!