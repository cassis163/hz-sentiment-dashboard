De Zoon van Philipp Meyer is een zeshonderd paginas tellend epos over de geschiedenis van Texas in het algemeen en over drie telgen van de McCullough familie in het bijzonder.

Het begint in 1836 als Eli geboren wordt als eerste mannelijke kind in de pas opgerichte staat Texas. Op zijn twaalfde wordt hij door een indianenstam meegenomen. Zijn moeder wordt verkracht, vermoord en gescalpeerd, zijn zus ondergaat hetzelfde lot en zijn broer wordt ook mee genomen maar onderweg vermoord.

Eli wordt eerst gebruikt als slaaf, maar vergaard in de loop van de tijd een plek binnen de Comanche stam en wordt indiaan onder de indianen. Zijn tijd bij de indianen geeft een geweldig beeld van hoe de indianen leven en ook hoe wreed ze zijn. Hoe een bizon tot het hart toe volledig gebruikt wordt, als voedsel maar ook om handige meeneemzakjes van te maken.
Maar ook hoe ze op plunder en rooftocht gaan en dood en verderf zaaien.
De indianenstam sterft vrijwel geheel uit door een epidemie waarvoor Eli in zijn kinderjaren ingeënt is. Eli gaat terug naar de blanken, maar is blanke noch indiaan
Zijn levenspad slingert verder, hij wordt uiteindelijk honderd. Al volgen we zijn levensverhaal tot hij 45 is.

In het verhaal van zijn zoon Peter komt hij echter ook voor, hij is dan al ouder en een real tough bastard. In tegenstelling tot zijn zachtaardige zoon. Op een dag in 1915 zijn er paarden gestolen. “Dat zal de Mexicaanse buurman wel gedaan hebben”. Een groep gaat verhaal halen, verdenkt de Mexicaanse buurman dat hij de daders in huis verstopt. Iets wat buurman overigens ontkent. Eli en zijn kleinzoon Charlie (de zoon van Peter) geloven dat niet.
In een kogelregen wordt de gehele familie van de Mexicaanse buurman vermoord.

De daders blijken inderdaad niet in huis te zijn. De slachtoffers zijn vrouwen en kinderen. Buurman is ook doodgeschoten, er is slechts één overlevende, een dochter die later weer in het verhaal terug keert. Niet als engel der wrake, maar op een realistischer manier.

Een hele (Mexicaanse) familie is uitgemoord. Het wordt gepresenteerd als een terechte represaille en als “don’t steal from McCulloughs” en “het zijn maar Mexicanen”.
Het zit Peter niet lekker, maar hij is het witte schaap van de familie, de rest is meedogenlozer, Peter wordt gezien als een watje. De massamoord loopt als een rode draad door de rest van het boek.

De McCulloughs maken geld, heel veel geld. Eerst met veehandel, later met olie.
Jeanne Anne is de achterkleindochter van Eli, de dochter ook van een andere tough bastard, Charlie. Zij is een vrouw in een mannenwereld, al komt ze thuis te zitten als ze kinderen krijgt en haar man de oliebusiness runt. Haar man komt te overlijden en Jeanne keert terug aan het oliefront, maar wordt door de macho zakenmannen niet erg serieus genomen en op alle mogelijke manieren besodemieterd.

Het boek geeft behalve de familiehistorie ook de geschiedenis van Texas weer.
De indianen versus de blanken, de burgeroorlog, olievondst en de onderdrukking van de Mexicanen vormen de belangrijkste ingrediënten. Ze gaan bij bosjes dood, sterven in ongelukken en wereldoorlogen. Er zijn verboden liefdes en bikkelharde afrekeningen. Geld regeert.

Ik vond vooral de hoofdstukken over Eli erg te gek. Een avonturier en overlever en ouwe taaie. En een bikkelharde. De hoofdstukken over Peter -in dagboekvorm- waren een mooie tegenstelling, die over Jeanne vond ik iets minder interessant. Over het geheel genomen is de Zoon een mooie historische roman die lekker weg leest. Dramatiek & bot geweld in een ruwe wereld en tijd.