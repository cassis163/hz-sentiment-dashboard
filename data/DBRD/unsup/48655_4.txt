Dit boek ontving ik van Harper Collins om te recenseren, waarvoor dank!

Niet heel lang geleden las ik '23 minuten'. In dat boek kon Zoe steeds 23 minuten terug in de tijd, en op die manier dingen anders doen om een andere afloop te creëren.
In dít boek gebeurt iets gelijkwaardigs: Jack King gaat terug in de tijd, op het moment dat zijn vriendin Kate overlijdt.
En dat zorgt ervoor dat hij bepaalde keuzes maakt, dingen anders doet dan 'de vorige keer'.
Hij wéét bepaalde dingen uit de vorige keer dat hij op dat moment was, en dat heeft zo zijn voor-, maar ook zijn nadelen.
Al snel komt hij er dan ook achter, dat iedere beslissing die hij maakt, consequenties heeft.
Want op het moment dat hij voor het ene kiest, kiest hij dus níet voor het andere.
Maar wat is nu de beste keus? En... lukt het hem om Kate te redden?

Wat een ontzettend lief verhaal! Geschreven met humor, héérlijke dialogen en de nodige uitingen van zelfspot en sarcasme, daar hou ik van!
Iedere keer als Jack weer aan zijn cyclus begint, ben je benieuwd hoe hij nu weer de dingen gaat aanpakken, wetende wat hij nu weet.
Zijn vrienden Jillian en Franny, ook zo'n leuk stel, houden Jack waar nodig even een spiegel voor, en het drietal beseft heel goed wat ware vriendschap inhoudt. Maar óók dat er zélfs aan een ware vriendschap grenzen zitten.

"Het enige wat erger is dan iemand kwijtraken van wie je houdt, is die persoon opnieuw kwijtraken. Mensen zeggen, ik zou er alles voor over hebben om hem of haar weer te zien, om zijn of haar stem weer te horen. Maar waar ze niet bij stilstaan, is dat ze die persoon dan weer opnieuw kwijtraken. Dat het niet makkelijker wordt. Het wordt eerder moeilijker. Zoveel moeilijker."


Een liefdesverhaal, dat is het zeker. Maar het is méér... het laat je nadenken over wat jij zelf zou doen in bepaalde situaties. Welke keuzes zou jij maken?
En, hoewel Jack het moeilijk heeft met de wetenschap die hij heeft, ook Jillian en Franny, en natuurlijk Kate, hebben zo hun eigen problemen, waardoor de verhoudingen soms even op scherp gezet worden. Relativeren zonder te bagatelliseren, zoiets.

Ik heb het boek in één ruk uitgelezen, ik vond het een héérlijk boek! Een Young Adult waar je nooit te oud voor bent!

4,5 duim!

Mijn recensies vind je op www.watiknouvind.com