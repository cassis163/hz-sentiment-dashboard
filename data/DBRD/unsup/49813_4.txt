'De Roof' was het eerste boek dat ik las uit de Gabriel Allon-serie.
Deze eerste kennismaking vormde geen enkele belemmering om te kunnen genieten van een spannende wereldreis door de kunstwereld, vergezeld door gevallen van spionage, intrige, gesjoemel in de bankwereld en inlichtingendiensten uit diverse landen. Wat een avontuur was het!

De personages zijn duidelijk beschreven en je kunt dit boek rustig als eerste uit de serie lezen, dat vormt geen enkel probleem.
Gabriel Allon wordt door de auteur zowel als privé-persoon met alle huishoudelijke probleempjes als restaurateur en ook als agent van de Israëlische geheime dienst samengebracht tot een hoofdpersoon die fantastisch is. Die man heeft wat in zijn mars! James Bond zou jaloers kunnen worden...

Als lezer kun je werkelijk genieten van de proloog, gevolgd door vijf delen elk met een titel die gerelateerd is aan de kunstwereld.
Elk deel is weer onderverdeeld in korte hoofdstukken met als titel een naam van een plaats in de wereld waar het verhaal zich op dat moment afspeelt. Het boek leest als een trein en het verhaal heeft een prachtig einde!
Zo leerde ik dat Ciaroscuro -de titel van deel een- het Italiaanse woord is voor clair-obscur. Dat is een techniek uit de schilderkunst waar licht- en donkertinten sterker worden uitgebeeld dan ze in werkelijkheid vaak zijn. Ook leerde ik dat Caravaggio een kunstenaar was die deze techniek gebruikte. Dat wat ik niet weet, zoek ik altijd meteen op omdat ik wil kunnen begrijpen wat ik lees.

'De Roof' heb ik graag gelezen!