“Het slechte pad” is het derde deel in de serie van Robert Galbraith (ook wel J.K. Rowling), waarin we detective Cormoran Strike en zijn assistente Robin Ellacott volgen. Het boek begint al spectaculair wanneer Robin een pakketje ontvangt met een afgehakt vrouwenbeen. Strike kan onmiddellijk enkele verdachten aanduiden die hen dit pakketje zouden kunnen bezorgd hebben. Wat volgt is een spannende zoektocht naar een moordenaar, afgewisseld met de persoonlijke perikelen van Robins liefdesleven.

Dit boek was net zoals de twee voorgaande Robert Galbraith boeken opnieuw spannend en verrassend. “Het slechte pad” leest heel vlot en ondanks de dikte van het boek blijf je door de pagina’s vliegen om tot de ontknoping te komen. En die blijft spannend tot op het einde! Ook de relatie tussen beide hoofdpersonages is interessant en wordt hier mooi uitgewerkt. Je kan als lezer de emoties van Strike en Robin echt voelen.

“Het slechte pad” leest nog net iets vlotter en is nog net iets spannender dan zijn twee voorgangers in de serie. Het is duidelijk dat Robert Galbraith nog veel te bieden heeft!