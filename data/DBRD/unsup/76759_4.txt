Fataal verlangen is het tweede deel met Suze van Baarle in de hoofdrol. Deel 1 heb ik niet gelezen, en ik vond deel 2 prima te lezen zonder deel 1 eerst gelezen te hebben. Ik heb nergens het gevoel gehad dat ik iets gemist had.
Fataal verlangen gaat over 2 broers die een juwelierszaak runnen. 1 van de broers, Joris wordt dood in zijn huis gevonden. Vermoord. De laatste die hem levend heeft gezien is een pastoor die bij hem is langs geweest. Aan Suze de taak om te bewijzen of de pastoor de moordenaar is. De zaak wordt ingewikkelder als 1 van de medewerkers van de juwelier op straat dood wordt gestoken, staat dit in verband met de moord op haar baas, of is het puur toeval? En wat is nou eigenlijk de reden dat Joris is vermoord? En wat heeft een meisje dat al jaren vermist is ermee te maken? Tijdens het onderzoek worstelt Suze heel erg met haar thuissituatie, de zaak eist heel veel van haar tijd op, ze maakt lange dagen. Hierdoor houd ze weinig tijd over voor haar man en zoontjes. Kan ze hier een weg in vinden waarmee ze zelf kan leven?
Het is geen super spannend boek, maar het verhaal is heel goed opgebouwd en wordt mooi verteld. Het is een leuke detective waarbij op den duur alle puzzelstukjes er zijn, maar hoe ze nu precies in elkaar passen blijft lang een raadsel. Het boek is vlot en modern geschreven en alle personages worden meer dan voldoende uitgelicht om je een beeld van ze te kunnen vormen. De korte hoofdstukken zorgen ervoor dat er flink vaart in het verhaal blijft zitten en dit is echt een positieve toevoeging aan het verhaal. Kortom, een vermakelijke detective met toch een enigszins verrassend einde!