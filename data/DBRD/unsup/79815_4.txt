Een bijzondere, boeiende, maatschappijkritische, tot nadenken stemmende roman.

Drie delen met ieder korte hoofdstukken. Ieder einde hiervan bevat een woord dat in de eerste alinea van het volgende hoofdstuk terugkomt. Vooral in het eerste deel leest dit mede daardoor en de milde-ironische humor vlot weg, ideaal om telkens een gedeelte te kunnen lezen tijdens drukke dagen. Je vraagt jezelf eerst werkelijk af of je over iets heen hebt gezien bij 'kijk woensdagmiddag om drie uur naar de lucht', zo beeldend is het geschreven.

En dan. Het tweede deel. Het tandartsdeel. Wie dit boek heeft gelezen weet waarover ik het heb. Je vraagt je af, stopt die opruiende propaganda een keer, wordt er ook een oplossing voor de onvrede geboden? Is er dan echt niemand die nadenkt, die enig inzicht heeft? Bijna met afschuw lees je over het irrationele, de absurditeit, waarin de massa is getrapt van deze ogenschijnlijk charismatische machtige leider en die de eenvoudige maar relatief rustige en goede leefwereld van deze 'domme, domme, domme mensen' omver heeft geschopt. Of beter: ogen heeft geopend en zegt 'tanden op elkaar' en het wordt beter voor ieder.

In het derde deel keert de rust weer, zijn de ogen geopend aan beide zijden en lijkt de revolutie zin te hebben gehad ondanks dat de littekens blijven.

Bij het lezen moest ik denken aan de documentaireserie 'De Strijd', de gewone arbeider. Altijd wel wat te mopperen, eenvoudig werk, maar ook gezelligheid in de eigen sociale klasse met altijd iemand die het voortouw neemt of vanzelf krijgt van de groep. En je vraagt je af: wat zijn de gevolgen of reacties van een groep op een propagandist? Een tijdloos verhaal in de geschiedenis.
•
Helsinki heeft een prettige schrijfstijl, ieder woord lijkt te zijn afgewogen, en is zeer beeldend. Het verhaal is op vele plaatsen te situeren. Natuurlijk vraag je je af hoe het met arbeidsvoorwaarden, arbo-wet enz is geregeld, maar dat doet niets af aan de betekenis van deze roman. Veel is overdacht, dit blijkt ook uit de naamkeuze van Arka, iemand met twee gezichten waarvan één soms komt om kwaad te stichten of Mathilda, kracht in strijd.

Leeslijst- en clubboek!