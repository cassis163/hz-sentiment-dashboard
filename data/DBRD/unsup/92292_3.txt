De honderdjarig Allan Karlsson is terug samen met zijn vriend Julius.
De koffer met geld uit het eerste boek raakt op en om te ontkomen aan de rekeningen die nog betaald moeten worden wordt een truc bedacht. Ze ontsnappen via een reisje met een luchtballon.
Dat brengt Allan en Julius in allerlei avonturen waarbij ze in Noord Korea, Amerika, Zweden en Afrika terecht komen en allerlei figuren op het politieke wereldtoneel ontmoeten.
De auteur gebruikt de avonturen van de inmiddels 101 jarige als kapstok om een aantal zeer actuele onderwerpen aan te roeren en het gedrag van de politieke figuren en andere maatschappelijke problemen aan de kaak te stellen.
Allan neemt als vanouds geen blad voor zijn mond, stelt vragen en maakt opmerkingen tegen iedereen waarin de mening van de auteur doorklinkt.
De belevenissen worden op deze manier (o.a.) een aanklacht tegen de onderdrukking in Noord Korea, de wispelturigheden van Trump, de illegale handel in gevaarlijke stoffen in Noord Afrika en de inmenging van Rusland in de verkiezingen.
Allan raakt verslaafd aan zijn tablet en ook dat is de kans om nog meer zaken te bespreken
Het hele boek staat bol van onderwerpen die op dit moment (2018) actueel zijn en je moet al redelijk op de hoogte zijn van het nieuws wil je alle verwijzingen eruit halen. Soms wordt iets maar met een enkele regel aangeduid en lees je er gemakkelijk overheen.
Door al deze zeer recente gebeurtenissen is dit een heel ander boek dan het eerste deel waarin meer oudere gebeurtenissen aan de orde kwamen.
Ook de humor is in dit tweede deel minder uitgesproken en zeker niet uitbundig. Toch blijft het een grappig boek dat redelijk vlot leest.
Mijn tip zou wel zijn, lees het boek nu en niet over een paar jaar. Ik vrees dat een aantal gebeurtenissen dan duidelijk achterhaald zijn of zelfs niet meer bekend zijn.
Een deel van de charme van het boek zal daardoor mogelijk verdwijnen.
Ik geef het boek 3 sterren.