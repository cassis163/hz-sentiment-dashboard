De proloog is prikkelend van 'belofte maakt schuld' en verwachtingsvol lees ik verder. Deel 1 is een aanzet voor de andere delen van het boek. We maken kennis met Lisa, Marilyn en Ava. De vrouwen hebben alle drie zo hun geheimen maar spelen voor de buitenwereld mooi weer. Het is niet de bedoeling dat hun kaartenwereld in elkaar stort.
Lisa is een alleenstaande moeder, overmatig bezorgd over haar zestienjarige dochter Ava die zich los probeert te weken van haar moeder. Lisa is erg op zichzelf en mijdt contact met de buitenwereld. Ava is een echte puber en wil de wereld ontdekken. Ze is lid van een hecht zwemteam. Marilyn en Lisa zijn collega's. Marilyn is meer dan een collega voor Lisa, ze zijn ook elkaars beste vriendin. Maar er is iets wat deze vrouwen verborgen houden voor de rest van de wereld.
Deel 1kabbelt wat voort en doet nog niet echt denken aan een thriller. Voor de opbouw en de latere gebeurtenissen is het echter wel noodzakelijk dat deze thriller zich op deze manier ontwikkelt.
Aan het eind van deel 1 komt er een plotwending die ik niet aan zag komen en vanaf dat komt de vaart ook echt goed in het verhaal. Nergens voorspelbaar en tot aan het eind blijf je gissen hoe het verhaal in elkaar steekt.
Elk deel kent ook weer hoofdstukken die in verschillende tijdszones afspelen, 'erna', 'ervoor' en 'nu'.
In deze tijdvakken zijn er diverse personen aan het woord. Het lijkt chaotisch maar is het absoluut niet. Korte flitsende hoofdstukken waarin de ontwikkelingen elkaar in snel tempo opvolgen.
Sara Pinborough schetst een onthutsend beeld van de kinderjaren van twee jonge kinderen en welke gevolgen dit heeft op latere leeftijd. Je vliegt door de pagina's heen. Het boek blijft spannend tot aan het eind. Aan het eind was ik werkelijk even flabbergasted. Een van de betere boeken die ik tot nu toe heb gelezen.