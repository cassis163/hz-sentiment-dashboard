Het boek
Agnes van Overveld is de auteur van ‘Windkracht 6’. Zij kreeg in 2010 een hersenvliesontsteking. In haar verhalenbundel vertelt zij over de breuk in haar levenslijn, zoals zij dat noemt, en over de successen in haar zoektocht naar herstel. Dit doet ze om lotgenoten op weg te helpen en om onzichtbaar letsel zichtbaar te maken.

Ze vertelt bovendien over de bijzondere vriendschap met Ria, die op haar zestiende blind werd. Agnes deelt de warmte uit die vriendschap graag met haar lezers. Het gevoel dat je van betekenis bent voor een ander is tenslotte het mooiste gevoel ter wereld.

Van Overveld kreeg toestemming om Ria’s verhaal vast te leggen vanaf het moment dat zij in 1956 blind werd. Er volgde een zoektocht die, net als die van Agnes, gepaard ging met diepte- en zeker ook hoogtepunten.

Visie van de recensent
Agnes van Overveld vertelt in “Windkracht 6” haar eigen verhaal en dat van haar vriendin Ria. Het boek vertelt bovendien over de mooie band tussen deze twee sterke vrouwen. De tegenslagen waar de vrouwen mee geconfronteerd zijn en hoe zij daarmee om gaan. Agnes kreeg een hersenvliesontsteking en Ria werd op haar zestiende blind.

“Als ik een gebroken been had gehad, dan zouden ze wel gesnapt hebben dat ik in de ziektewet zat. Maar nu, nu had ik onzichtbaar letsel.”
De kracht waarmee deze vrouwen met hun beperking omgaan is bewonderenswaardig en zal een voorbeeld en inspiratie voor velen zijn!

“Stilzwijgend zetten we kracht, telkens als onze trappers bovenaan stonden. We waren één door onze gezamenlijke taak, genoten van de beweging van het fietsen, schakelden terug toen de wind ons de baas werd, en zetten een tandje bij zodra dat kon.”

Bovendien weet Van Overveld een toon te treffen waardoor je haast het gevoel krijgt dat zij er ‘beter’ op zijn geworden door wat hen overkwam. De schrijfstijl van de auteur is doorspekt met een heerlijk gevoel voor humor, zonder dat het afdoet aan de werkelijkheid. Knap!

Van Overveld biedt haar lezers overigens tal van tips waar niet alleen mensen in een vergelijkbare situatie, maar elke geïnteresseerde lezer iets aan heeft. Deze tips gaan dan vooral over doorzetten na tegenslagen, niet bij de pakken neer gaan zitten en bovenal kansen zien waar een ander alleen de nadelen van een situatie inziet.

“Ik vind Ria heel bijzonder omdat ze altijd positief is én humoristisch. Ria heeft een handicap: ze is blind. Maar haar handicap stoort haar niet. Ze maakt van elke dag een feestje.”
Zelf beschrijft de auteur haar boek als ‘Inspirerende verhalen over vriendschap en doorzettingsvermogen’, maar ik vind het veel meer dan dat. Wanneer we met z’n allen een voorbeeld zouden nemen aan het positivisme van deze vrouwen, dan zag de wereld er anders uit.

Over de auteur
Agnes van Overveld (1963) is auteur en woont met haar man in het Brabantse Schijf, aan de rand van een omvangrijk natuurgebied. Uit haar werkende leven, waarin zij veel zakelijke teksten schrijft, heeft Van Overvelds passie voor schrijven meegenomen. In januari 2014 neemt zij de creatieve pen ter hand en start een blog. Daarnaast begint zij voorzichtig met Windkracht 6. Ondertussen bezoekt zij schrijfworkshops, praat met schrijvers en lezers, verdiept zich in de sociale media als communicatiemiddel en leest veel. Eind 2015 is ‘Windkracht 6’ een feit.

Uitvoering
De Vrije Uitgevers
Paperback, 256 pagina’s
ISBN10 :906523361X
ISBN13 :9789065233615

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger.