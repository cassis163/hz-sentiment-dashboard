Deepak Chopra (New Delhi, 1947) heeft zijn naam als auteur van zinvolle boeken reeds bevestigd. Voor de derde keer schreef hij een werk samen met Rudolph E. Tanzi, hoogleraar Neurologie. Voorgangers waren Superbrein (2014) en Supergenen (2018). Dit werk is goed afzonderlijk leesbaar.  

Voor wie Chopra nog niet kent, volgt hier een beknopte introductie. Enige bekendheid genoot hij vanwege zijn vermeende hulp aan Bill Clinton bij de Lewinsky-affaire en door zijn aanwezigheid als getuige in de rechtszaak van Michael Jackson. Voor het bijwonen van zijn lezing tel je zo’n slordige 50.000 euro neer en zijn consulten zijn voor een gewone burger niet te betalen. Van huis uit is hij arts, maar nu is hij voornamelijk bekend als bestsellerauteur op het gebied van integrale geneeskunde en persoonlijke ontwikkeling.  

Het zelfhelend vermogen bestaat uit twee delen. In het eerste deel, de weg naar genezing, trachten de auteurs de stelling brein = geest onderuit te halen door de lezer te wijzen op de intelligentie van onze ‘bodymind’. Lichaam en geest zijn nooit gescheiden; het is waardevol deze grens op te heffen. We kunnen het risico op ziekten drastisch verminderen door het aanpassen van onze leefstijl. De auteurs geven heldere uitleg over medische processen, ons immuunsysteem en de uitwerking van het placebo-effect. Bij het openslaan van een boek of het zien van de cover heb je bepaalde verwachtingen, percepties of interpretaties; dat is precies het thema van een placebo-effect. Ze pleiten voor bewust gebruikmaken van de onderliggende componenten van dit effect om de gezondheidszorg te verbeteren. Informatie en onderbouwingen halen ze uit diverse, niet altijd nader gespecificeerde medische publicaties en wetenschappelijke journaals. Een duidelijke bronvermelding ontbreekt. Er wordt vooral geput uit de hoeveelheid kennis die beide auteurs door de jaren heen vergaard hebben, aangevuld met ervaringsverhalen.  

In het tweede deel vinden we een zevendaags actieplan. De overstap naar een gezonde levenswijze waarbij het zelfhelend vermogen tot zijn recht komt. Hier wordt geregeld verwezen naar het boek Supergenen. Per dag van de week wordt een thema aangeboden waar de lezer mee aan de slag moet gaan om te profiteren van de heilzame dingen die als mogelijkheid genoemd worden. Hier komen veel theorieën uit eerdere werken van Chopra (en Tanzi) naar voren. Op maandag begin je bijvoorbeeld met een ontstekingsremmend dieet met veel groenten en onbewerkte producten. Opvallende adviezen hier zijn het drinken van 1-5 kopjes koffie per dag en het slikken van een lage dosering (hoe laag wordt niet vermeld) aspirine per dag ter preventie van hartaanvallen en enkele vormen van kanker. Verder werk je de rest van de week aan onder andere stressvermindering, anti-aging, beweging en kernovertuigingen. Het staat nergens, maar uiteraard zal het de bedoeling zijn om de onderwerpen uit dit plan te integreren in je leven en niet slechts op één dag in de week uit te voeren. Yoga, meditatie of mindfulness, volgens Chopra zou je minimaal één van deze vormen van ontspanning moeten beoefenen omdat ze stressverlagend werken en ernstige spanning een zeer schadelijke gezondheidsfactor zou zijn.  

Het zelfhelend vermogen is een niet vernieuwend, maar wel pakkend werk. Het leert je om overtuigingen te transformeren. De kritische noten naar artsen en het zorgsysteem zijn een verademing. De vertaling laat hier en daar te wensen over. Tanzi schrijft aan het eind wat korte stukjes over Alzheimer en kanker. Waarom deze niet in de tekst geïntegreerd zijn of als bijlagen toegevoegd werden, is een raadsel. Deze keer heeft Chopra zichzelf niet overtroffen.