U staat voor Ultimatum is het eenentwintigste boek van Sue Grafton over detective Kinsey Millhone. Grafton werkt het alfabet af dat ze in 1982 (!) begon met A staat voor Alibi. Haar boeken zijn in Amerika al diverse malen bekroond, en vertaald in 26 talen.
De zevenentwintigjarige Michael Sutton leest een artikel in de krant over de geruchtmakende ontvoeringen van kinderen. Zijn oog valt op een ontvoering in 1967, van de toen vierjarige Marie Claire Fitzhugh uit haar ouderlijk huis in Horton Ravine. Hij meent zich te herinneren dat hij als zesjarig jongetje getuige was van haar begrafenis door twee jongens en gaat samen met privédetective Kinsey Millhone op onderzoek uit. Maar Kinsey twijfelt: kan ze Michael wel blijven geloven als niet alles wat hij vertelt blijkt te kloppen? En waarom komt hij eigenlijk nu pas met dit verhaal?
U staat voor Ultimatum speelt zich af in 1988, maar soms ga je terug in de tijd, naar de jaren 60. In het begin van het boek krijg je bijvoorbeeld een kijkje in het leven van Deborah Unruh in 1963. Deborahs verhaal vormt een interessante en boeiende verhaallijn, die dan opeens een hele tijd niet verder gaat terwijl de lezer zich steeds meer afvraagt wat die verhaallijn eigenlijk met de rest van het verhaal te maken heeft. De lezer wil verder met deze verhaallijn, maar dat gebeurt een hele tijd niet, waardoor de lezer nieuwsgierig blijft en verder wil lezen.
De hoofdstukken over het leven van Kinsey zijn in de ik-vorm geschreven, met veel terugblikken. De hoofdstukken over de andere personen zijn in de derde persoon geschreven, wat wel veel duidelijkheid schept bij het lezen.
Wat wel een beetje ongeloofwaardig is in dit boek, is waarom Kinsey haar zoektocht steeds maar voortzet, terwijl het op een gegeven moment vrij duidelijk is dat Michael het ook niet meer weet en het spoor doodloopt. Een normaal mens zou al lang gestopt zijn op dit punt, maar Kinsey gaat door. Het wordt ook nergens duidelijk waarom Kinsey in Michael blijft geloven, terwijl er veel meer bewijs is dat hij een leugenaar is dan dat hij de waarheid spreekt.
U staat voor Ultimatum is al met al een aardig boek. Het verhaal is niet echt spannend maar maakt de lezer wel nieuwsgierig naar de plot. En die plot is uiteindelijk knap geschreven en origineel. Alleen wat het ultimatum uit de titel ermee te maken heeft, wordt eigenlijk niet duidelijk. Maar het zal als Nederlandse uitgever ook wel lastig zijn om een titel te verzinnen die én op het boek slaat, én begint met een bepaalde letter.