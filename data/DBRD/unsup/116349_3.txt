'De kolibrie' van de Finse Kati Hiekkapelto is een boek waar velen reikhalzend naar uitkeken. Naast Matti Joensuu, Matti Rönkä en Leena Lehtolainen zijn er nauwelijks Finse thrillerauteurs die naar het Nederlands vertaald werden, en dat verklaart allicht (ten dele?) de interesse voor dit boek.

Hiekkapelto zou o.a. lesgeven aan immigranten, de daarbij opgedane kennis heeft ze in dit boek verwerkt. Daarnaast treedt deze mama van drie ook op met een punkband. Best verrassend dus die beslissing om een thriller te gaan schrijven.

'De kolibrie' is vrij traditioneel van opbouw : er wordt een moord gepleegd, daarna nog een paar, en een aantal rechercheurs proberen dader en motief te achterhalen. Daarnaast een tweede verhaallijn, minder uitgebreid maar misschien wel belangrijker qua boodschap. Verschillende thema's komen aan bod : eerwraak, racisme, overspel, ...

Hoofdpersonage is de nog vrij jonge Anna Fekete, behorend tot een Hongaarse minderheid in Servië, en sinds haar jeugd in Finland wonend. Niet de traditionele aan lager wal geraakte, aan de drank verslaafde mannelijke vijftiger dus. De situatie van Anna en haar broer Ákos wordt aangewend om cultuurverschillen aan te kaarten, om te tonen dat het voor buitenlanders niet altijd makkelijk is in een nieuw land te aarden. Wel wordt duidelijk gemaakt dat integratie heel wat makkelijker verloopt wanneer je de taal van je nieuwe vaderland goed begrijpt en spreekt.

Heel spannend wordt het boek nergens. Met name de eerste helft had wat meer peper en zout kunnen gebruiken. Later komen verschillende mogelijke daders in het vizier van rechercheur Anna en haar collega's en kan er naar een ontknoping toegewerkt worden. Een ontknoping die uiteindelijk toch wat tegenvalt. 'De kolilbrie' is best aangenaam om te lezen, maar niet heel verrassend qua plot. De Hongaarse en Servische ingrediënten zorgen ervoor dat het boek toch net boven de middelmaat uitstijgt.

Spanning 3, Plot 3, Leesplezier 4, Schrijfstijl 4, Originaliteit 3, Psychologie 3.

Afgelopen februari kwam in Finland al het tweede deel van deze nieuwe serie uit. Als nu maar genoeg mensen 'De kolibrie' in huis halen, dan mogen we allicht eind jaar de vertaling van dat tweede deel bij ons verwelkomen.