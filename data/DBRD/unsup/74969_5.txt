We lezen afwisselend de verhaallijn van openbaar aanklager Kristen Mayhew en rechercheur Abe Reagan die de afgelopen vijf jaren undercover werkte bij Narcotica, maar nu de collega van Mia wordt bij Moordzaken in Chicago.
We maken kennis met verslaggeefster Zoe Richardson die hoe dan ook een succesverhaal wil hebben, daar zorgt ze gewoon voor. De intriges zijn niet van de lucht.
Dan mag ik Jacob Conti niet vergeten. Zijn verhaal volgen we tijdens het lezen, hij heeft een nog angstaanjagender karakter dan je zou denken.
Ook volgen we de verhaallijn van een nog onbekend persoon. Deze onderbrekingen door hem zijn eerst nog maar een paar regels, maar zijn bijdrage komt in de vorm van een of meer bladzijden terwijl het verhaal vordert.

Kristen en Abe werken nauw samen tijdens het onderzoek en het gaat er soms heet aan toe. De erotiek ontbreekt ook in dit verhaal van Karen Rose niet, het is soms zelfs bijzonder heftig maar toch steeds op een manier die niet overdreven is. Passie is er genoeg! Sinds Kristen doodsbedreigingen ontvangen heeft is Abe niet meer van haar zijde weg te denken. Hij wil haar beschermen.
Ze groeien steeds meer naar elkaar toe en Kristen leert wat het wil zeggen familieleden te hebben die voor elkaar opkomen, maar er blijft een groot geheim tussen hen bestaan. Kristen kan haar diepste geheim niet met hem delen en dat doet pijn.

Een seriemoordenaar blijkt geen rem meer te hebben en zijn moorden worden steeds gruwelijker. Hij gaat er zelfs van genieten. Niet alleen van het daadwerkelijk doden, maar ook van de weg daarnaartoe.

Karen Rose wordt met recht Koningin van de Romantic Suspense genoemd.
Dat blijkt ook nu weer in ‘In het vizier’; een thriller waarbij je het soms niet alleen door het dreigende gevaar warm krijgt. Ik las dit lijvig boek in een paar dagen uit en heb van de bijzonder verrassende plot genoten.