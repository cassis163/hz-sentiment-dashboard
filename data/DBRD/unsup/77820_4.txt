De titel wordt tijdens het lezen duidelijk. 'De Stalkster' is een verhaal in vier delen, t.w.: Heel, In stukken, Vergaren en Bijeen. De titels van deze vier delen vertellen al veel over het verhaal. De hoofdpersoon, Elsemijn komt uit een rijke familie en lijkt meer op haar moeder in haar handelen dan ze ooit geweten heeft. Elsemijn had ondanks alle welvaart geen gemakkelijke jeugd bij haar eigen vader en moeder.

Het resultaat hiervan was dat ze daarna tot meer dan vervelens toe van de betrokkenen de geborgenheid opzoekt van een gezin. Een gezin dat ze thuis niet meer heeft, maar graag zou willen hebben. Elsemijn was al vroeg gefascineerd geraakt door criminologie, schreef zich daarom in bij de rechtenfaculteit en kreeg dankzij haar goede resultaten en haar ijver een promotieplaats. Haar promotieonderzoek had als onderwerp: de relatie tussen boven- en onderwereld. Ze interviewde daarvoor op het hoofdbureau van politie in Den Haag een heleboel rechercheurs waaronder Binck. Hij werd haar grote liefde.

De stalkster heb ik in één ruk uitgelezen, ik kon het niet wegleggen. Reden hiervoor was dat ik het verlies en verlangen van Elsemijn heel goed aan kon voelen door de schrijfwijze van de auteur.
Wanneer iemand zoiets overkomt is alle redelijkheid verdwenen, en normaal bestaat even niet meer. Met dat in gedachten las ik het boek en kreeg een brok in mijn keel. De link naar de mythe van Orpheus en Eurydice is hier een feit geworden voor mij.
Orpheus mocht zijn gestorven vrouw Eurydice uit de onderwereld wegvoeren, terug naar het leven, op voorwaarde dat hij tijdens die tocht niet over zijn schouder naar haar zou omkijken. Hij kon de verleiding niet weerstaan – en verloor haar voor eeuwig.

Mirjam Rotenstreich maakt met dit verhaal ook nog iets anders duidelijk; je kunt voor iets gestudeerd hebben en heel veel over dat onderwerp weten maar wanneer iets heel dicht bij je komt, zijn de geleerde lessen vergeten en de werkelijkheid onzichtbaar. Zo gaat het inderdaad vaak in het leven!

Dit boek is een aanrader voor iedereen die weet dat het enorme verdriet om verlies van een naaste iemand heel rare dingen kan laten doen. Ook dat hoort bij het leven.
Een meeslepend verhaal met een goede verhaallijn. Graag gelezen!

Lees mijn recensie ook op de pagina van Miekes Leesclub.