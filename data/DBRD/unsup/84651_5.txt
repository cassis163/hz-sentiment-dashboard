Natan Z is een gevaarlijke psychopaat die 8 jonge moeders om het leven heeft gebracht, en hun lichamen daarbij vreselijk heeft verminkt. Natan Z zit (nog) veilig in een TBS-kliniek vast, maar zijn advocaat Reinier doet er alles aan om hem weer vrij te krijgen. Reiniers vrouw Hannah is een bekende auteur en schrijft in haar nieuwe boek over Natans verleden. Ze doet dit in alle rust in de Franse Alpen, totdat ze een vreselijke ontdekking doet.. Ondertussen heeft de kliniek een nieuwe sociotherapeute aangenomen, Suus, die meteen een klik heeft met Natan en een gevaarlijk spel met hem speelt (of wordt het spel met háár gespeeld?).

Dit is echt een vreselijk goede thriller. De hoofdstukken zijn kort, en er wordt steeds geswitcht tussen de drie perspectieven van Reinier, Hannah en Suus. Stukje bij beetje kom je meer over Natan Z te weten, en over zijn gruweldaden. De rillingen liepen regelmatig over mijn rug bij de stukken met Suus in de TBS-kliniek: wat een vreselijke figuren lopen daar rond. Arjan Alberts weet de sfeer in de kliniek heel goed te omschrijven: ik kreeg er helemaal een naar gevoel van.

Reinier is de vaste advocaat van Natan Z, en door een fout van Justitie probeert hij hem vrij te krijgen. Veel vragen komen naar boven: heeft Natan echt al deze moorden gepleegd? En waarom? Wat gaat er gebeuren als hij vrij komt? Op wie heeft hij het gemunt? En waarom blijft Reinier hem bijstaan, als overduidelijk is dat Natan schuldig is?! Van het begin af aan vond ik het verhaal al mysterieus en spannend. Een hele fijne schrijfstijl, waardoor je het boek zo uit hebt. Heel boeiend om over een TBS-kliniek te lezen, en ik mag hopen dat het er in het echt toch niet zo aan toe gaat!

Nogmaals: een heel goed boek, een razend spannend verhaal over een gevaarlijke gek die dreigt vrij te komen en iedereen voor zijn karretje lijkt te kunnen spannen. Ik hoop dat Arjan Alberts nog meer gaat schrijven, want dit was al een top debuut!