Hoewel het boek niet per definitie in mijn straatje ligt, wat vooral te maken heeft met een aantal tropes die binnen dit genre eigenlijk onvermijdelijk zijn, was ik heel aangenaam verrast door dit boek.

Laten we beginnen met de tropes waar ik wat minder mee heb, dan zijn we daar vanaf. Net als veel liefdes in YA/NA verhalen is het verhaal van Melissa en Nathan een rasechte insta-love. Daarnaast berust een groot deel van het plot op het niet communiceren door beide karakters. En ten slotte hebben we nog een “maar jij bent anders” trope, waarbij de grote playboy die niet in staat is om een relatie te onderhouden, uiteraard, uiteindelijk een uitzondering wil maken voor onze heldin.

Normaal gesproken zouden dit voor mij breekpunten zijn, maar gek genoeg was dat bij dit boek niet het geval. Ik merkte aan het einde dat ik er oprecht helemaal in zat en het boek echt nog uit wilde lezen voor ik eten ging maken. Wellicht dat Melissa’s gevoelens voor Nathan, en het zeer sterk voelbare verlangen naar hem, toch ietwat besmettelijk en verslavend waren.

Dat komt overigens ook voor een groot deel door de vlotte schrijfstijl, die heel goed past bij de personages en de setting van het verhaal. Het lijkt bijna alsof er ook in alle zinnen een soort van ritme zit. De zinnen zijn niet overdreven bloemerig, maar ook zeer zeker niet eentonig of herhalend. Ze maken het mogelijk om door het verhaal te vliegen en echt met de karakters mee te voelen.

En uiteraard mist ook de setting op mij zijn uitwerking niet. Hoewel ik geen persoonlijke ervaring heb met hoe het er op zo’n opleiding aan toe gaat, twijfel ik er eigenlijk geen seconde aan dat dit boek de sfeer, de onderlinge strijd en vriendschap, de lastige situaties en het gevecht om de schijnwerpers, ongelooflijk goed weergeeft. En hoewel ik aan de ene kant heel graag die sfeer zelf had willen ervaren, weet ik ook niet helemaal zeker of ik daar gelukkig van was geworden.

Maar van dit boek werd ik dat in elk geval wel! Zoek je een lekker luchtig romantisch boek met een leuke setting dat lekker wegleest en niet al te dik is? Dan is dit het perfecte boek voor jou! Je gaat het zeer zeker met een grote glimlach dichtslaan.