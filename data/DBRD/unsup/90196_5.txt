Een gloednieuw boek geschreven door Holly Martin, maar iets helemaal anders dan haar voorgaande boeken… Volgers van mijn blog weten natuurlijk al lang hoe vreselijk dol ik ben op de verhalen van Holly. Maar toen ze dit boek aankondigde werd ik toch wel een beetje zenuwachtig. Zou ik dit wel leuk vinden? Ik ben zo dol op de schattige Engelse dorpjes waarin haar verhalen zich steeds afspelen. En wat met al die heerlijke cafés en de fantastische inwoners die me altijd weten te charmeren. Ga ik een boek over een wereldreis wel zo fijn vinden?

Maar het niet lezen was natuurlijk ook geen optie. Je bent een super-fan of je bent het niet toch? Dus toen Holly vroeg of er bloggers geïnteresseerd waren om een arc te lezen, kon ik natuurlijk niet anders dan dolenthousiast Ja twitteren. En wat ben ik blij dat ik dit boek gelezen heb. Want jongens… wat een fantastisch verhaal…..

Eva is het hoofdpersonage in dit verhaal en ze is eigenlijk een klein beetje een rupsje. Ze doet niets liever dan veilig in haar eigen cocon verblijven. Zelf voor haar werk dient ze haar appartement niet te verlaten. Eva’s moeder is echter het compleet tegenovergesteld. Een echte zigeuner, die niets liever doet dan de wereld rondreizen en overal avontuur opzoeken. Wanneer Eva’s moeder plots komt te overlijden vind ze een kist gevuld met onvervulde dromen. Dromen die Eva over de hele wereld zullen brengen en haar uit haar comfortzone zullen duwen. Thor Anderson, een knappe Deen die de kost verdient als reisleider zal haar tijdens deze wereldreis begeleiden en proberen haar moeders gekste dromen waar te maken.

Tijdens haar reis schrijft Eva ansichtkaarten naar haar moeder en zo volgen we als lezer ook haar ganse wereldreis. Op sommige plekken zoals Amsterdam, Skagen en Brussel volgen we hen meer in detail. Maar de postkaarten zorgen ervoor dat het verhaal goed vooruit gaat en je echt elke bestemming even kort bezoekt samen met Eva.

Vanaf het prille begin is het duidelijk dat Holly ontzettend veel opzoekwerk in dit boek heeft gestoken. De verschillende bestemmingen komen echt tot leven op de pagina’s. Ik wandelde met Eva langst de Seine. Dook samen met haar in de gouden wateren en ik kon haast de geur van vers gevallen regen aan de Taj Mahal ruiken. Holly heeft sowieso een erg beeldende schrijfstijl, maar in The Summer of Chasing Dreams kwam dit nog meer tot zijn recht.

En natuurlijk viel ik als een blok voor alle romantiek in dit verhaal. En ook deze keer voelde de relatie helemaal vernieuwend aan. De aantrekkingskracht tussen Eva en Thor spat echt van de pagina’s af, maar Holly negeert ook niet dat er belangrijke vraagstukken zijn over professionalisme en grenzen.

Hoewel The Summer of Chasing Dreams aanvoelt als een compleet nieuw concept voor Holly, is het ook gewoon een erg typisch Holly Martin boek. Je zal met moment echt hardop zitten lachen, vanwege de gekke en bizarre situaties waarin Eva en Thor verzeild geraken; Je zal een traantje wegpinken bij alle hartverwarmende momenten die ze delen. En je zal zonder twijfel een beetje blozen bij de stomende, passionele liefdesscenes. En je zal zonder twijfel spijt hebben wanneer je de laatste pagina omslaat.

The Summer of Chasing Dreams vertelt het verhaal van een kleine rups, die uitgroeit tot een prachtige vlinder. Een vlinder die niet bang is om zijn Vleugels uit te slaan en avonturen met open ogen in te wandelen. Maar daarnaast was het ook gewoon een verhaal dat ervoor zorgde dat er ongeveer 20 nieuwe reisbestemmingen aan mijn verlanglijstje warden toegevoegd. Maar het was in de eerste plaats een verhaal dat me transporteerde naar verschroeiende woestijnen, romantische kleine achterstraatjes, cannabis winkels en prachtige zonsondergangen. En dat allemaal terwijl ik met een dekentje over mijn benen achter een beregend raam in Antwerpen zat te lezen. Na de laatste pagina had ik echt het gevoel alsof ik samen met Eva rond de wereld was gereisd