Toen auteur Belinda Aebi een aantal jaren geleden naar China ging, heeft ze fabrieken bezocht waar mensen als nederige slaven werden behandeld. Hun leven bestond enkel uit hard werken in vreselijke, onmenselijke omstandigheden, en uit slapen. Belinda Aebi wist vanaf dat moment dat ze een boek wilde schrijven waar dit gegeven in terug te vinden zou zijn, maar dan met een eigen draai. Het containermeisje is de derde thriller van deze Vlaamse auteur.
Wat een heerlijk, relax weekendje weg naar haar zoon Sven in Spanje had moeten worden, verandert in een regelrechte ramp wanneer onderzoeksrechter Maud Gelderman een telefoontje krijgt waarin haar wordt medegedeeld dat er in Gent een babylijkje in een stationstoilet is gevonden. Maud, die op dat moment samen met haar dochter Lara al op het vliegveld aanwezig is en op het punt van instappen staat, annuleert de vlucht direct. Er is werk aan de winkel...
Terwijl Maud zich voor honderd procent verdiept in het onderzoek, krijgt haar dochter Lara onverwacht bezoek van een Aziatisch meisje van haar eigen leeftijd. Het meisje, dat zich voorstelt als Maya, ziet er slecht uit en heeft dringend behoefte aan eten, drinken en slapen. Maya is vanuit Nepal in een container naar Gent gekomen, een uiterst onveilige en uiteraard zeer onprettige rit. Lara probeert Maya te helpen, maar dat kan ze niet alleen. Ze schakelt de hulp in van rechercheurs Max en Gijs, de twee naaste collegaÂ’s van haar moeder. Die heeft haar handen namelijk vol met het onderzoek, en in haar vrije tijd spreekt ze steeds af met een man die ze kent van vroeger. Maud heeft sinds kort weer contact met Ivan, met wie ze vijfentwintig jaar geleden een onenightstand heeft gehad. Ze is opnieuw van hem gecharmeerd. Ivan is echter niet zonder reden weer in Mauds leven opgedoken. Maud en haar rechercheurs Max en Gijs raken naarmate de tijd vordert verstrikt in een lugubere zaak , waarin organen van levende mensen slechts middelen zijn om een riant inkomen mee te verdienen, niet meer en niet minder.
Het containermeisje staat volledig in het teken van de orgaanhandel. Auteur Belinda Aebi verstrekt op een prettig leesbare wijze informatie over slavernij en orgaanhandel. Fictie is op speelse wijze gecombineerd met non-fictie.
In het verhaal wordt een hoop aandacht besteed aan het Aziatische meisje Maya. Ze doet haar verhaal, ze vertelt de rechercheurs wat haar is overkomen, hoe vreselijk haar leven was ingekleurd tot ze eindelijk wist te ontsnappen. Wat dit meisje is overkomen gebeurt helaas erg vaak in de echte wereld, maar het loopt dan minder goed af: die slachtoffers komen die vreselijke fabrieken nimmer uit.
Op een aantal vlakken mist het verhaal geloofwaardigheid, maar dat is ook de opzet geweest van de auteur. Er is een bepaalde sfeer in het boek die ervoor zorgt dat alle personages een beetje op afstand blijven. Ze missen karaktereigenschappen, interesses, uiterlijke omschrijvingen. Dat geldt overigens niet voor hoofdpersonage Maya. Zij komt, in tegenstelling tot de rest, echt tot leven alsof ze voor je eigen deur staat en om hulp vraagt.
De cover van het boek is prachtig. Mysterieus. Droevig. Hij vraagt heel subtiel je aandacht en wekt je interesse: wat is het meisje op cover overkomen? Het containermeisje is een geslaagde thriller die makkelijk wegleest. De verstopte realiteit, die bikkelhard is, geeft zeer zeker een meerwaarde aan het verhaal.