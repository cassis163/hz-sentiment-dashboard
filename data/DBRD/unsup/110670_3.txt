Kees Kooman schrijft al 3 decennia lang met bewondering en verwondering over de (Olympische) sport en heeft, geïnspireerd door Dafne, met dit boek geprobeerd te achterhalen wat nu de ware sprintkoningin typeert. Hij neemt de lezer mee in een tijdreis welke begint bij Tollien Schuurman die in 1932 als eerste vrouw onder de 12 seconden liep. Op de Olympische Spelen van dat jaar in Los Angels gaat het echter mis en kan ze helaas niet aan de verwachtingen voldoen. Eén van de belangrijkste reden hiervoor is de gebrekkige begeleiding tijdens de Spelen. Haar vaste trainer Jan Britstra mag niet mee wat een desastreus effect heeft op haar zelfvertrouwen en uiteindelijk op haar resultaat. Een klik met een persoonlijke begeleider was niet alleen voor Tollien belangrijk. In Sprintkoninginnen hebben alle sprintsters een begeleider die niet alleen hun trainer is, maar waar ook op persoonlijk vlak een band mee is (opvallend is dat alle vrouwen een man als begeleider hebben!). Bij sommigen gaat het zover dat er een relatie ontstaat, waar het paar Jan Blankers en Fanny Blankers-Koen wel het bekendste voorbeeld van is. FBK had ook een eigenschap die bij veel beschreven sprintsters terugkomt: het niet willen verliezen. Leuke anekdotes uit het verhaal over FBK leert dat ze altijd wilde winnen. Deze mentaliteit is ook heel duidelijk bij de huidige koningin, Dafne, aanwezig. Betekent ook dat als je verliezen wilt voorkomen, je hard moet werken of zoals Schippers het verwoordt: “Wie niet wil verliezen…moet meedogenloos kunnen zijn” en dan vooral meedogenloos voor jezelf. Deze eigenschap komt ook vooral bij de “…volstrekt subjectieve ‘mondiale top-vier’ ”waarover de schrijver vertelt. Uit de interviews die hij met ze heeft gevoerd blijken Florence Griffith, Heike Drechsler, Merlene Ottey en Marion Jones alle vier enorm leergierig te zijn die iedere dag willen benutten om te groeien. Dan komt de kracht van een juiste begeleiding naar boven die ervoor kan zorgen dat er wordt gedoceerd en voldoende rust wordt genomen. Het moge duidelijk zijn dat naast, boven beschreven factoren, het hebben van een bijzonder talent in combinatie met een unieke lichaamsbouw en de juiste genen de noodzakelijkste bouwstenen zijn om tot grote prestaties te leiden. Door de interviews heen valt op te maken dat alle vrouwen wel iets speciaals hebben, maar dat de combinatie bij Dafne, volgens de schrijver, wel heel goed is. We zullen het zien waartoe het naar leidt op 13 augustus (finale 100 m vrouwen).