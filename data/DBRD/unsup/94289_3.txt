“Dagen van schaamte” is een boek dat op zichzelf staat in de serie boeken die Lieneke Dijkzeul heeft geschreven. In haar andere boeken staan inspecteur Paul Vegter en zijn team centraal. Tijdens het lezen van dit boek verwachtte ik dan ook elk moment dat Vegter om de hoek zou komen kijken, maar die bleef (helaas) weg.
In de eerste 170 van het in totaal 254 bladzijden tellende boek leren we hoe Pieter Elting, een succesvolle zakenman – glad als een paling in een emmer snot – wordt ontvoerd. Hij probeert er 170 bladzijden lang achter te komen waarom hij ontvoerd is en hoe hij het beste zijn tijd door kan komen c.q. aan zijn ontvoerders kan ontsnappen. In de laatste 80 pagina’s krijgt de lezer de achtergrond en reden van de ontvoering te lezen vanuit het perspectief van een van de twee ontvoerders. Dit deel bevat dan ook veel meer dynamiek dan het eerste, mijns inziens bijzonder langdradige, gedeelte.
Al met al zit het verhaal wel goed in elkaar en stelt het een actuele en bijzonder schrijnende maatschappelijke kwestie aan de kaak. Als Lieneke Dijkzeul het verhaal anders had opgezet - bijvoorbeeld een (of enkele) hoofdstuk(ken) vanuit het perspectief van Elting, afgewisseld door een hoofdstuk vanuit het perspectief van de ontvoerder, al dan niet met inmenging van de politie – dan had er meer vaart in het verhaal gezeten en had ik het graag vier sterren gegeven.