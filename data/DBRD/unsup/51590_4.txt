Via de Facebookgroep Watleesjij.nu had ik het genoegen om een vooruitlees exemplaar van “De ondergrondse rivier” van Martha Conway te mogen lezen voor de verschijning van de roman.

Wat een mooie roman, je zit gelijk in het verhaal en in die tijd, 1838, Ohio, Amerika, hoeden, pijpenkrullen, lange jurken met strakke lijfjes en een groot verschil tussen arm en rijk, blank en zwart, het Noorden (Ohio) en het Zuiden (Kentucky).

De schrijfster beschrijft de omgeving en de mensen erg beeldend waardoor het boek bijna als een film aan je voorbij trekt.

De hoofdpersoon is de 22-jarige May Bedloe, zij werkt als naaister voor haar 30-jarige nicht Comfort Vertue, die actrice is. Ze zijn samen al een paar dagen onderweg op de Moselle, een stoomboot met schoepen raderen, als 4 stoomketels ontploffen. Ze verliezen elkaar uit het oog en May ontpopt zich als een sterke en onafhankelijke jonge vrouw.

Ze redt een kind van de verdrinkingsdood en regelt zelf een nieuwe baan op het “Floating Theatre”, een schip dat toneelstukken opvoert in de stadjes langs de rivier de Ohio. Al snel voelt ze zich op haar gemak en voelt de bemanning en de acteurs en actrices als familie op het schip. Ook de kapitein Hugo Cushing is erg tevreden en blij met haar.

Haar nicht Comfort is gaan werken in dienst van Mrs. Howard, deze vrouw reisde ook mee op de Moselle en dwingt May vier slaven naar het Noorden te smokkelen. Je leeft als lezer mee hoe May hierbij worstelt met haar eigen vertrouwen, eerlijkheid en rechtvaardigheid.

De spanning in het verhaal stijgt terwijl het Floating Theatre steeds meer de rivier de Ohio afzakt!

Deze roman is opgedragen aan de vader van de schrijfster, die met haar over de Ohio voer. De schrijfster heeft een filmpje op YouTube gezet. Het enige wat mist is een kaartje of plattegrondje van de omgeving waar ze varen.