Drie jaar geleden liet de tot dan toe eerder onbekende scenarioschrijver David Lawrence de thrillerwereld verstomd staan door zijn debuut Vier doden in een kring. Dat boek stond bol van de actie, had personages met een boeiende achtergrond, was niet gespeend van de nodige humor, sprankelde kortom van begin tot eind. De reeks rond rechercheur Stella Mooney kent intussen meerdere delen, Duister Londen is het vierde.

In Duister Londen ruilde Stella Mooney haar brave, betrouwbare vriend in voor de onstuimige en spannende John Delaney. Hiermee komt een einde aan het getob over haar liefdesleven, maar nu duiken er andere problemen op: Stella’s moeder komt terug in Londen wonen. Stella heeft haar kansarm verleden nog steeds niet verwerkt, al is ze geen vaste klant meer bij de psychiater die ze in Lawrence’ debuut vaak bezocht. Die psychiater, Anne, werd Stella’s vriendin. Die vriendschap is in Duister Londen erg nuttig, want Anne treedt als een gratis consultant op in de zaak van de seriemoorden die Londen treft. De slachtoffers hebben op het eerste gezicht weinig gemeen, alleen is op alle lichamen een boodschap geschreven, zoiets als “vieze meid” of “vuile lafbek”. Als lezer weet je sneller wie de moorden pleegt dan het team van Stella Mooney. Samen met het team ontdek je via een redelijk heldere verhaallijn waarom de dader de moorden pleegt. In de plot verwerkte Lawrence een paar mooie en intieme scènes.

Als scenarioschrijver weet Lawrence zijn lezers te boeien met elkaar snel opvolgende acties die hij ongedwongen maar tegelijk heel beeldend op papier zet. “Duister Londen” gaat voor je leven terwijl je het leest, maar helaas haalt het bijlange niet het niveau van Vier doden in een kring. Het mist de sprankeling. De dialogen verrassen niet, de grapjes zijn belegen, het gekift tussen Stella en haar tijdelijke overste Collier is voorspelbaar. Duister Londen is een goed boek, maar steekt niet boven de middelmaat uit. Lawrence kan veel beter. Dat bewees hij met Vier doden in een kring. (deze recensie verscheen eerder op ezzulia.nl)