Ga mee op reis met het bonte gezelschap van zigeuners, slaven, broeders, gravinnen, aristocraten, voddenmannen, landarbeiders, hoeren, smokkelaars, geestelijken en koningen naar het oude Spanje met haar onherbergzame binnenlanden, het trotse Sevilla, het artistieke Madrid of de machtige kustplaats Malaga.

Ga mee op avontuur met Caridad, die bescherming vindt bij de patriarch van de Vegaâ€™s; Melchor, zijn kleindochter Milagros en de heiligen die op hun pad komen, beleef de schermutselingen, de wraakzucht, de hartstochtelijke liefde, dans mee op de melancholische en sensuele klanken van de castagnetten en gitaren, hoor de smart in hun liederen, hoor het verlangen, troost, vreugde en plezier.

Lees mee over sluwe streken, zelfkastijding, geloof, opoffering, moord en hoop, zie de geslepen messen, de fonkelende sieraden, de kleurrijke gewaden, loop mee over bergpaden, in processies, steegjes, paleizen en krotten.

Wat een sfeer, wat een spektakel!

Het is 7januari 1748 als het verhaal begint met de aankomst van de slavin Caridad na een lange zeereis uit Havanna in Cadiz-Spanje.
Ze ontdekt er niet eerdere gevoelens;'Vrijheid,'verzekerde Milagros haar, 'Dat heet vrijheid, Cachita.'

Koningin op blote voeten van Ildefonso Falcones is een bijzonder levendig en toegankelijk geschreven verhaal, het is een onderhoudende en avontuurlijke roman met een vurige finale waarin mijn hart werd geraakt, magnifiek!