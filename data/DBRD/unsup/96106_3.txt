Voor wie Suze van Baarle nog niet kent is er geen man overboord. Kennismaken met deze Amsterdamse rechercheur is niet alleen nuttig maar er zit ook nog een leuke bijkomstigheid aan vast. Je moet er een boek voor lezen. Doe je het in de juiste volgorde dan zal de auteur, Liz Brouwer, je zeker adviseren om eerst ‘Een beestachtig verbond’ te lezen. Als de kennismaking je bevalt kun je direct verder met het tweede deel uit deze serie, ‘Fataal verlangen’.
Beide boeken worden op dit moment door de Hebban|Crimezone leesclub gelezen. Maar eerst is daar ‘Een beestachtig verbond’….

Arend van Amerongen maakt melding van de dood van Bernd van Trigt, 62 jaar en meubelmaker van beroep. Het lichaam is in een bepaalde pose neergezet en er is een briefje bijgelegd waarop de woorden REIN en ONREIN staan geschreven. Het laatste woordje is doorgestreept. Suze van Baarle en haar team staat met grote vraagtekens. Tijdens het onderzoek ontdekken ze dat er 32 jaar eerder een soortgelijke moord heeft plaatsgevonden die nog niet is opgelost. Ook daar lag een briefje bij het stoffelijk overschot. Iets later stoot het team op het bestaan van een clubje waar Bernd van Trigt lid van was.
Langzaam ontstaat het idee dat beide moorden iets met elkaar te meken kunnen hebben. Het verleden wordt belangrijk…..

De eerste kennismaking met de ijverige, ambitieuze en vooral menselijke Suze van Baarle, is een positieve. De rechercheur wordt door Liz Brouwer op een realistische wijze neergezet, geen overdreven kapsones voor deze dame. Het zou zomaar je buurvrouw kunnen zijn. Het verhaal waarin ze acteert is niet ingewikkeld, wel gevarieerd en nodigt uit tot meedenken in oplossingen. De personages worden goed neergezet met duidelijke beschrijvingen waar je als lezer ook iets mee kunt en een mening gaat vormen.
Lang blijft de werkelijke reden giswerk waarbij de auteur ook zorgt voor de nodige misleidingen. De spanning is, ondanks de moord, weinig aanwezig en echt gevaar sluipt nauwelijks in het verhaal. Naar het einde toe wordt de ontknoping wel goed neergezet maar het uiteindelijke slot lijkt niet een echte oplossing. Wellicht heeft de auteur hier ook wat mee gestoeid…


Eindoordeel: 3 sterren

Spanning: 2 sterren
Plot: 4 sterren
Leesplezier: 3 sterren
Schrijfstijl: 3 sterren
Originaliteit: 3 sterren
Psychologie: 3 sterren