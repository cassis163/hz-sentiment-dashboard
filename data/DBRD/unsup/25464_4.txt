Het boek
‘Ik ben Lucy Barton’ verhaalt over de meest kwetsbare relatie die je je kunt voorstellen, namelijk die tussen moeder en dochter.

Hoofdpersoon Lucy Barton, is herstellende van een blindedarmoperatie. Complicaties veroorzaken dat Lucy, na de operatie, nog enkele weken in het ziekenhuis verblijft. Haar moeder, met wie ze in jaren niet gesproken heeft, komt op ziekenbezoek en zit vijf dagen aan haar ziekbed.

De voorzichtige, aftastende toenadering tussen moeder en dochter verloopt door middel van geroddel over mensen die Lucy nog uit het dorp van haar jeugd kent. Het contact tussen de twee blijft echter broos en voelt onwennig.

De spanning en het verlangen die ten grondslag liggen aan het feit dat Lucy ooit afstand nam van haar familie liggen aan de oppervlakte en laten zich slecht verdringen. Dit verleden is continu aanwezig in de vorm van herinneringen.

De armoede waarin het gezin in haar jonge jeugd verkeert en de stugheid en afstandelijkheid van ouders die niet in staat blijken enige affectie voor hun kinderen te tonen, zijn de redenen van het vertrek van Lucy. Ze gaat studeren en volgt haar schrijfwens.

Visie van de recensent
Het verhaal dat Trout vertelt over Lucy Barton kent ogenschijnlijk een eenvoudige basis. De oprechte vertelstijl en de subtiliteit die Trout hanteert maken het echter tot een krachtig geheel. Uiterst menselijk, observerend en voor veel lezers ongetwijfeld uiterst herkenbaar.

Trout bedient zich nergens van enige vorm van ironie of sarcasme en de manier waarop de auteur de onzekerheid, fragiliteit en kwetsbaarheid van Lucy Barton neerzet is geloofwaardig en voelbaar. Trout maakt van Lucy echter geen heilige. Lucy is niet blind voor haar eigen fouten en dit zelfbewustzijn maakt haar sympathiek.

‘Ik ben Lucy Barton’ is een genuanceerde en verfijnde vertelling met een prachtige wijze van het menselijk neerzetten van personages. Het toont –naar de mening van uw recensent- een perfecte balans tussen het verhaal en de dieptes van het gevoel.

Over de auteur
Strout werd geboren op 6 januari 1956 in Portland en woont met haar man, politicus James Tierney in New York. Zij won de Pulitzerprijs voor de Literatuur voor haar boek ‘Olive Kitteridge’. Haar opleiding genoot zij aan het Bates College, Syracuse University College of Law, Universiteit van Syracuse.

Met haar bestsellers ‘Abide with Me’ en ‘Amy and Isabelle’, won zij de Los Angeles Times Art Seidenbaum Award en de Chicago Tribune Heartland Prize.

Uitvoering
Uitgeverij Atlas Contact

ISBN 9789025447076

Paperback, 176 pagina’s

Verschijningsdatum 04-04-2016