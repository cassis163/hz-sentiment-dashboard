Het gebeurt zelden dat ik me laat meeslepen door boeken (de laatste keer was bij Hayders Tokio)... maar in dit geval liet ik me helemaal meezuigen in het verhaal. Om kort te zijn: dit is een echt hoogtepunt in de spannende literatuur.
Het verhaal zit echt ingenieus in elkaar, de hoofdpersoon (of zijn het personen ?) is uitermate boeiend en goed uitgewerkt, de plot is uitstekend, heel wat kleurrijke figuren passeren de revue, we worden meegenomen in heel wat uithoeken van de wereld (van Zuid-Amerika tot IsraÃ«l, tot Praag en London, ook Litouwen komt aan bod...), we krijgen heel wat achtergrondinformatie over het terrorisme en die info wordt druppelsgewijs en in juiste dosering meegegeven, zodat de auteur niet belerend overkomt (zoals Geeraerts bijvoorbeeld, die soms (te) lange stukken doceert wat soms de vaart uit het verhaal haalt), zelfs Osama Bin Laden komt in het verhaal voor.
Het verhaal is complex maar wordt op een zeer heldere manier verteld zodat je als lezer nooit het noorden verliest en goed kan volgen.
De stijl is ook zeer goed. Kan ik een minpunt opnoemen? Eigenlijk is het verhaal zelfs te kort met zijn 400 bladzijden, want het liet me met een spijtig gevoel achter, dat aan dit meesterstukje een einde moest komen.