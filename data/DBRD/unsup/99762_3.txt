In dit boek is gebruik gemaakt een van de klassieke thema's: vrouw verdwijnt, man wordt verdacht en vecht voor gerechtigheid, en dit is al zo uitgekauwd dat het bijna onmogelijk is om er nog iets bijzonders van te maken. Toch is Hans Koppel er redelijk goed in geslaagd. Hij maakt er geen spektakel van met een man die wel even de dader zal vinden maar laat je toe in de belevingswereld van Mike.

Wanneer zijn vrouw Ylva verdwijnt weet Mike in eerste instantie niet wat hij moet doen. Langzaam maar zeker komt hij tot actie en gaande de tijd wordt er verteld hoe is het om achter te blijven, wat er met je gebeurt wanneer je valselijk wordt beschuldigd van betrokkenheid en ook laat Hans Koppel zien dat het leven ondanks alle onzekerheid, hoe dan ook doorgaat, niet in de laatste plaats omdat je een dochtertje van 7 jaar hebt.

Ylva wordt door de buren vastgehouden en is dus dichterbij dan Mike maar zou kunnen vermoeden. Ylva wordt door haar ontvoerders gevangen gehouden en gestraft voor iets uit het verleden. In eerste instantie verzet zij zich maar gaandeweg wordt duidelijk dat het de ontvoerders lukt om haar wil te breken, en doet Ylva zo goed mogelijk haar best om mishandelingen en vernederingen te ontlopen.

Het boek is geen nagelbijter maar het verhaal loopt rustig door met grote sprongen in de tijd waardoor er nog wel wat snelheid inzit en het niet verzand in een saaie verhandeling van allerlei oninteressante feitjes. En het interessantste zit hem in de staart want letterlijk pas op de laatste paar bladzijden wordt duidelijk waarom Ylva werd ontvoerd. Een lekker boek voor een middagje op de bank zonder al te veel spanning.