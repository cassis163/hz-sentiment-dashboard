"Dit boek komt wat traag op gang, maar het einde is verrassend." Dat is zo wat de conclusie die ik trek, nu ik dit boek uit heb.
Het verhaal begint ergens in Hongarije waar twee Roma-vrienden in een verlaten militair ziekenhuis bepaalde dingen vinden die wel eens wat geld zouden kunnen opbrengen om hun miserabele levens vooruit mee te helpen.. Het racisme dat ze tegen komen in hun gewone dagelijkse levens zoals hier beschreven, is trouwens stuitend.
In Denemarken wordt Nina Borg weer opgeroepen door een vriend (die haar in het eerste boek al in de problemen bracht) om een groep ziek geworden Roma zonder legale papieren te helpen. De oorzaak blijkt explosiever dan gedacht: radioactieve straling. Nina wordt zelf ook ziek en tegelijkertijd worden er dan ook andere krachten wakker. Ze moet alles op alles zetten om zichzelf en haar gezin te beschermen.
In de eerste helft van het boek leer je eigenlijk heel wat personages kennen en worden er verschillende verhaallijnen door elkaar verteld. Het duurt dan ook vrij lang voor er echt iets gebeurd. Maar in de tweede helft komt er meer vaart in het boek en leest het heel wat vlotter. De finale zorgt nog voor een verrassende wending die ik bepaald niet zag aankomen. Weer knap gedaan van het duo Kaaberbol en Friis.