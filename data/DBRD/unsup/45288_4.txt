Een indrukwekkend boek over verlies en rouw. Belevingen van verschillende aspecten van rouw van (in)direct betrokkenen bij de dood van Mattias. Maar ook rouw bij andere levensgebeurtenissen zoals voortschrijdende blindheid.

Bij eerste lezing riep het boek vragen op: ' zijn dit verschillende verhalen?' en ' wat is het mogelijke verband?'. Het wekte voldoende nieuwsgierigheid om het nogmaals te lezen. Daarbij vielen de verschillende verhaallijnen en personages als een puzzel in elkaar.

Lang blijft onduidelijk wat met Mattias is gebeurd, eigenlijk blijft zijn verhaal een vraag. Dat maakt ook dat de diverse processen van verlies en rouw niet alleen aan zijn dood gekoppeld zijn.

Dit boek is zeker vier sterren waard. Vanwege de diverse verhaallijnen die verrassend één geheel gaan vormen. De belichting van rouw in vele toonaarden. Ook het mooie taalgebruik, zoals in de zin: "Een blinde kan zien zolang hij weet wat het licht kan tonen". Letterlijk geldt dit voor Chris in het boek die steeds meer zijn gezichtsvermogen verliest. Deze zin is ook van toepassing op herinneringen aan geliefden, gebeurtenissen en belevingen en het vervagen ervan.