In "De macht' van Naomi Alderman ontdekken vrouwen overal ter wereld dat zij de kracht bezitten dat zij anderen pijn kunnen bezorgen met slechts een vingerbeweging. Ineens beseft iedere man op aarde dat hij de macht niet meer in handen heeft.

‘Macht’ draait feitelijk om de vraag hoe de wereld eruit zou zien als de vrouwen aan de macht komen en de rollen worden omgedraaid?

“Macht heeft altijd dezelfde vorm; ze heeft de vorm van een boom. Wortel tot top, de stam die zich steeds opnieuw vertakt, wijd uitspreidt in steeds dunner wordende, zoekende vingers.”

‘Macht’ is geschreven vanuit het perspectief van verschillende meisjes en vrouwen die, in een tijdsbestek van amper tien jaar, steeds machtiger worden.
De hoofdpersonen zijn divers. Zo is er de journalist Tunde. Tunde komt tot de ontdekking dat zijn macht en invloed beperkt zijn. Verder zijn daar een beginnend politica, Margot; Roxy, een meisje dat afkomstig is uit een crimineel milieu en Eva, die aan het hoofd staat van een geheel nieuwe religie.

“Margot kijkt naar de meisjes uit Wisconsin op het scherm. Een van hen heeft een tatoeage van de hand van de Godin in haar handpalm. Haar vriendin krijst als ze de kracht gebruikt, maar het is Margot niet duidelijk of ze gilt van angst, pijn of verrukking.”

Alderman neemt haar lezers mee naar een situatie waarin vrouwen de macht hebben en in hoe deze ommekeer is ontstaan. Wereldwijd ontdoen vrouwen zich van een denkbeeldige ketenen. Er ontstaat een ware oorlog tussen de seksen, waarbij Alderman haar lezers op sublieme wijze een spiegel voor houdt. De spiegel van het hedendaagse seksisme. De aandachtige lezer ontdekt dat ‘Macht’ feitelijk een aanklacht is tegen de ongelijke behandeling van vrouwen in elk land en binnen alle lagen van de bevolking.

“Typisch een man, zegt ze. Weet niet hoe hij moet zwijgen, denkt dat we altijd willen horen wat hij te zeggen heeft, altijd maar praten, praten, praten en zijn meerderen in de rede vallen.”

Alderman heeft het aangedurfd dit thema aan te pakken en is erin geslaagd het te verpakken in een boeiend verhaal, waarbij haar boodschap zeker niet ondergesneeuwd raakt. De afsluiting, enigszins cynisch, is werkelijk briljant.

Een knappe schrijfstijl, boeiende personages en frisse dialogen maken ‘Macht’ tot een boek waar je, na het lezen van de laatste bladzijde, nog niet ‘klaar’ mee bent.

De auteur
Naomi Alderman werd geboren in London. Ze studeerde psychologie, politicologie en economie en een studie creatief schrijven. In 2007 bekroonde de Sunday Times haar tot Young Writer of the Year.

Uitvoering
Uitgever: Atlas Contact
ISBN 9789025451868
Paperback, 400 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/