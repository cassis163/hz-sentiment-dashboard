In De Vijfde Brief leer je Joni, Deb, Trina en Eden kennen. De vrouwen zijn inmiddels de 30 gepasseerd en toch gaan de vriendinnen van de middelbare school nog elk jaar samen op vakantie. Je leest het boek vanuit het perspectief van Joni. Joni is degene die de meiden bij elkaar heeft gebracht en ook elk jaar de vakantie regelt.

Wanneer de accommodatie tegen valt, bedenken de vrouwen dat ze iets leuks willen doen. Ze gaan ieder een anonieme brief schrijven waarin ze een geheim vertellen dat ze nog niet eerder hebben verteld aan de anderen. Joni denkt snel door te hebben van wie welke brief is, maar vindt op een avond een vijfde brief! Wie heeft er een nieuwe brief geschreven?

In het boek volg je Joni in twee verhaallijnen: tijdens de vakantie en na de vakantie. Na de vakantie gaat Joni naar een pastoor om haar verhaal te doen over de brieven. Hij denkt mee over wie de vijfde brief heeft geschreven. Heeft Joni gelijk?

De vijfde brief is een boek vol met vriendschappen en vrouwenproblemen. Ik zou dit boek minder snel aanraden aan een man. In het boek wordt ook duidelijk, zoals ik in andere recensies heb gelezen, dat vrouwen alles onthouden! Wees gewaarschuwd ;-)