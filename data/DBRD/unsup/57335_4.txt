Ann Millers heeft met de wereldberoemde rockstar Rory Macuary een stormachtig liefdesjaar achter de rug. Als het voorbij is zit Ann met een gebroken hart, op St. Mary’s, het hoofdeiland van de Britse Scilly-eilanden.

Ann leidt daar een rustig en teruggetrokken bestaan en samen met haar beste vriendin, Georgie, runt ze een theehuisje, annex eettentje. Ondanks dat ze geen contact meer met Rory heeft, denkt ze nog vaak terug aan hun heftige relatie..

Ondertussen kan Rory Ann maar niet vergeten en snapt ook niet waarom het is misgegaan.

Op een dag leert Rory de bekende tv-kok, Woz, tijdens een opname kennen en het blijkt goed tussen hen te klikken. Al snel zijn ze elkaars beste maatjes.

Woz maakt fouten en dat betekent het einde van zijn tv-carrière, maar hij vindt een nieuwe kookuitdaging bij een restaurantje op St. Mary’s. Woz nodigt Rory uit om eens langs te komen en dit zal grote gevolgen hebben...

“Opstaan”begint met een paar bladzijden waarin in grote lijnen de voorgeschiedenis wordt belicht uit het boek “Vallen”. Dit is voldoende, om als “Opstaan” goed, als stand alone te kunnen lezen, maar voor het complete beeld is het fijner om eerst “Vallen“ te lezen.

De twee verhaallijnen, van Ann en Rory, zijn op een prachtige manier met elkaar verweven. . Ann heeft eerder een boek geschreven en naast dat ze het in haar leven zonder Rory moet stellen kampt ze ook nog eens met een writersblock.

Ann houdt een dagboek bij om zo haar gevoelens een plaats te kunnen geven.

De auteur heeft in “Opstaan” ook weer een aantal nieuwe personages gecreëerd die je direct omarmen waardoor je deelgenoot wordt van hun groep.

Muziek is ook in dit verhaal weer een grote rode draad net zoals Rowland, het zoontje van Rory.

“Opstaan” is een feelgood-roman waarin twee dingen duidelijk naar voren komen en dat is bindingsangst en het gevecht voor alles waar je veel om geeft, ook al denk je soms dat dit een onmogelijk combinatie is.