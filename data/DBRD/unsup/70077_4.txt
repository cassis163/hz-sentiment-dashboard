Het boek heeft een schitterende cover. Echt een cover dat past bij het verhaal. Een meisje in de klederdracht van Huizen met vissersboten op de Zuiderzee er doorheen schemerend.
In het boek is ook het eerste deel Lieve Hart opgenomen.
Lieve Hart
Het verhaal vertelt over Marrie die opgroeit in het vissersdorp Huizen. Ze leert Lammert kennen en wordt verliefd. Wanneer Marrie zwanger raakt van Lammert gebeurt er iets vreselijks. Marrie staat plotseling alleen voor de taak om haar kind op te voeden. Als Lammert na vele jaren op eens weer voor haar neus staat vraagt Marrie zich af of ze er goed aan doet om hun toekomst weer samen door te brengen.
Gevangen Wind
Lammert neemt Marrie mee naar Lemmer waar hij de afgelopen jaren op een boerderij gewerkt heeft. Marrie heeft moeite om zich thuis te voelen zo ver weg van Huizen en dat komt hun relatie niet ten goede. Omwille van elkaar besluiten ze terug te keren naar Huizen. Zal het daar toch beter gaan?
******************
Janine van der Hulst-Veerman schrijft hier een schitterend mooie historische roman. Het bijzondere van deze roman is dat het doorweven is met historische feiten waar de auteur zelf onderzoek naar heeft gedaan. Op deze manier wordt de roman zeer realistisch en geeft het verhaal een duidelijk beeld van hoe de mensen vroeger leefden en de omstandigheden waarin ze woonden en werkten. En de manier hoe ze met elkaar omgingen en hoe vriendelijkheid zomaar kon omslaan in vijandigheid en roddelpraat. Ook het aanpassingsvermogen van mensen wordt goed weergegeven. Van visser naar kaaskruier en van handwerkjuf naar kaasinkoper. Het verhaal is lekker vlot geschreven en de dialecten die op bepaalde momenten zijn gebruikt geven net dat beetje extra gevoel. Het brengt de personages nog dichterbij. Lieve Hart en Gevangen Wind, een heerlijk stukje Nederlandse geschiedenis. (En stiekem hoop ik op een vervolg.)