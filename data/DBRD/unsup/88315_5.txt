Hier gaan peuters en kleuters (en hun voorlezers) vanaf de aankomst van Sint tot pakjesavond elke dag van smullen! Wat een leuk, modern Sint-prentenboek. Een kort, eenvoudig verhaaltje, geschreven in de tegenwoordige tijd, met vier tot acht regels tekst, op rijm, per 2 pagina's. Daarbij afbeeldingen waarop meer dan genoeg te zien is, zonder overvol te worden. Verhaaltje is verrassend en grappig, omdat de pietjes dingen doen die niet mogen en "stout" zijn. Het verhaal is helemaal aangepast aan deze tijd, bijv. als sint vertrekt met zijn pieten "...Dag papa's en dag mama's! Veel plezier in Nederland...". Ook pieten-discussie-proof. De pieten hebben wat de huid betreft alle kleurnuances van roze tot donkerbruin, geen oorbellen, kroeshaar etc. De illustraties hebben een prachtig palet: kleurig, evenwichtig, realistisch, zonder schreeuwerig te zijn. Bijzonder is soms ook de gekozen oriëntatie en het perspectief. Er valt naast puur voorlezen ook veel meer te doen met het verhaal èn met de illustraties. Praat met het kind over "Wat gaat hier niet goed?", "Denk je dat ik dat ook goed vind?", "Wat zou jij willen doen als je alleen thuis was?" Bij de illustraties kan bijv. worden geteld, kleuren, vormen, patronen gezocht worden, overeenkomsten en verschillen worden ontdekt etc.
Op Pakjesavond kent een kleuter dit verhaaltje vast uit z'n hoofd!
Mag wat mij betreft meteen de schoen in!