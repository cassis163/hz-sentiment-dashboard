Jan Robben is opgegroeid tussen, bij, naast, in, op en onder de aardbeien. Zijn vader was aardbeienteler en zo zat hij als driejarig jochie al vastgebonden op de trekker rijdend over het aardbeienveld. Net als zijn vader is Jan naast aardbeienteler ook pionier zowel voor het telen, het kweken, het exporten als voor het lekkerder maken van onze aardbeien. Alles en dan ook echt alles hierover, over de liefde, passie en professie, staat in dit mooie boek: Liefde voor aardbeien.

Het boek begint met de twaalf maanden. Elk van deze hoofdstukken is onderverdeeld in onder meer teeltkennis, het weer, aardbeienweetjes, knutseldingen en kokkerellen.
Wil je zelf aardbeien gaan kweken in een tuin of op het balkon; alles wat je moet weten om het proces te laten slagen vind je hier. Welke rassen (650 wereldwijd), welke problemen je kunt tegenkomen en hoe je die dan natuurlijk het beste kunt oplossen en de handigheidjes die je absoluut niet kunt missen.

Op elke bladzijde lees je weer een verrassend aardbeienweetje. Een kleine greep: Nederland teelt slechts 1% van de totale hoeveelheid aardbeien wereldwijd. De aardbei behoort tot de familie van de roos. De mooie, rode vorm is er echt alleen maar om vogels te verleiden zodat de pitjes, de zaden, verspreidt worden. De 3e dinsdag van april is de officiële start van het aardbeien seizoen. Als je na het lezen van dit boek nog vragen hebt over aardbeien, vind ik dat knap. Je leert zoveel zonder dat je een studieboek aan het lezen bent. Het wordt nooit saai.

De knutselparagrafen zijn niet zozeer voor kinderen als wel voor onze eigen creativiteit. Een knutselactiviteit is bijvoorbeeld het maken van een bijenkorf. Ook bij aardbeien hebben bijen een zeer belangrijke functie. In de laatste hoofdstukken van het boek lees je hier meer over. Welke beestjes zijn belangrijk en welke zijn juist schadelijk. Welke planten moet je in de buurt plaatsen voor behoud van je aardbeienplanten. Hoe zorg je ervoor dat de vogels er niet met jouw aardbeien vandoor gaan. En nog veel en veel meer.

Als rode draad door het boek loopt het genieten van deze overheerlijke vruchten. Daar gaat het tenslotte om. Naast een paar gastkoks, bijvoorbeeld Robèrt van Beckhoven, zijn er een vijftien recepten van studenten van de koksopleiding opgenomen. Hele mooie, zeer uitgebreide recepten met meerdere onderdelen. Te uitgebreid om hier op te nemen. Het onderstaande recept is de eenvoudigste en was afgelopen zondag een groot succes.

Eton Mess
Eton Mess is een typisch en zeer populair Engels aardbeiengerecht. Het is ooit bedacht door jongens op een kostschool in Eton die niet zoveel zin hadden om lang in de keuken te staan. Eton Mess is dan ook heel makkelijk te maken. Het meeste, maar desondanks eenvoudige werk is het maken van de meringue, ofwel het schuimgebak. Die fase kun je eventueel overslaan door kant-en-klare meringues te halen in de winkel. Zelfgemaakt is wel iets lekkerder vind ik.

Het recept voor Eton Mess, zoals ik het maak en waar wel 8-10 personen van kunnen snoepen:
Dit heb je nodig:
6 eiwitten, 300 gram witte basterdsuiker, 1 eetlepel maïzena, 250 ml slagroom, 1 kilo aardbeien, eventueel met ander rood zacht fruit erbij.

Bereidingswijze:
Scheid de eiwitten van het eigeel (let op dat er geen eigeel bij het eiwit komt!). Klop de eiwitten stijf met basterdsuiker, totdat het een taai mengsel wordt (lang kloppen). Schep de maïzena erdoor. Bekleed de bakplaat met bakpapier, schep het stijve eiwittenmengsel op de plaat en strijk het plat. De oven voorverwarmen op 175°C en terugzetten op 140°C als de gevulde bakplaat erin gaat. Bak de meringue in 5 kwartier. Zet de oven uit en laat de meringue afkoelen in de oven. Klop de slagroom zonder suiker stijf. Breek of snij de meringue in stukjes en doe die met de aardbeien en de slagroom in een grote schaal, lekker door elkaar.
Een heerlijk rommeltje!

Alles in dit boek wordt onderbouwd met honderden foto’s. Schitterende rode vruchten komen constant op je af. Je wordt gewoon echt blij van dit boek. Zo heeft wetenschappelijk onderzoek dan ook uitgewezen dat de aardbei de mens sowieso vrolijker maakt! Lezen en eten dus.
Dit mooie boek is niet te koop in boekwinkels of bij de bekende internetwinkels. Je kan het boek enkel kopen bij de Aardbeienacademie.

En dan nog een leuk weetje om het af te leren: ananasaardbeien zien er uit als de nieuwste, hippe kruising, maar schijn bedriegt. De ananasaardbei is zelfs een van de voorouders van de moderne roodvruchtige West-Europese aardbeienrassen.
Weer iets geleerd!