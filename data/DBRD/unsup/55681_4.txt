Van vader op zoon.
Het aangrijpende verhaal over autismespectrum in een gezin.
Hans Leduc is getrouwd met Sarah en zij hebben een zoon Jasper. Hans is een introverte projectmanager die ervan houdt om zijn eigen structuur vast te houden. Hij houdt van autorijden om zo zijn hoofd tot rust te krijgen en hij weet alles over vogels en bomen. Hij trekt dan ook graag de natuur in om zijn gedachten weer tot rust te laten komen. Wanneer blijkt dat zijn zoon Jasper op school niet mee kan komen gaan zij onder druk van school kijken wat er aan de hand is. Jasper heeft geen vrienden en heeft ernstige leerproblemen. Dit is erg confronterend, met name voor Hans omdat hij heel erg veel van zichzelf in zijn zoon herkent. Wanneer bij Jasper de diagnose autisme wordt gesteld wordt Hans in het verleden getrokken en wordt hij gedwongen over zijn eigen functioneren en leven na te denken. Hij zondert zich steeds meer af, voelt zich schuldig en dan Hans besluit zich ook te laten testen…
Dit autobiografische boek van de Vlaamse schrijver Hans Leduc is intens aangrijpend en zeker ook een zeer herkenbaar verhaal. Als moeder van een zoon met autisme weet ik dat het enorm emotioneel is om een diagnose autisme te krijgen maar ook het proces wat daaraan vooraf gaat. Het is een stempel die gepaard gaat met veel gevolgen. Hans heeft het voor elkaar gekregen zijn verhaal op papier te krijgen en daarmee de lezer mee te krijgen in de stormvloed van emoties waarmee dit proces gepaard gaat. Hij is ontzettend open over zijn gevoelens en laat daarmee echt “zien” wat de strijd van binnen doet. Erg knap ook hoe hij uiteindelijk in staat is om te spiegelen en daarmee zijn gevoelens onder ogen durft te komen. Hij heeft inderdaad veel moed getoond door het proces aan te gaan maar ook om het te delen… Wat fijn want hier kunnen we veel van leren. Ik denk dat dit boek zeker een aanrader is voor mensen met autisme en voor ouders met een kind met autisme. Het geeft een andere kijk op autisme en de beleving van autisme.

Graag wil ik Uitgeverij de Brouwerij bedanken voor het beschikbaar stellen van dit mooie boek. Als regiomoeder van Mama Vita kan ik dit boek zeker aanraden. Mama Vita is een netwerk voor en door moeders van een prachtig kind met autisme.
www.mamavita.nl