Robin Cook is de uitvinder van de medische thriller. Zo’n veertig jaar geleden brak hij door met ‘Coma’ en ruim dertig boeken later is hij nog steeds de belangrijkste vertegenwoordiger van het genre. Tegenwoordig werkt hij aan een serie met hoofdpersonen George Wilson en Pia Grazdani. Zijn nieuwste titel, ‘Infectie’, is alweer het derde deel van die reeks.

‘Infectie’ draait om de app iDoc, die op korte termijn de huisarts kan vervangen. Maar in de testfase gaat er iets mis: een aantal deelnemers aan de test overlijdt volkomen onverwacht. Er staan grote financiële belangen op het spel, dus de producent van de app doet er alles aan om de problemen te verbergen. George Wilson, arts-assistent in een ziekenhuis in Los Angeles, ontdekt echter wat er gebeurt en rust niet voor hij de onderste steen boven heeft gekregen.

Robin Cook heeft met ‘Infectie’ weer een goed geschreven en goed opgebouwd boek afgeleverd. Geen meesterwerk, maar zijn beproefde recept is altijd goed voor enige uren spannend leesplezier. De vraag wordt inmiddels wel of hij voldoende bedreven is in het schrijven van een serie. Het vorige boek, ‘Nano’, had een open einde, maar dat mag in een serie, zolang het volgende deel dan maar oplossingen biedt. Helaas is daarvan geen sprake. Over Pia Grazdani wordt wel regelmatig gesproken, maar zij blijft even spoorloos als aan het slot van ‘Nano’. En om het nog erger te maken, heeft ook ‘Infectie’ een open einde. Cook heeft in het volgende deel heel wat uit te leggen.