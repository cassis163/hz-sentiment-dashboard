Als Starr na een uit de hand gelopen feestje met haar beste vriend naar huis rijdt, worden ze aangehouden door de politie. Zonder enige reden schiet de agent haar beste vriend dood. Althans, de reden die de agent heeft is dat de jongen zwart was.

Het boek vertelt het verhaal vanuit Starrs perspectief, die de wereld als een van de enige zwarte meisjes op een blanke school doormaakt. Ze leidt haast een dubbelleven; ‘blank’ doen op haar school, ‘zwart’ doen in haar eigen woonwijk. Ze probeert haar eigen weg te vinden in een wereld vol racisme en vooroordelen.

The Hate U Give is een erg origineel boek. Het past (helaas) ook goed in de tijd waarin we leven, aangezien het steeds vaker voorkomt dat een onschuldige zwart persoon wordt doodgeschoten. Het boek vertelt een verhaal over zwarte discriminatie, iets wat niet vaak voorkomt in YA boeken. Ik vond het erg interessant om te lezen over de wereld waarin Starr leeft, over de buurt waarin ze woont en de relaties die ze heeft met haar familie en vrienden. Voordat ik dit boek las had ik geen idee hoe de wereld eruit ziet vanuit het perspectief van een zwart persoon die opgroeid in een buurt die bekend staat als een ‘getto’ en hoe lastig het kan zijn als enige zwarte in een wereld vol blanken. Dit boek heeft mijn ogen daarvoor geopend.

Het is een boek met een heftig verhaal dat veel emoties bij me opriep. Het boek zit vol onrecht, vooroordelen en machteloosheid. Ik heb ontzettend met Starr meegeleefd. Haar gevoelens en acties waren goed beschreven, waardoor ik me helemaal kon inbeelden hoe ik me zou voelen in haar situatie. Ik heb dan ook niet altijd mijn tranen kunnen inhouden tijdens het lezen.

Ondanks het heftige verhaal zaten er ook wat luchtigere stukken tussen. Grappige conversaties tussen Starr en haar vrienden, romantische stukken met haar vriendje en Harry Potter referenties. Dit maakt dat het boek vlot te lezen is en je niet constant in huilen uitbarst.

Dit is een boek wat je echt laat nadenken, en ik besef me nu ook wat een voorrecht het is om blank te zijn. The Hate U Give is zeker een aanrader. Het is niet alleen een goed geschreven boek met een fantastisch verhaal, maar het heeft daarbij ook een duidelijke boodschap. Dit is een boek dat ik niet snel zal vergeten.