In 'Jij ik alles' heeft Jessica een bewogen relatie met Adam. Wanneer ze ontdekt dat ze zwanger is, verandert Adam in een leugenachtige en overspelige man die geen interesse heeft in hun zoon. Na de breuk vertrekt Adam naar Frankrijk om daar een kasteel te renoveren en voedt Jessica hun zoon William alleen op.
Na tien jaar besluit Jessica op vakantie naar Frankrijk te gaan om Adam over te halen een betere vader te zijn voor William omdat alles zomaar opeens kan veranderen.

Als ik de korte inhoud las van het boek dacht ik aan een typische roman met een goed einde, maar het was zoveel meer als dat. De korte samenvatting beschrijft niet de diepgang van het boek. De schrijfstijl was zeer aangenaam en gedetailleerd. Zo kon ik me direct voorstellen hoe het kasteel van Adam eruit zag. Het verhaal bleef ook niet oppervlakkig. Catherine Isaac durft een gevoelig onderwerp aan te kaarten. Ze doet dit op een manier waarop je even moet slikken, maar toch overheerste dit het boek niet en kwamen er ook veel positieve noten in voor.

De personages in het boek zijn zeer goed uitgewerkt. Ik heb Jessica en Adam doorheen het boek zien groeien. Zo leert Jessica om te gaan met het idee dat ze William moet delen met Adam en Adam stelt zich meer open voor William en probeert een goede vader te zijn. Ook de andere personages spelen een belangrijke rol. In het boek komen er vriendschappen voor die ervoor zorgen dat het verhaal luchtig bleef en niet te hard focust op de relatie tussen Jessica en Adam. Er was een perfect evenwicht tussen de verhalen van de verschillende personages wat zorgde voor veel afwisseling.

Ik geef het boek graag vijf sterren. Ik heb ervan genoten! Het boek was in een weekend al uitgelezen. Ik kon het maar niet wegleggen. Door de kleine hoofdstukken las het heel vlot en het gaf de adempauze die ik nodig had om alles even te verwerken. Het boek heeft me ontroerd, maar heeft me ook doen lachen. Ik raad het boek aan aan iedereen die graag een roman leest dat zowel hartverwarmend als hartverscheurend is.