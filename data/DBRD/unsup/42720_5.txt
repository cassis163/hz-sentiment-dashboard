Zo, dit is een knap debuut! In het begin ergerde ik me aan het begin van elk hoofdstuk: ‘Mijn naam is Freedom en…’. Eerst irriteerde deze herhaling mij, maar hoe verder ik kwam, des te sterker vond ik deze herhaling. Het heeft ook een doel waar naartoe gewerkt wordt. Jax Miller weet verder subtiel dingen te herhalen, zonder dat het ook maar enigszins storend wordt.

Knap geschreven, duidelijke, niet te lange hoofdstukken en vlot taalgebruik zorgen ervoor dat je zo door dit boek heen bent. Het vertelperspectief wisselt geregeld, waardoor het verhaal van verschillende kanten wordt belicht. Soms spring je daardoor weer even terug in de tijd, omdat bepaalde zaken gelijktijdig gebeurden, maar natuurlijk niet gelijktijdig verteld kunnen worden vanuit meerdere personen.

Dit is een bizar verhaal over een moeder die haar kinderen kwijtraakt en na 20 jaar, als haar dochter vermist is, pas op zoek gaat naar haar kinderen. Als moeder begrijp ik de angst om je kinderen kwijt te raken, maar het lijkt me echt bizar als je je kinderen al kwijt bent en ze dan nogmaals dreigt kwijt te raken. En dat verleden van Freedom… Stukje bij beetje krijg je informatie toegediend, waardoor het verhaal naar een climax toewerkt, met een verrassende ontknoping.

Ik vind dit echt een aanrader! Mijn naam is vrijheid krijgt van mij dan ook de volledige 5 sterren. Wat een briljant verhaal. Goed opgebouwd, lekker leesbaar en het doet me verlangen naar een volgend boek van Jax Miller. En dat wil je natuurlijk als lezer. Ik ben het er dus mee eens dat dit een ijzersterk debuut is!