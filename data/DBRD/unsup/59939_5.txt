Een boek waarbij de lezer wordt meegenomen in een verliefdheid die vele vragen kan oproepen. Vragen waarmee de hoofdpersoon zelf ook lijkt te worstelen. Naarmate de hoofdpersoon meer over zijn geliefde te weten komt, komen er meer onderwerpen waarover hij zijn gedachten laat gaan. Als blijkt dat zij bewaakster is geweest in één van de concentratiekampen en zij hiervoor terecht moet staan, ontstaat er een interessant verhaalgedeelte waarbij ook de lezer geconfronteerd wordt met vragen waarop niet zo maar antwoord te geven is. Knap hoe de auteur deze roman heeft opgebouwd. Via (een niet alledaagse) liefde worden maatschappelijke en morele kwesties aan de orde gebracht. In deze roman staat Duitsland en zijn inwoners centraal en hoe zij omgaan met hun Holocaustverleden. Tegelijkertijd overstijgt de inhoud plaats en tijd en worden de thema’s schuld en boete bijna op een filosofische manier onder een microscoop gelegd. Deel 1 van het verhaal waarbij de hoofdpersoon nog een jonge jongen is en hij vertelt over zijn geheime relatie, is vlot en makkelijk geschreven. In het vervolg van het boek komt er meer diepgang en lijkt de taal meegegroeid te zijn met de hoofdpersonage.