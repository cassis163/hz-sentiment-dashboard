In een volksbuurt in Madrid wonen rijke, arme, oude en jonge Spanjaarden en immigranten. Tijdens de economische crisis krijgt iedereen op zijn manier te maken met de crisis, sommigen verliezen een baan, anderen verliezen hun huis, krijgen minder inkomen of gaan juist anderen helpen om rond te komen in deze moeilijke tijden. De mensen in deze volkswijk krijgen veel te verduren.

Zo wordt ook het gezin van Pepe en Diana Martinez Selgado getroffen, beide ouders hebben onzekerheid over hun baan, wat hun weerslag heeft op het gezin. Een andere inwoner, Sebastián, was architect, maar heeft door de crisis zijn baan verloren en is nu werkzaam als slagboombeheerder bij een parkeergarage van een kantorencomplex, waar hij dagelijks geconfronteerd wordt met de man die ervoor gezorgt heeft dat hij zijn baan als architect niet meer kan uitvoeren.

Auteur Almuda Grandes is een bekende Spaanse literaire auteur en heeft inmiddels elf romans op haar naam staan. De schrijfster weet in deze nieuwe roman de mensen uit een Madrileense volkswijk tot leven te roepen. Ze vertelt het verhaal van vele gezinnen, echtparen, alleenstaanden in allerlei leeftijden die elk op hun eigen manier beïnvloed worden door de economische crisis. De een gaat hier strijdbaar mee om en komt in protest, terwijl anderen weinig strijdlust hebben en laten alles gelaten over zich heenkomen. De diversiteit van de verschillende inwoners weet de schrijfster goed over te brengen. Je gaat meeleven met de mensen uit deze wijk die als familieleden of gewoon als inwoners van dezelfde wijk met elkaar verbonden zijn.

De verhaallijnen worden voortdurend afgewisseld, waardoor het zeker in het begin lastig is om te onthouden welke personages er allemaal zijn, zeker omdat sommige namen erg op elkaar lijken zoals, Maria, Marita, Marisa en Mariana. Het beste is om een overzicht op papier te maken of het los te laten en gewoon te genieten de verhaallijnen.

Veel verhalen in het boek zijn triest, maar anderen zijn strijdbaar en weten toch dingen voor elkaar te krijgen, al zijn het soms maar kleine successen. Het slot van deze roman is fijn omdat het een overzicht geeft van alle personages en hoe het met hen afloopt, waardoor het boek gesloten eindigt. Schrijfster Grandes heeft met deze roman een prachtig en ontroerend inkijkje gegeven in het leven van de Spanjaarden die om moeten gaan met de economische crisis en de effecten die dat heeft op hun levens, waardoor je als lezer ook meer begrip krijgt voor de situatie in het zuidelijke deel van Europa.