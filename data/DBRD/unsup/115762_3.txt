goed onderbouwd thrillerdebuut over een stukje oorlogsgeschiedenis. Mogen er zoals hij nog velen opstaan in het Vlaamse land!,Er lijkt wel een nieuwe lichting Nederlandstalige thrillerauteurs te zijn opgestaan, die niet zozeer de typische actiethriller schrijven, maar wel de vaderlandse geschiedenis in een thriller gieten. Staf Schoeters schreef reeds een uitstekende trilogie die zich afspeelt in de tijd van Napoleon, en nu is er Max Moragie die de lezer verrast met een aangename thriller over de strijd tussen Wehrmacht en SS in nazi-Duitsland. Deze strijdkrachten vochten op het hoogste niveau voortdurend om de heerschappij over de door Duitsland bezette gebieden. De Wehrmacht, ontstaan uit het oude Duitse leger, was het er vooral om te doen de vernedering na de Eerste Wereldoorlog teniet te doen, terwijl de SS meer ideologisch gemotiveerd was en verantwoordelijk voor de massale deportaties van Joden en andere groepen die niet binnen het Arische ideaal vielen. De strijd was echter niet alleen ideologisch: op het terrein probeerden ze bijvoorbeeld elk een zo groot mogelijk deel binnen te halen van het bezettingsgeld dat het Franse volk aan Duitsland moest betalen. Tegen wil en dank worden in Bezettingsgeld twee Antwerpse politie-inspecteurs betrokken in dit machtsspel tussen leger, Gestapo en SS. Interessant hoe intussen ook het dilemma van de politiemacht van de bezette landen ter sprake komt: orde handhaven is de job van de agenten, maar in hoeverre heul je daarin mee met de vijand? Steeman en Torfs willen niet al te ver meegaan met de Duitsers, maar worden tegen wil en dank toch meegesleept in hun intriges.

Moragie schreef met Bezettingsgeld een zeer mooi, goed onderbouwd thrillerdebuut over een stukje oorlogsgeschiedenis. Mogen er zoals hij nog velen opstaan in het Vlaamse land!