Het meisje in de trein zoals de titel aangeeft is Rachel Watson de hoofdpersoon in dit verhaal. Zij reist iedere ochtend met de trein naar haar werk in Londen. Iedere dag komt zij langs haar oude huis waarin zij een gelukkig en aangenaam leven leidde met haar man. Het leek een ideaal plaatje echter stortte haar wereld in toen zij er achter kwam dat haar man haar bedroog. Rachel raakt depressief en de banden met de drankfles, welke al in haar huwelijk waren ontstaan, worden nogal flink aangetrokken. Door dit overmatig drankgebruik raakt Rachel zelfs haar baan kwijt maar om de schijn hoog te houden pakt zij toch elke dag de trein naar Londen, op weg naar haar “werk”.
Tijdens deze reizen fantaseert zij over Jason en Jesse, het in haar ogen ideale stel welke in haar oude straat wonen. Wanneer blijkt dat de Megan (Jesse in Rachels fantasie) vermist is probeert Rachel er achter te komen wat er met haar gebeurt is. Zij stapt naar de politie en vanaf dit moment is duidelijk dat de drank een zeer grote invloed heeft op het leven van Rachel en haar beoordelingsvermogen.

De schrijfstijl met de wisseling tussen de karakters Rachel, Megan en Anna vond ik leuk. Het verhaal leest vlot en de karakters zijn goed uitgewerkt, vooral Rachel komt geloofwaardig over. Een jonge teleurgestelde vrouw die zich onderdompelt in een leven vol overmatig drankgebruik met blackouts tot gevolg. Paula Hawkins geeft niets prijs van het plot, de spanning wordt mooi opgevoerd en het verhaal blijft daardoor boeiend.

Er is volop media aandacht gegeven aan dit boek. Ik heb er van genoten maar persoonlijk is het voor mij niet de thriller van 2015 gebleken maar zeker 4 sterren waard.