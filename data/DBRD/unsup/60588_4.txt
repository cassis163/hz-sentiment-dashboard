In 2002 gaat de net afgestudeerd Douwe werken bij Spidernet, een investeerder in internetstartups. De economie groeit hard en Douwe krijgt de opdracht een filiaal op te zetten in Frankfurt. Werken bij een snel groeiend bedrijf is echter heel anders dan Douwe had verwacht.

“De lange dagen en moeizame gewenning aan werk zorgden er meestal voor dat ik meteen na het eten al in bed lag. Was dit wat werken inhield, was dit het begin van mijn carrière?”

Douwe’s collega en ‘mentor’ Chris gaat beangstigend ver om positieve resultaten te kunnen presenteren en zet Douwe onder druk om hem daarbij te helpen. Douwe voelt zich steeds minder op zijn plaats binnen het bedrijf en vraagt zich af of hij zijn collega’s wel kan vertrouwen. Is er voor Douwe een weg terug? Je leest het in ‘Schwung’!

“Misschien had hij gelijk. We waren niet slechter dan anderen, misschien wel beter. Maar al waren het vermoedelijk erg vermogende mensen, toch voelde het vreemd dat we dit konden doen van andermans geld.”

Van Stralen heeft gekozen voor een actueel onderwerp, of liever gezegd, een actuele omgeving. Het investeringsbedrijf Spidernet, belegt geld van cliënten in startende internetondernemingen. De cliënten geloven blindelings in de ‘gouden bergen’ die hen wordt beloofd. De sympathieke Douwe komt terecht in een wereld van gladde zakenlui en dito collega’s, dure auto’s, een media beluste directeur en een hoop gesjoemel.

“Spidernet kwam die herfst op de radio, met tv-spotjes en halve advertentiepagina’s in het Financieel Dagblad en de Frankfurter Allgemeine.”

Van Stralen heeft een vlotte, intelligente schrijfstijl en weet zijn verhaal boeiend te brengen. De karakterisering van zijn personages is uitstekend en als lezer wil je Douwe wel toeschreeuwen dat hij weg moet gaan bij Spidernet. Je voelt van ver welke van zijn collega’s niet te vertrouwen zijn en toch kom je nog voor verrassingen te staan…

Met ‘Schwung’ zet Van Stralen zich definitief op de literaire kaart van Nederland.

Over de auteur
Na een ruim twintigjarige carrière als commercieel manager bij internationale bedrijven gooide Auke van Stralen het roer om en werd zelf ondernemer. Daarnaast geeft hij les over innovaties op een mba en is coach bij Rockstart, de kraamkamer van start-ups. De schrijfstijl in zijn debuut Tankstelle is vergeleken met die van Tarantino en Raymond Carver.

Uitvoering
Uitgeverij Nieuw Amsterdam
ISBN 9789046821930
Paperback, 278 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/