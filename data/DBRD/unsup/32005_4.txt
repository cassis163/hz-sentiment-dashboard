Ik hou van Colleen Hoover. Ze schrijft echt heerlijke boeken, waarbij het verhaal misschien een standaard basis heeft, die je in elk boek wel terug kunt vinden, maar wat nooit verveeld. Colleen Hoover geeft elk verhaal namelijk een bijzondere situatie mee, die soms ook behoorlijk heftig kan zijn.

Ook ‘Misschien ooit’ heeft zo’n standaard basis, want in dit boek verliest Sydney haar hart aan Ridge, een dove muzikant waar ze na een gebroken hart keihard voor valt. Maar Ridge heeft een vriendin, dus dat kan nooit iets worden, want Sydney is zelf net bedrogen en wil dat niemand anders aan doen. Toch krijgen ze samen een band die steeds dieper wordt. Kunnen ze misschien ooit samen zijn? Tja, dat moet je natuurlijk zelf lezen.

Colleen Hoover zorgt er met ‘Misschien ooit’ weer voor dat ik me compleet verlies in het boek. Ik weet het gewoon elke keer weer, zodra ik een boek van haar opensla, kan ik het beste al mijn afspraken afzeggen, want dit boek moet ik één ruk uit. ‘Misschien ooit’ was daarop geen uitzondering, hoewel ik m’n afspraken niet had afgezegd en stiekem wel heel erg baalde dat ik weg moest. Je zwijmelt gegarandeerd mee met Sydney, je hart breekt tijdens het lezen en aan het eind liepen de tranen over mijn wangen.

Het meest bijzondere aan dit boek is dat er een playlist bij hoort. Ridge is immers muzikant en hij schrijft samen met Sydney liedjes, die een grote leidraad in het boek vormen. Je kunt deze playlist gratis downloaden en op het moment dat er een songtekst voorbij komt in het boek, kun je het bijbehorende liedje afspelen. Ik heb het geprobeerd, maar dit haalde me zo uit mijn leesflow en leidde me behoorlijk af dat ik het na 1 liedje heb opgegeven. Ik vond het overigens wel heel fijn om, nadat ik het boek uit had, naar de muziek te luisteren en terug te gaan in de sfeer van het boek. De playlist zal ik dan ook zeker vaker gaan luisteren, want het herinnert me weer aan ‘Misschien ooit’, en brengt daarmee het verhaal nog meer tot leven.

Naast een playlist met de muziek uit ‘Misschien ooit’, kun je op de website van de uitgeverij nog een epiloog van dit boek vinden, echt leuk om te lezen als je het boek uit hebt. De playlist en de epiloog vind je hier.

Colleen Hoover does it again. Ze heeft met ‘Misschien ooit’ weer een prachtig en bijzonder verhaal geschreven, wat je raakt en je niet meer los laat tot je het uit hebt. De combinatie van een boek en muziek is helemaal een unieke ervaring en maakt de leesbeleving helemaal af. Colleen Hoover is echt een topper als je van new adult houdt.