Het eerste deel van deze serie had ik al met veel plezier verslonden en datzelfde heb ik nu ook weer met het tweede deel gedaan. Ik was wat huiverig voor deze boeken, omdat ik niet helemaal zeker wist wat ik kon verwachten, maar die huivering was nergens voor nodig. Het zijn heerlijke wegleesboeken en ze zijn helemaal perfect voor in de bus.

De hoofdrolspelers, zowel Siem als Hester, zijn allebei heel erg likable en dat maakt het ongelooflijk leuk om over ze te lezen. Het zorgt er daarnaast ook nog eens voor dat je constant betrokken blijft bij het verhaal. Als lezer leef je ongelooflijk met hen mee en zit je op het puntje van je stoel om erachter te komen hoe alles afloopt.

Helaas loopt het boek nog niet af. Of helaas, laten we dat maar tussen aanhalingstekens zetten. Er komt nog een deel van deze heerlijke serie en de plottwist aan het einde maakt dat ik daar echt heel erg naar uit kijk!

Is het boek heel erg hoogstaand? Nee, er ontbreekt wel wat diepgang en nuance, de love blijft een insta love die weliswaar heel diep gaat maar weinig basis heeft en het verhaal is niet altijd even realistisch en geloofwaardig. Mag dat de pret echt drukken? Nee, zeer zeker niet. Als je gewoon even de wereld om je heen wil vergeten en je helemaal wil verliezen in een leuk, vlot en spannend boek dan is deze serie helemaal perfect!