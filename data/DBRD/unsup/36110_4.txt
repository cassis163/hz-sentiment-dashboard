‘Gebroken- B.A. Paris’ – Een plottwist van formaat

Een leven vol angst en twijfels over jezelf, een moord die nog een geen vijf minuten van je bed vandaan is gebeurd en een moordenaar die vrij rondloopt en misschien wel dichter bij je staat dan dat je denkt. Wie valt er dan nog te vertrouwen?
Op zaterdag 18 juli begon het helse leven van Cass Anderson. Die avond daarvoor was ze weggeweest met collega’s en reed ze ’s nachts langs het bos weer naar huis, hoewel haar partner, Matthew, haar nog zo had gezegd dat niet te doen. Het stormde, het regende en het donderde. Langs de donkere bosweg stond een auto stil, doodstil. Er zit een vrouw in de auto. Cass stopt even om te kijken of de bestuurder misschien hulp nodig heeft, maar er komt geen reactie, geen getoeter of een mogelijke beweging van haar lichten. Cass besluit dan maar gewoon naar huis te rijden. De dag erna blijkt dat de vrouw vermoord is. Schuldgevoelens overmannen Cass volledig en als dat nog niet genoeg is, begint ze ook nog eens meer en meer te vergeten. Ze vergeet waar ze haar auto heeft geparkeerd, dat ze vrienden heeft uitgenodigd voor een barbecue, dat ze een kinderwagen heeft besteld... De vrouw, die ze misschien had kunnen redden, blijft steeds in haar gedachten en ze voelt dat haar moordenaar haar ook te pakken wilt krijgen. Als Cass op een dag ook nog zwijgtelefoontjes krijgt, gaat haar geestelijke gezondheid steeds meer en meer achteruit en heeft ze het gevoel dat iemand haar in het oog houdt…
Gebroken is de tweede thriller van de Frans-Ierse schrijfster B.A.Paris. Het debuut van Paris, Achter gesloten deuren, was een wereldwijd succes en dat debuut evenaren is niet zo gemakkelijk. Toch is Gebroken zeker en vast een waardige opvolger. Je laat deze fantastische doordachte psychologische thriller niet meer los vanaf je bent begonnen met lezen. Paris’ boeken worden beschouwd als ‘domestic thrillers’. Kort gezegd betekent dit dat het gevaar en de spanning zich afspelen in de omgeving van het hoofdpersonage.
Paris weet hoe ze ieder personage tot in detail moet uitwerken. Ze krijgen ieder hun motieven en achtergrond. Hierdoor behoud je de sympathie voor alle personages, maar herdenk je ze ook allemaal van de moord. Het hoofdpersonage, Cass, wordt nog verder uitgediept, waardoor je een band krijgt met haar. Je zit werkelijk mee in haar hoofd en je voelt haar angst, wanneer ze nog maar eens een zwijgtelefoontje krijgt of wanneer plotseling het moordwapen op de keukentafel lijkt te liggen.
Vanaf de eerste pagina is er meteen al een spanning. Als lezer heb je steeds onbeantwoorde vragen, je wilt weten wat er nu precies die avond daar in het bos is gebeurd. Je krijgt niet meteen alle informatie, maar stukje bij beetje kom je meer en meer te weten en begin je te twijfelen over wat er nu echt is en wat nu net een illusie is. De spanning neemt gestaag toe en dan komt de langverwachte climax. Na meer dan 280 pagina’s begin je eindelijk meer duidelijkheid te krijgen over heel de zaak. Je twijfels vallen volledig weg en wanneer je denkt dat je eindelijk de moordenaar hebt gevonden, komt er een plottwist van formaat. Alle verhaallijnen komen samen waardoor elk puzzelstukje op zijn plaats valt. Wanneer dat is gebeurt, verbaas je jezelf over hoe makkelijk het verhaal eigenlijk in elkaar zit, maar ook hoe geniaal de schrijfster het verhaal heeft geschreven. Het boek is dus wel een boek voor lezers die kunnen wachten op een antwoord op de vraag ‘Wie was er ook die beruchte nacht in het bos?’. Pas één van de laatste pagina’s krijg je daar pas een antwoord op, maar het is het wachten absoluut waard.
Voor wie fan is van thrillers die jou doen twijfelen over de personages, maar ook over jezelf, is dit boek een absolute aanrader. Het is een thriller die je volledig op het verkeerde spoor zet en met zijn plot je volledig van de kaart brengt. Ik ben er dus volledig van overtuigd dat we nog veel van Paris’ haar talent zullen horen en lezen!