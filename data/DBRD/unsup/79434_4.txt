Het is eind 2017 weer erg druk geweest, met de nieuwe informatie over het dossier van de bende van Nijvel. Ook de recente dramatische speelfilm Niet schieten (waarin de overval van november 1985 op het warenhuis van Delhaize in Aalst wordt gereconstrueerd) is een groot succes. Tientallen jaren na de vreselijke feiten is er echter geen definitieve doorbraak in het onderzoek naar de bende van Nijvel. De daders die de brute overvallen hebben gepleegd - tussen 1982 en 1985 - zijn nog steeds niet opgepakt. Wellicht zijn sommige bendeleden zelfs overleden intussen.

Onderzoeksjournaliste Hilde Geens (1945) heeft zich op fanatieke wijze jarenlang gestort op de bijzonder duistere en dubieuze kwestie. In haar non-fictie boek Beetgenomen dompelt ze de lezer onder in het wereldje van de moordlustige bende. Het boek is voor de eerste keer verschenen in 2013; het is nu opnieuw beschikbaar in een herziene editie. Hoe omslachtig en volumineus is het gerechtelijk dossier dan wel? De auteur schat ruwweg in dat het momenteel minstens acht jaar duurt om alles in te kijken!
Na het lezen van het omvangrijke naslagwerk kun je de ondertitel Zestien manieren om de bende van Nijvel nooit te vinden, perfect omtoveren tot De elf mythes rond de gruwelijke bende. Tevens blijft een berg onbeantwoorde vragen over. Vol objectiviteit en in een duidelijke taal vertelt de auteur over de droge feiten: zeventien raids, waarbij achtentwintig mensen het leven laten en ruim veertig gewonden vallen. Al dit geweld voor een schamele buit van slechts 175.000 euro? Dit klopt niet, toch? Geens vertrekt vanuit een eerlijke analyse van het bendedossier en wijst de blunders duidelijk aan. Ze blijft echter heel voorzichtig, terecht. Haar eigen leven is haar te kostbaar. De schrik zit er nog steeds goed in.
De schrijfster beweert dat ze slechts één enkele keer heeft gedacht dat ze heel dicht bij de oplossing heeft gestaan. Het gerechtelijk en het politioneel onderzoek hebben constant gefaald; de blunders die in de gigantische stapel documenten staan zijn bijzonder talrijk. Het eindresultaat van intensieve research en stevig schrijfwerk is een boeiende, indrukwekkende en zelfs bij momenten verbijsterende True Crime.

Beetgenomen is een boek vol spanning, zoals in een fictieve, huiveringwekkende thriller. De lezer fronst de wenkbrauwen en beseft ongetwijfeld dat dergelijke keiharde realiteit een heel scherp randje heeft: je wordt immers stevig belazerd. Neen, niet door Hilde Geens, maar door wie dan wel? Welkom in het schemergebied, waarin de bende van Nijvel schittert!