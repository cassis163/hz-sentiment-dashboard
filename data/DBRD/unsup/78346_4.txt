“Acht maanden geleden had ik gezien hoe mijn vaders doodskist in de aarde was neergelaten. Vandaag zag ik hoe hij werd opgegraven.” Harlan Coben weet in zijn nieuwe jeugdthriller ‘Gevonden’ de lezer vanaf de eerste zinnen te boeien met zijn verhaal. Waar menig schrijver een aantal hoofdstukken nodig heeft om de lezer mee te trekken, is dat hier niet het geval. Mede daardoor mag Coben trots zijn op zijn nieuwe boek. ‘Gevonden’ is een spannend verhaal, aantrekkelijk voor bijna elke lezer!

Myron Bolitair gaat in ‘Gevonden’ weer op onderzoek uit. Zijn vader is overleden tijdens auto-ongeluk. Althans; dat wordt gedacht. Myron begint hier steeds meer aan te twijfelen en op een gegeven moment wil hij het graf openen. Vanaf dat moment gaat hij op zoek naar zijn vader, ook al weet hij niet of zijn vader wel of niet leeft. Tegelijkertijd speelt er een probleem bij het basketballteam van Myron. De captain is ‘geschorst’ vanwege dopinggebruik. Troy, de aanvoerder, schakelt Myron in om te helpen met een onderzoek; hij heeft de doping niet gebruikt. Daarnaast bestaat het probleem van verdwenen jongeren en het angstaanjagende vrouwtje dat Myron lastigvalt met enge verhalen. Myron gaat – samen met zijn vrienden – de spannende zoektochten aan. Heeft Troy gelijk? Vindt Myron zijn vader terug? Worden de andere verdwenen jongeren teruggevonden?

“Je vraagt je waarschijnlijk af waarom we de kist van mijn vader lieten opgraven. Heel simpel. Ik wilde zeker weten dat hij erin lag. Nee, ik dacht niet dat er sprake was geweest van een foutje of dat hij misschien in een verkeerde kist was beland of op een verkeerde plek was begraven. En ik was ook niet bang dat mijn vader een vampier was of een geest of zo. Ik vermoedde – hoewel dat misschien belachelijk lijkt – dat mijn vader nog in leven kon zijn.” Dit soort elementen maken het verhaal van Coben spectaculair. Een vader die misschien niet dood blijkt te zijn, een teamcaptain die misschien doping heeft gebruikt, een teamlid dat verdwenen blijkt te zijn en een angstaanjagend vrouwtje dat Myron vertelt dat zijn vader nog leeft. Genoeg ingrediënten om een spannend verhaal te maken. En dat is met het boek ‘Gevonden’ zeker gelukt! De gebeurtenissen volgen elkaar snel op, waardoor je aandacht getrokken wordt. Unieke elementen sluipen tussen de gebeurtenissen door, waardoor het verhaal anders wordt dan alle andere jeugdthrillers.

Coben weet – ook met het taalgebruik – de lezer te boeien. Het verhaal is makkelijk geschreven, met aantrekkelijke woorden. De toon in het verhaal is prettig te lezen en je kunt je snel identificeren met de hoofdpersoon. De gedachten en de gevoelens van Myron worden beschreven, afgewisseld door de acties. Dat het verhaal vlot, interessant en prettig te lezen. Coben heeft hier een juiste stijl aangesproken. Menig Young Adult zal dit boek niet weg kunnen leggen!

Harlan Coben bouwt de spanning in het verhaal goed op. Hij gebruikt verschillende trucs om het verhaal aantrekkelijk te maken en dat werkt! De spannende gebeurtenissen (achtervolgingen, politie-invallen, inbraken), de vertragingen rondom het forensisch onderzoek en de onverwachte wendingen (rondom de teamcaptain, het verdwenen teamgenootje en Myrons vader) zorgen voor voldoende spanning om het 327 pagina’s tellende boek in één ruk uit te lezen! Deze spanning wordt op exact het juiste moment afgewisseld met een nodige dosis humor. Het zorgt voor de nodige luchtige momenten en laat de lezer meeleven met de hoofdpersoon. Wederom een goede keuze van Coben!

“Ik stapte met trillende benen de kamer binnen en slaagde er nog net in één woord uit de brengen.” Harlan Coben gebruikt deze zin aan het eind van zijn boek ‘Gevonden’. Een zeer spannend en mooi boek met een aantrekkelijke schrijfstijl. Een boek dat niet snel weggelegd kan worden wanneer het eenmaal geopend is!