De 9-jarige Oskar is zijn vader verloren tijdens de 9/11-ramp. Hij vindt tussen de spullen van zijn vader een sleutel en begint een zoektocht door New York naar het slot waarop deze sleutel past.

Het is een ontroerend boek en de zoektocht naar het slot is een manier voor Oskar om dichter bij zijn vader te komen en het verlies te verwerken. Het is bijzonder om te lezen hoe slim Oskar is, hoe hij problemen gestructureerd aanpakt en hoe hij voor elk probleem dat hij tegenkomt een uitvinding probeert te bedenken. Zijn vader heeft hem altijd gestimuleerd met speurtochten en raadsels en dit is te merken aan het analyserende vermogen wat Oskar heeft ontwikkeld. Ook mooi om te lezen is hoe Oskar tijdens de zoektocht naar het slot allerlei mensen leert kennen die hem helpen zijn verlies te dragen.

Minder goed vond ik de hoofdstukken die geschreven zijn vanuit het perspectief van Oskars opa en oma. In het begin was het niet duidelijk over wie en wat deze hoofdstukken gingen. Bovendien waren de gedachten en handelingen van de personen in deze hoofdstukken nogal vaag. Zo is me bijvoorbeeld niet duidelijk geworden wat er precies bedoeld werd met de ‘Iets’ en ‘Niets’ plekken.

Hoewel het een realistisch verhaal is met een serieus en droevig onderwerp, doen de hoofdpersonen (en de personen die Oskar tegenkomt) soms wat overdreven en onwerkelijke dingen. Dit werkt soms wat op de lachspieren en maakt het verhaal wat ongeloofwaardig. Hoewel het beladen onderwerp hierdoor wat luchtiger werd, vond ik dit toch wat storend en afleidend. Ook de bladzijdes vol cijfers of tekst dat onleesbaar klein werd vond ik vreemd.

Maar los van deze minpunten was het een aangrijpend boek dat niet alleen tekst, maar ook foto’s bevat van de plekken waar Oskar komt. Tijdens het lezen vraag je je constant af of Oskar het slot zal vinden en wat het hem zal brengen.