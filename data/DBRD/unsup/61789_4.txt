Een Engelstalige review verschijnt later op mijn eigen blog; als ik helemaal bekomen ben van het lezen van "Burnt Paper Sky". Ben er nog niet uit of mijn waardering nou 5 of 4 sterren moet zijn. Los hiervan: dit is een aanrader. Wat Engelsen een "gripping tale" noemen; maar mogelijk toch eerder voor vrouwelijke dan manlijke lezers.

Je hebt wat te verstouwen gehad in je leven. Je voedt je kind op om zelfstandig in deze wereld te functioneren. Dus als je kind zeurt, sta je het uiteindelijk toe om samen met jullie jonge hond voor je uit, alleen het bos in te rennen naar een vertrouwde speelplek. Maar als jij daar eindelijk aankomt ... zijn kind en hond van de aardbodem verdwenen.

Dit is het begin van Rachels nachtmerrie. Niet dat je dit gelijk te lezen krijgt. Het verhaal wordt verteld vanuit verschillende perspectieven en ongeveer een jaar na de gebeurtenissen.

Rachel, moeder van de jongen die verdwijnt, besluit eindeljk haar versie te delen. Zij is één van de hoofdpersonen, die de lezer stap voor stap onthullen wat er werkelijk is gebeurd.

Een jaar na de gebeurtenissen, wordt één van de betrokken detectives gedwongen in behandeling te gaan om zijn baan te houden. Hij lijdt aan PTSD. De gesprekken tussen hem en zijn psychologe en flashbacks, belichten de zaak vanuit een ander perspectief.

De lezer deelt zo de schokkende ervaringen, gevoelens, fouten, ontwikkelingen in de zaak via twee mensen die nauw betrokken zijn bij de zaak. En voor beiden wordt het één grote nachtmerrie. Iedereen wordt beïnvloed door het verleden, door sterke kanten die zwaktes blijken te zijn, door verkeerde aannames, door verdraaiing van feiten en verkeerde interpretaties. Zoals Rachel aan het begin schrijft "niemand is wat hij of zij denkt te zijn in de ogen van de wereld" - en zichzelf.

Daarnaast zijn er nog anderen die een rol spelen: het grote publiek dat oordeelt en veroordeelt. Websites, social media, journalisten, iedereen vindt het recht te hebben zich overal mee te mogen bemoeien. Oververhitte gemoederen worden ook nog eens aangewakkerd door lekken naar media en social media, vanuit bijvoorbeeld het onderzoeksteam.

Als er een oproep via televisie wordt gedaan, verliest Rachel haar zelfbeheersing. De druk en spanning waaronder zij, politie, familie staan - het wordt perfect beschreven. Net als het idiote gedrag van publiek, verraad door naasten en dan zijn er ook nog verdachten die onschuldig blijken te zijn. Dit boek beschrijft de nachtmerrie volledig realistisch. Uiteraard blijkt de dader uit de kring van bekenden te komen en blijft iedereen met brokken zitten.

Mij deed dit boek van Gilly Macmillan sterk denken aan de nog steeds onopgeloste verdwijning van Madeleine McCann. "Burnt Paper Sky" beschrijft perfect een dergelijke (social) media-hype, inclusief veroordeling van de ouders, valse beschuldigingen, etc. Een indrukwekkend en aangrijpend boek, dat spannend blijft tot het einde.

De Engelstalige versie van "Burnt Paper Sky" die ik las, bevatte achterin een interessant interview met Macmillan waarin zij ook de titel uitlegt. Dit werd gevolgd door een handige lijst van punten die leesgroepen kunnen gebruiken om het boek te bespreken.

Op de officiele website van Macmillan staat vermeldt, dat "Burnt Paper Sky" ook is uitgegeven als "What She Knew". Daarnaast heeft Macmillan inmiddels meer boeken geschreven. Deze maand (september 2018) verscheen haar meest recente: "I Know You Know"; die uiteraard op dit moment nog niet beschikbaar is in vertaling.