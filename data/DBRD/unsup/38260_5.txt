Turtles All the Way Down is een boek over de 16-jarige Aza, die met haar vriendin op zoek gaat antwoorden rondom het mysterie van de verdwijning van een rijke man. Als je dan een spannend en mysterieus verhaal verwacht, zul je die op een andere manier krijgen dan je als lezer in eerste instantie op basis van deze informatie denkt.

John Green heeft in het verleden al eens bewezen erg goed te zijn met het geven van inkijkjes in hoofden van tieners. Deze keer beschrijft hij niet zomaar een gedachtengang, maar krijg je als lezer een een inwendige kijk in het hoofd van Aza, een jonge meid met OCD, obsessieve gedachten, en angststoornissen. De manier waarop hij de ervaringen, gevoelens en emoties die daarbij komen kijken laat zien, is erg duidelijk, indringend en authentiek. Het boek geeft een heel realistisch beeld van iemand met OCD, dwangneuroses, obsessieve gedachten en angststoornissen.

Green laat via Aza zien hoe het is om in je eigen hoofd te zitten en te beseffen dat je last hebt van problemen, maar je niet weet hoe en of je dat zou kunnen veranderen. “We refer to it with catch-all terms, like crazy or chronic pain, terms that both ostracize and minimize. The term chronic pain captures nothing of the grinding, constant, ceaseless, inescapable hurt. And the term crazy arrives at us with none of the terror and worry you live with. Nor do either of those terms connote the courage people in such pains exemplify”. (89) De beschrijvingen van de interne worsteling en de bijkomende emoties zorgen dat het boek niet alleen herkenbaar is voor mensen met OCD maar ook herkenbaar kan zijn voor anderen met angststoornissen of overige mentale problemen.

Daarnaast kunnen andere lezers die dit niet herkennen, wel leren begrijpen dat anderen soms gewoonweg anders denken. Aza laat zien dat ze het zelf vaak niet uit kan leggen, al beseft ze wel dat ze anders is en denkt dan een ander. Dit is niet makkelijk voor de mensen om haar heen, maar ook vooral niet voor haarzelf. Iedereen is anders, ieder hoofd werkt anders, wie weet helpt dit boek voor een beetje awareness rondom mental health. Het boek kan in ieder geval een mooie gespreksopener zijn rondom onderwerpen waar toch nog wel een taboe op rust zoals geestelijke-gezondheidsproblemen en angststoornissen.