Het Victoriaanse Huis van John Boyne is een apart, spannend en bijzonder boek met een echte Boyne schrijfstijl. John Boyne weet je ook in dit boek als lezer bij de kladden te pakken om niet meer los te laten van de eerste tot en met de laatste bladzijde. De manier waarop hij je mee laat leven met de hoofdpersonage is weer onontkoombaar.

In dit boek wordt er veel fantasie gebruikt. Eliza, een meisje wiens moeder toen ze negen was overleed en die in het begin van het boek ook haar vader verliest, kiest ervoor om een nieuwe weg in haar leven in te slaan. In de krant komt ze een advertentie tegen waar er gevraagd wordt naar een gouvernante in een plaatsje vlak buiten Londen. Hoewel de advertentie vaag is, apart en weinig informatief, besluit ze toch te reageren.
Eenmaal aangekomen in het huis van haar nieuwe opdrachtgever valt ze van de ene verbazing in de andere en maakt ze de meest huiveringwekkende gebeurtenissen mee. In het huis waar ze ’s avonds laat aankomt, is geen volwassene aanwezig. De twee kinderen waar ze voor moet zorgen zijn degene die haar verwelkomen op een eigenzinnige wijze en al snel komt ze erachter dat zij ook de enige volwassene in dit huishouden is. Tijdens haar zoektocht naar hoe het nu precies zit komt ze de meest verschrikkelijke dingen te weet die haar voorgangsters hebben meegemaakt.

John Boyne weet als geen ander echte klifhangers in dit boek aan het einde van elk hoofdstuk te creëren. Soms door letterlijke vragen te formuleren van wat Eliza zich afvraagt over de vreemde situatie en soms door op niet vragende wijze de vragen bij de lezer zelf op te roepen. Door deze wijze van schrijven wil je niet het boek wegleggen, je wil antwoorden op die vragen. Ik heb meerdere malen tijdens het lezen spontaan hardop “hè?!” gezegd, omdat ik het niet snapte. En dan niet dat ik het boek niet begreep, maar dat ik me dezelfde dingen afvroeg als Eliza. Geweldig geschreven dus!

Zijn schrijfstijl in dit boek is pakkend, het verhaal is vlot met veel gebeurtenissen die allen goed uitgewerkt zijn, maar waardoor het verre van saai is. Veel spannende elementen in het boek, veel vragen waar je antwoord op wil (de antwoorden die je in de loop van het verhaal ook krijgt) met een kloppend en spannend plot.

Ik heb erg veel plezier aan dit boek beleeft en ik vond het jammer dat ik hem binnen 2 dagen al uit had.

Dit boek krijgt van mij 5 sterren.