Zeven jaar lang heeft Airys koningin Aranrod van Dyfed gediend, voordat ze besluit haar recht op te eisen. Haar tijd van boodschapper zijn is voorbij en ze is er klaar voor Vrouwe van Dyfed te worden. Maar in plaats van Dyfed, wijst Aranrod haar op slinkse wijze het eiland Myrdin toe. En dat is niet zomaar een eiland… Geesten, reuzen en andere magische wezens dwalen hier rond en het is de vraag wie Airys wel en niet kan vertrouwen tijdens haar spannende avontuur…

Dit verhaal - De Vrouwe van Myrdin – is de winnaar van de Aparecium Schrijfwedstrijd en tevens de debuutroman van Cathinca van Sprundel. En wat voor een debuut!
De flaptekst klonk al veelbelovend: geesten, magie, spookeiland, wat wil je nog meer? Maar eenmaal lezende was ik al helemaal onder de indruk: wat een fantastisch verhaal!

Eerlijk is eerlijk: je moet wel een beetje opletten tijdens het lezen. Vooral in het begin snapte ik niet direct hoe of wat, maar gelukkig wordt dit later allemaal helder. Ik bleef maar lezen en lezen om te ontdekken hoe het allemaal in elkaar stak en hoe het Airys verder zou vergaan. Ook de spanning die in dit boek al vanaf bladzijde één aanwezig is, maakte dat ik maar bladzijdes bleef om slaan.

En dan die plottwists! Ik kreeg tijdens het lezen al een beetje het idee dat er wat dingen niet klopten, maar van Sprundel heeft me een aantal keer behoorlijk op het verkeerde been gezet. Nergens is het verhaal voorspelbaar, elke keer wist het me weer te verrassen. Heerlijk!

Kortom: ik ben fan! Wat een geweldige combinatie van spanning, fantasy, mysterie en zelfs ook wat romance! Ik ben zeer benieuwd naar volgende boeken van deze schrijfster.