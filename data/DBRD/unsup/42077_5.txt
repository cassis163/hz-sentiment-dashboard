Een duet van twee vrouwen die ooit vriendinnen waren en ruzie kregen om een man. Nu, jaren later, treffen ze elkaar terug in de meest vreselijke omstandigheden. Duet met jou is een verhaal over liefde en verlies, boordevol emoties.

Jaren geleden veroverde David het hart van Ally. Maar hij brak het ook, samen met Ally’s vriendin Charlotte. Intussen is Ally gelukkig getrouwd met Joe en is David samen met Charlotte. Beide koppels hadden al lang geen contact meer, en Ally heeft Charlotte nooit vergeven dat zij met haar eerste liefde getrouwd is. Maar het noodlot brengt hen terug samen wanneer zowel David als Joe in kritieke toestand in het ziekenhuis belanden.

Wat volgt is een verhaal geschreven vanuit afwisselend het perspectief van Ally en dat van Charlotte. Het ganse boek omschrijft de dag en nacht die beide koppels op de intensive care doorbrengen, met tussenin veel flashbacks naar wat er vroeger gebeurde. Je leert zowel Ally als Charlotte beter kennen en gaat hun beslissingen en hevige emoties beter begrijpen.

Beetje bij beetje wordt de geschiedenis verder onthuld en vordert ook de situatie in het ziekenhuis. Dit leidt tot een emotionele laatste 30 pagina’s waar je je zakdoeken echt wel bij nodig hebt.

Duet met jou vertelt een mooi en emotioneel verhaal, dat je door de vlotte schrijfstijl makkelijk leest. De gebeurtenissen laten je niet los, ook niet wanneer het boek uit is.