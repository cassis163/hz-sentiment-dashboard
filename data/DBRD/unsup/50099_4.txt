De vader van Nina is postbode en hij brengt een onbestelbare brief mee naar huis voor het Ministerie van Oplossingen. Het nieuwsgierige meisje maakt de brief open en ontdekt zo dat het een brief is van Ruben die hulp vraagt omdat hij gepest wordt. Samen met haar vriendin Alfa besluit ze Ruben een handje te helpen. Ondertussen komen ze er ook achter dat het Ministerie van Oplossingen wel degelijk heeft bestaan en dat ze het misschien wel terug kunnen oprichten.
Het Ministerie van Oplossingen is een spannend boek over het verrichten van goede daden en hoe die een verschil kunnen maken in het leven van iemand anders. Auteur Sanne Rooseboom heeft een vermakelijk boek geschreven dat aanzet om door te lezen. In korte hoofdstukken van een zevental bladzijden brengt ze het verhaal rond een opgedoekt ministerie waarvan de werknemers in het geheim goede daden verrichtten tot leven.
Het is duidelijk dat de auteur veel plezier beleeft aan het neerschrijven van haar verhalen. De taal is levendig en perfect op maat van het doelpubliek (10+). Ook bevat het boek de nodige humor en blijft het dicht genoeg bij de realiteit om geloofwaardig te zijn. Hoofdpersonages Nina, Alfa en Ruben zijn erg verschillend, maar vormen een knap team. Ze leggen de nodige creativiteit aan de dag om de problemen in hun omgeving aan te pakken en ze hebben zin voor avontuur. Ruben die een beetje jonger is dan de meisjes wordt mooi in het groepje opgenomen en draagt zijn steentje bij. De pestproblematiek waar de jongen mee te maken heeft, blijft doorheen het hele boek aanwezig en krijgt geen gemakkelijke oplossing. Het einde van het boek belooft echter wel wat beterschap en is een kleine overwinning voor Nina en co.
Illustrator Mark Janssen voorzag het boek van een leuke en kleurrijke cover die vraagt om het boek beet te pakken. Elk hoofdstuk kreeg ook een mooie, kleine illustratie in zwart-wit. Die sluit aan bij het verhaal en helpt om een beeld te vormen van de verschillende personages, maar geeft niet te veel weg. De lezers hebben nog volop de kans om zelf dingen in te vullen en hun fantasie te gebruiken.
Het Ministerie van Oplossingen is het tweede boek van Sanne Rooseboom. Ze schreef eerder het heerlijke Jippie! Een humeurig sprookje over prinses Super die op zoek gaat naar een jongen die niet altijd zo vrolijk is als alle anderen in haar land. In juni verschijnt een vervolgverhaal met de titel Jippie! En de ridders van Hak. Hierin vraagt de boze koning van Grom hulp in Jippie, het land heeft namelijk af te rekenen met een stelletje ridders dat dol is op slopen. Deze boeken zijn echte sprookjes die zich afspelen in een bijzonder rijk. Met het verhaal over Nina, Alfa en Ruben sluit Rooseboom echter mooi aan bij de belevingswereld van de lezers. Ze gebruikt de nodige fantasie om een zwaar thema aan te kaarten en dat zonder de realiteit ervan uit het oog te verliezen. Het boek heeft de nodige vaart, laat de lezers toe zich echt in te leven en te hopen dat het groepje erin slaagt het ministerie opnieuw op te richten.