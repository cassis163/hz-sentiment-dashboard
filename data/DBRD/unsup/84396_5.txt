Een meeslepend verhaal over de inwoners van het kleine ijshockey-stadje Björnstad in Zweden. Een plaats waar je hoogstens kunt 'overleven'. En dat mag voor sommige personages letterlijk genomen worden.
Als lezer wordt je meegenomen in de spanning die er heerst voor de halve finale die het ijshockeyteam na zovele jaren weer eens mag spelen. Je leert de verschillende personages kennen met elk hun bijzonderheden en hun plaats binnen het team (en de maatschappij). In de overwinningsroes na deze wedstrijd wordt Maya verkracht door de sterspeler van het team. Na veel wikken en wegen stapt ze uiteindelijk naar de politie met haar verhaal.
Het hele verhaal krijgt een andere wending: de teamspirit is eerst veel sterker dan de waarheid, maar langzaamaan komen er barsten in het samenhorigheidsgevoel en wordt het stadje ook psychologisch verdeeld, zoals de wijken De Hoogte en de Laagte. Velen willen alleen geloven wat henzelf en het team goed uitkomt. Hier speelt werkelijk "what happens in Björnstd, stays in Björnstad". De vraag is, hoe lang nog??? Kan iedereen in eer en geweten verder met zijn leven? Bij het merendeel van de personages leren we pas nu hun ware aard kennen en de ideologie waarvoor zij staan. De relaties onderling worden extra belicht in het kader van deze crisis. Niets is meer wat het lijkt. Alle relaties wankelen, de mythe rond het team en zijn entourage wordt eindelijk doorbroken.
Als lezer zwalp je tussen sympathie, begrip en afgrijzen ten opzichte van bepaalde personages.
Heel wat maatschappelijke thema's komen aan bod: rijkdom versus armoede, de macht van politiek en geld, de invloed van volwassenen op jongeren, zelfmoordneiging, zelfdestructie, zelfbehoud, drugs, geweld, homoseksualiteit, liefde, angst, wanhoop, hoop,....
Het verhaal boeit vanaf de eerste bladzijde en laat de lezer niet los tot de laatste bladzijde is omgeslagen. Backman weet je te raken tot in het diepst van je ziel.