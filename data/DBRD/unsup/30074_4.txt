Bij kip komt altijd spontaan het riedeltje 'Kip het meest veelzijdige stukje vlees ... Kip!' bij me op. Deze slogan doorstaat de tand des tijds, want ook in dit Handboek voor de Perfecte Kip belicht Marcus Polman de veelzijdigheid van kip. Als flexitariÃ«r staan bij mij voornamelijk groenten primair op mijn menu, maar zo af en toe kan ik ook genieten van een lekker stukje biologische kip.

In dit Handboek voor de Perfecte Kip geeft Polman, naast tips en recepten ook veel informatie over kippen, zowel over de blije Franse landkippetjes (label-rouge kip) als de biologische kippen en de slacht in Nederland. Derhalve sprak hij diverse experts op het gebied van eten & drinken (en kippen !), fokkers, boeren, chefs, poeliers en slagers in binnen- en buitenland en onderzocht alle interessante ins en outs.

Hij heeft een scala aan bereidingswijzen (echt een veelzijdig stukje vlees!) van kop tot kont, voor zowel hele kippen als gedeelten ervan, en ook voor de organen en het trekken van lekkere bouillon. De diverse (snij)technieken en bereidingswijzen zijn een leidraad om het beste uit een kwaliteitskip te halen, en goed op smaak te brengen met de juiste kruiden en marinades, waarvan hij voorbeelden laat zien in het boek.

Ook aan mayonaise en sauzen is aandacht besteed. Technieken als sous vide bereiding en het bakken van een hele kip in een zoutkorst zijn uitdagingen waarmee ik verder wil experimenteren. De kip in zoutkorst kan ook nog eens gezellig culinair-spektakel opleveren wanneer de korst aan tafel wordt aangebroken!

Met het zomerseizoen in aantocht neigt mijn voorkeur nu naar de bereidingen voor op de barbecue, zoals de Beer can chicken van de bbq, naar het recept van zijn carnivore kompaan Jord Althuizen, bekend van het 'winnende kookboek 2016' Smokey Goodness.

Ook de Portugese 'frango piri-piri', de gevlinderde kip met piri-pirisaus is bijzonder aanlokkelijk.

Het boek is verder aangevuld met mooie, smaakvolle kleurenfoto's, een alfabetisch register gerangschikt op bereidingswijze (gebakken, gefrituurd etc.), en een adressenlijst met binnenlandse- en buitenlandse adressen waar je heel goede kip kunt eten.

Persoonlijk vind ik een leeslintje altijd handig in een kookboek, deze ontbreekt hier helaas. Wellicht een klein aandachtspuntje voor bij de volgende druk ... ;-)

Laat je inspireren door dit Handboek voor de Perfecte Kip en bezoek eens een leuk Kiprestaurant die hij noemt. Ik heb al meerdere malen heerlijke malse en smaakvolle kip van de rotisserie gegeten bij restaurant Mama Kelly in mijn woonplaats Den Haag.