Het is vijf november, precies dertig jaar geleden voltrok er zich een drama in het gezin van de zusjes Ruby, Rosie en Eve. Rosie wordt op een stormachtige nacht in 1983 uit het ouderlijk huis ontvoerd en verdwijnt. Dertig jaar later is het nog steeds niet bekend of ze is overleden of nog leeft. Dominee Donald Cunningham is 81 jaar en woont in Glendale, Isle of Skye. Hij is sinds tien jaar weduwnaar en woont alleen. Hij zorgt voor de kapel die op de hoge kliffen staat maar door het teruglopend aantal gelovigen en andere plannen van de gemeente gaat de kapel gesloten worden. De kapel staat bekend om het zogenaamde biechtboek en heeft altijd veel bezoekers getrokken. Maar over twee dagen is het dan toch zover en de oude man berust in het lot. Wanneer het op de voorlaatste avond nogal stormachtig tekeer gaat aan de kust ziet hij iets bij de kapel. Een laatste bezoeker of rondhangende jongeren? Hij gaat even een kijkje nemen en trotseert de harde wind.

Eve is de jongste van de drie dochters uit het gezin en heeft haar leven zo goed en kwaad als het mogelijk was op de rails gekregen. Ze kan het maar niet loslaten dat er geen antwoorden zijn gevonden op de verdwijning van haar zus. Eve is wiskundige en staat in die wereld hoog aangeschreven. Maar ze is niet in balans, heeft geen vrede met het verleden. Wanneer er een melding wordt gedaan van een merkwaardige boodschap besluit Eve dan ook om zelf op onderzoek uit te gaan.

“Als niemand Rosie zoekt, kan niemand haar vinden”.

Diverse aanwijzingen en een merkwaardig gezin komen op het pad van Eve. Ze komt in aanraking met een hele andere samenleving, met eigen overtuigingen en beweegredenen, en daarmee ook in de problemen. Eve kan dit niet alleen maar stuit op weerstand die dusdanig sterk is dat het nog maar de vraag is of ze ooit de antwoorden zal vinden waar ze zo naar op zoek is.

Een drama trekt een gezin volledig uit balans. Verdriet en wanhoop verwerkt iedereen op zijn/haar eigen manier, zo ook in dit gezin. Het ontbreken van antwoorden is misschien nog wel moeilijker te verteren dan het krijgen van een melding van overlijden, de onzekerheid is slopend. Die emotie weet de auteur heel goed over te brengen. Wat ook bijzonder sterk overkomt, is de verhaallijn met Carol, Fergus, Kyle en Zoë. Tenenkrommend soms! Wat een bijzonder gezin en wat een akelige omstandigheden waarin zij leven! De verderfelijke invloed van de wereld ligt hen aan het hart maar de manier waarop ze daarmee omgaan slaat werkelijk alles! Angst, overheersing en manipulatie vieren hoogtij bij deze mensen en dat komt wel even bij je binnen.

De personages worden mooi en sterk neergezet. Vooral de verhaallijn die parallel loopt aan dat van Eve en haar zoektocht is bijzonder krachtig. Het thema wat de auteur daar aansnijdt is behoorlijk pittig en indrukwekkend. Door de korte hoofdstukken leest het boek snel en blijft de spanning continu aanwezig. Je hoopt zo dat Eve de antwoorden vindt die ze zoekt, dat er rust komt in het getraumatiseerde gezin. De band van tweelingen ervaart de auteur uit eerste hand op een authentieke en originele manier weten te verweven in een mooi en spannend verhaal. Het is ondenkbaar voor niet-tweelingen dat die band zó sterk is. Woorden hoeven niet uitgesproken te worden, prachtig!

Hilde Vandermeeren is begenadigd met een geweldige schrijfstijl. Haar vorige twee thrillers waren ook heerlijk leesvoer maar met dit boek overtreft ze zichzelf. Of dat komt doordat het een verhaal betreft met een tweeling, ze is zelf ook de helft van een tweeling, of omdat ze gewoon in een ultieme flow zat tijdens het schrijfproces. Kort, sterk en spannend geschreven. Interessante personages en een zeer gedurfde tweede verhaallijn. Dit maakt dat je zo nieuwsgierig blijft dat je blijft lezen.

‘Stille grond’ is een mooi verhaal geworden. De spanning wordt mooi opgebouwd, de uitgezette verhaallijnen zijn goed uiteengezet. De flashbacks geven een kijkje in wat er vooraf is gegaan maar laten tot ver in het verhaal de vragen onbeantwoord. Wanneer je denkt het antwoord te hebben gevonden op Eve’s vragen, dan zit je fout. Pas op het allerlaatst vallen de puzzelstukjes op hun plaats.

Een verrassende thriller, een intrigerende setting en dito personages. Vooral Kyle en Fergus halen het bloed onder je nagels vandaan maar het waarom laten we nog maar even in het midden. Een welgemeende tip om dat vooral zelf te gaan ontdekken. 4 welverdiende sterren!