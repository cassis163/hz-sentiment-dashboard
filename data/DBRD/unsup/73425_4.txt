"Never change a winning team."

De drieëntwintigjarige Kaya Elysee is sinds ongeveer een jaar, werkzaam als rechercheur bij het nostalgische politiebureau Koninginneweg te Amsterdam. Samen met haar collega Chris vormt ze het perfecte duo, ze zijn volledig op elkaar ingespeeld.

"Ik keek naar de foto’s van de meisjes en gruwelde. Met lege ogen staarden ze me aan. Veel van hen zaten misschien al maanden in deze hel. Hun sprankeling was voorgoed verdwenen."

De werkdruk op het bureau is hoog, het team werkt keihard aan een omvangrijk onderzoek, Slang. De ontmanteling van een groot loverboy netwerk. Ze doen er alles aan om de zaak zo snel mogelijk tot een goed einde te brengen, wat niet bepaald meevalt, want de verdachten zijn op hun hoede en zijn het team telkens net een stapje voor.

"Hij wil niets liever dan mij zien bloeden voor wat ik hem heb aangedaan."

Kaya’s relatie met Thomas, is na twee maanden samenwonen, op de klippen gelopen. Tijdens een teamborrel in café Hoppe ontmoet ze een leuke man. Het geluk zou haar weer toe moeten lachen, een nieuwe liefde, het onderzoek bijna ten einde…

"Het kan toch niet zo zijn dat jij op non-actief wordt gesteld terwijl je niets hebt gedaan?"

"Ik had een belofte afgelegd over integriteit en vertrouwen. Dat waren toch godverdomme geen loze woorden geweest? Heel mijn hart lag bij de politie. Als klein meisje wilde ik al niets liever dan agent worden."

En dan opeens wordt de grond onder haar voeten vandaan geslagen. Kaya wordt zomaar opeens verdachte in het onderzoek en voor onbepaalde tijd op non-actief gezet. Hoe is dit mogelijk? Haar werk is haar lust en haar leven. Haar hart ligt al vanaf dat ze nog maar een klein meisje was, bij de politie. Kaya snapt er niets meer van, alles is een groot raadsel en ze weet niet meer wie ze nog kan vertrouwen?

"Elke rechercheur heeft vijanden."

Haar maatje Chris kan niet geloven dat alles echt waar is, hij bijt zich vast in de zaak en zet daarmee zijn eigen baan op het spel. Lukt het om de zaak tot een goed einde te brengen en Kaya’s onschuld te
bewijzen?

"Een nieuwe zaak, een nieuw begin."

Eva Burgers timmert hard aan de weg. In 2014 verscheen haar jeugdthrillerdebuut Stille getuige en later dat jaar haar tweede jeugdthriller Flashback, welke ik beide met veel plezier gelezen heb. In februari verschenen deel één en twee, van de nieuwe KAYA CRIME serie voor volwassen, De strijd om de macht en Tot de dood ons scheidt, waarmee ze een nieuwe weg in slaat.

De vormgeving van het boek is mooi. Op de cover van het boek prijkt een foto van hoofdpersonage Kaya Elysee. Van deze fotosessie had ik al veel voorbij zien komen op social media waar Eva Burgers haar lezers in betrokken heeft.

De strijd om de macht bestaat uit 19 hoofdstukken. De hoofdstukken hebben geen nummering maar een vingerafdrukprint, welke ook op de cover terugkomt en past bij het thema van het verhaal. Het verhaal is geschreven vanuit twee perspectieven, in de ik-vorm. Vanuit hoofdpersonage Kaya Elysee en de dikgedrukte cursieve teksten vanuit Chris.

Eva Burgers heeft een kenmerkende, beeldende, fijne, vlotte schrijfstijl. Je beleeft het verhaal alsof je er zelf bij bent. Dit zorgt er samen met uiteraard het feit dat het helaas maar een dun boek is, voor dat je het verhaal snel uit hebt. Gisteravond begon ik met lezen en vanochtend vroeg ben ik gelijk weer verder gegaan met lezen omdat ik wilde weten hoe het verhaal afliep.

Ik vind het wonderbaarlijk hoe het gelukt is om zoveel te vertellen in een relatief kort verhaal. De strijd om de macht is goed uitgewerkt. Eva Burgers laat haar lezers mee puzzelen in het raadsel. En weet de spanning naar het einde toe goed op te bouwen om vervolgens tot een deels onverwachte ontknoping te komen. Aan het eind van het verhaal geeft Eva een opzetje naar het volgende deel KAYA CRIME 2 – Tot de dood ons scheidt.

Met name de karakters zijn enorm goed uitgewerkt en herkenbaar neergezet. De jonge naïeve, eigenwijze drieëntwintigjarige rechercheur Kaya Elysee. Kaya wilde van kleins af aan niets liever dan werken bij de politie. Geheel tegen de wens van haar ouders in, zij vonden het politievak ver beneden haar niveau, startte ze op haar achttiende met de politieopleiding en sinds bijna een jaar is ze werkzaam bij Bureau Koninginneweg. Haar werk is haar lust en haar leven. In het weinige beetje vrije tijd dat ze overhoudt, geniet ze van het uitzicht over het IJ vanuit haar nieuwbouwflatje. Kaya heeft na twee maanden van samenwonen de relatie met Thomas, die ze al vanaf de kleuterschool kent verbroken. Ze bleken er verschillende ideeën over de toekomst op na te houden. Thomas stond niet achter haar keuze om naar Amsterdam te gaan. Ondanks dat ze helemaal achter de door haar gemaakte keuze staat voelt ze zich toch schuldig omdat ze hem emotioneel gebroken heeft. Kaya heeft het lang niet altijd makkelijk met haar temperamentvolle karakter, ze heeft het hart op de tong, maar haar collega Chris, met wie ze het perfecte duo vormt, weet precies hoe hij met haar om moet gaan. Chris heeft zich over haar ontfermd toen ze bij de recherche werd aangenomen. Hij is dan ook de enige die ze echt vertrouwt. Kaya op haar beurt raakt hem diep, veel dieper dan hij zou willen. En dan Julia, rechercheassistente en de spil van het bureau. Kettingrookster en met haar eenenveertig jaar een nog steeds graag geziene vrouw onder het team.
Kaya’s verwarring is goed voelbaar wanneer zij zomaar opeens beschuldigd wordt en voor onbepaalde tijd geschorst wordt. Wat deed ze verkeerd?

Het is goed te merken dat Eva Burgers zelf jarenlang gewerkt heeft als rechercheur op de afdeling zware criminaliteit. Met de KAYA CRIME reeks geeft ze een kijkje in het politievak. Een soort van moderne Baantjer/Aspe, politieserie. Denk nu niet meteen ojee, niet weer een politieserie, want naar mijn mening is het niet slechts weer een politieserie. Ik heb er namelijk echt van genoten. Weer totaal anders dan haar jeugdthrillers, ik vind deze reeks zelfs nog beter. Het voelt alsof je naar een aflevering op tv kijkt, alsof je er zelf bij bent, alleen dan in boekvorm. Wel zou ik graag eens een langer verhaal van Eva willen lezen.
In De strijd om de macht behandelt burgers een actueel thema, de loverboys praktijken. Meiden pas op voor loverboys! Ze verruïneren je leven.
De KAYA CRIME reeks is geschikt voor volwassenen maar ook voor de jeugd, naar mijn mening.

Op dit moment werkt Eva Burgers alweer hard aan het volgende boek. Deel drie KAYA CRIME –Moord in het park verschijnt deze zomer.

KAYA CRIME 1 – De strijd om de macht, niet slechts weer een politieserie. Wonderbaarlijk hoeveel er in een relatief kort verhaal verteld wordt. Aanrader!