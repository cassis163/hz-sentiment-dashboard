’t Jagthuys is de tweede roman van Merijn de Boer. Tijdens kantoortijden is de Boer redacteur maar daarbuiten schrijft hij aan zijn eigen werk. Zijn verhalenbundel Nestvlieders leverde hem de Lucy B. en C.W. van der Hoogtprijs 2012 op en zijn debuutroman De nacht verscheen op de tiplijst van de AKO literatuurprijs.

Speciaal zorgverlener Vera neemt een functie aan op ’t Jaghthuys. Samen met zijn moeder woont Binnert hier al jaren. Tijdens de donderdagmiddagen laat Vera Binnert kennismaken met nieuwe gevoelens. De wereldvreemde man is zeer intelligent en heeft een goddelijk lichaam, waardoor Vera haar werk steeds leuker begint te vinden. Werk dat ze maar wat graag mee naar huis wil nemen.

De Boer heeft met ’t Jagthuys een intrigerende roman afgeleverd. De speciale zorgverlener, zoals Vera in dit verhaal, is een onderwerp waar al veel discussie over is. Is het nu wel of niet geoorloofd om hulpvragers ook intieme hulp te bieden en wat betekent het als je dit voor je zoon gaat regelen? De moeder van Binnert heeft altijd gekozen om haar leven in dienst van haar zoon te stellen, maar nu ze een grens bereikt heeft en iemand moet inschakelen twijfelt ze toch regelmatig. Binnert komt nooit buiten zijn eigen tuin en is onbekend met alles wat de wereld te bieden heeft. Zijn leven en zijn denken worden danig op de proef gesteld door het beroep wat Vera op hem doet. Binnert komt authentiek en geloofwaardig over als wereldvreemde man die zich probeert aan te passen aan zijn veranderende omgeving. De cynische Vera lijkt met haar beroep weliswaar dienend en zorgzaam te zijn maar blijkt ook een manipulerende kant te hebben. Door het toevoegen van een spannend element aan het verhaal weet de Boer een extra laag aan het plot mee te geven waardoor je wil weten hoe het afloopt. De opbouw van ’t Jagthuys is sterk en zonder teveel overbodige info, waardoor het goed te volgen is. Met humor en soms ook een sarcastische ondertoon prikkelt de Boer de lezer regelmatig. Van de droge opmerkingen van Binnert die je doen lachen tot aan de acties en het gedrag van Vera die soms irritatie oproepen, ’t Jagthuys is een boek dat de lezer raakt.