"Wat gebeurd is, is gebeurd, en ik kon er echt niets aan doen."

Twaalf jaar geleden werden Marlinde en haar familie slachtoffer van een dramatische gebeurtenis. Een gebeurtenis die de familie verder dan ooit uit elkaar dreef. Marlinde werd voor de onmogelijke keuze gesteld; haar familie of de man met wie ze samen een kindje verwachtte…

"If I can make it here. I can make it everywhere."

Marlinde en haar man Richard lieten Amsterdam achter zich, om samen een nieuw leven op te bouwen in Amersfoort.

"Waarom dreven haar gedachten altijd af naar die afschuwelijke tijd als ze eindelijk eens even rust had?"

Inmiddels zijn ze twaalf jaar en twee zonen verder. Samen met Vosse en Stijn vormen ze een gezinnetje. Richard is eigenaar van Hoekhuis Makelaardij, en zo’n beetje de enige nog succesvolle makelaar in de omgeving.

"Game, set and match voor Richard!"

"Geen vragen. Gewoon genieten."

Nederland gaat gebukt onder de economische crisis, mensen kunnen hun hypotheek niet meer betalen, wat leidt tot noodgedwongen verkoop van hun huis. Maar ook op de woningmarkt is het crisis. Hoe verkoop je je huis wanneer je deze aan de straatstenen niet kwijt kunt? Richard Hoek biedt ze dé oplossing.

"Wist je dat je met één muisklik een pistool kan bestellen? En niemand die er ooit achter komt. Alles kan anoniem."

Mensen zijn wanhopig en zien Richard als hun laatste redding. Hun blijdschap is groot wanneer Richard hun wil helpen, tot men achter komt welke offers hiervoor gebracht moeten worden. Richard maakt zich niet bij iedereen even populair en zakt steeds verder weg in het moeras van ellende…

"Plotseling wist hij in elk geval aan wie ze hem steeds had doen denken. Het nare gevoel in zijn onderbuik dat hij al maanden niet meer had gehad, en waarvan hij had gehoopt dat het voorgoed weg zou blijven, was ineens in volle hevigheid terug. Was het schuldgevoel, of toch vooral het besef dat er voor hem nog een rekening openstond?"

De Crime Compagnie heeft weer een nieuw schrijversduo aan boord gehaald, de zusjes Alexandra en Victoria Nagelkerke, beter bekend als Eva Monté. Hun thrillerdebuut Te koop, dat begin maart verscheen, is op bijzondere wijze tot stand gekomen, via brainmerge. Het verhaal werd bedacht door beide en opgeschreven door Alexandra, voor de zusjes de perfecte samenwerking en naar mijn mening ook een succes.

Het eerste wat me aansprak aan het boek is de prachtige mierzoete roze cover. Een cover anders dan anders, maar vergis je niet, zo zoet is het verhaal niet. Ik hou van deze cover, oogstrelend, een plaatje in je boekenkast. In tegenstelling tot de cover is de titel eenvoudig, maar past uiteindelijk wel bij het verhaal. Ben ik over de rest van het verhaal net zo te spreken als over de cover?

Te koop bestaat uit 20 lange hoofdstukken, onderling onderbroken met een *. Geschreven in meerdere perspectieven, vanuit Marlinde Hoek, makelaar Richard Hoek, Joke van de Boogaard, Maartje Kamphuis, woonstyliste Ghislaine Rosario en Pieter en Rinske Tuinman. Het verhaal gaat van start met een sinistere proloog, terug naar een heftige gebeurtenis in het jaar 2001, die je meteen het verhaal mee in sleept.

Eva Monté heeft een fijne, vlotte schrijfstijl, alles wordt zeer gedetailleerd en inlevend, met de nodige humor beschreven. Na de spannende proloog, die intrigeert, lijkt het verhaal verder te gaan als chicklit, langzaam aan wordt de spanning terug opgebouwd en halverwege slaat het roer om en is de spanning weer helemaal terug van weggeweest. Gedurende het lezen vraag je je af waar het verhaal heen gaat en vallen de verdenkingen over en weer.

Te koop gaat van start met een dramatische gebeurtenis twaalf jaar geleden en speelt zich daarna voornamelijk af in 2013. Nederland verkeert in de economische crisis, mensen kunnen hun vaste lasten niet meer dragen, waardoor ze hun hypotheek niet meer kunnen aflossen, wat weer leidt tot een noodgedwongen verkoop van hun huis, maar ook in de huizenmarkt is het crisis. Maar daar is hun reddende engel, makelaar Richard Hoek.

In Te koop staan het gezin Hoek van Richard Hoekhuis Makelaardij en de gezinnen van de te koop aangeboden woningen centraal. Levendige herkenbare personages. De veertigjarige makelaar Richard Hoek, eigenaar van Hoekhuis Makelaardij te Amersfoort. Richard blaakt van het zelfvertrouwen, heeft altijd zijn woordje klaar en zijn wil is wet. Richard is getrouwd met Marlinde en samen zijn zij de ouders van Vosse en Stijn. Twaalf jaar geleden verhuisden zij van Amsterdam naar Amersfoort om daar een heel nieuw leven op te bouwen. Marlinde, een typisch rijkeluis vrouwtje gaat gebukt onder het verdriet van het gemis van haar familie. Haar moeder is een kille tenenkrommende persoonlijkheid, een verschrikkelijk mens wat alleen maar aan zichzelf denkt. Woonstyliste Ghislaine Rosario, Richards geheime wapen, een mooie maar naïeve, domme meid met haar kickboxer Winston. Het lesbische stel Maartje en Clio Kamphuis, getrouwd en samen moeder van Bikkel, Jesse en Storm. Het gezin heeft moeilijke tijden door gemaakt en hun huwelijk is op sterven na dood, Clio maakt lange werkdagen en kan helemaal niks velen, ze trapt Maartje voortdurend de grond in. Ze ontpopt zich tot een razende tiran met een gekrenkt ego.
De emoties, frustraties, wanhoop, machteloosheid, de onderliggende wrijvingen en verwijten, de woede, het verdriet en de schuldgevoelens, de toenemende dreiging, alles is heel inlevend beschreven.

Eva Monté schetst een realistisch beeld van de crisis in de huizenmarkt en alle bijbehorende gevolgen, waardoor het verhaal ook nog eens heel actueel wordt, heel veel mensen zitten in financiële nood door een huis wat ze aan de straatstenen niet kwijt kunnen. Ook de vechtscheiding en de nasleep hiervan zijn levensecht beschreven. Bizar hoe liefde om kan slaan in een allesvernietigende haat.

Met Te koop heeft dit nieuwe kersverse duo Monté een super debuut neergezet, zo wil ik er wel meer lezen.

Te koop, Eva Monté nieuw duo met super thrillerdebuut, Nederland in economische crisis, spannend. Hoe ver ga jij voor de verkoop van jouw huis? Aanrader!