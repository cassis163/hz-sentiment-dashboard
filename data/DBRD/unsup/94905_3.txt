Onlangs verscheen bij uitgeverij Luitingh-Sijthoff de nieuwe thriller Dert13n van Steve Cavanagh. De lezer wordt meegenomen in een rechtszaak van de beroemde Robert Solomon, die wordt verdacht van de moord op zijn vriendin. Advocaat Eddie Flynn twijfelt aan zijn schuld. Wat als de échte moordenaar niet terecht staat, maar in de jury zit?

Verhaal
Het beroemdste koppel uit Hollywood had de wereld aan hun voeten. Nu wordt Hollywoodster Robert Solomon veroordeeld voor het vermoorden van zijn prachtige vrouw. In het proces van de eeuw wil de verdediging slechts één man in hun team: advocaat en voormalig oplichter Eddie Flynn.

Alles wijst erop dat Robert schuldig is, maar tijdens het proces begint Eddie daaraan te twijfelen. Wat als de echte moordenaar helemaal niet terechtstaat. En wat als de moordenaar een van de juryleden is?

Look & Feel
Een ijzersterke cover met een leuke woordspeling in de titel. De ene rode stoel tussen de andere blauw/groene stoelen op de voorkant benadrukt het belang van 'dat ene jurylid'.

De quote van auteur Michael Connelly bovenaan het boek ('Thrillers zo geniaal als deze zie je niet vaak') is slim gekozen, maar is wat mij betreft een beetje overdreven als het op dit boek aankomt...

Oordeel
Ik had best wat moeite om in dit boek te komen. Vanaf het begin merk je direct dat auteur Steve Cavanagh een fijne schrijfstijl heeft, dus daar lag het dan ook niet aan. Waar het wel aan lag? De verschillende perspectieven van personages waarin je leest. Aan de ene kant volgt de lezer Kane, een moordenaar, en aan de andere kant vanuit advocaat en voormalig oplichter Eddie Flynn die de zaak van Robert Solomon als verdediger op zich neemt. Er was in het begin van het verhaal (zeker 1/3 van het boek) weinig verband tussen de verhaallijnen, waardoor het lastig was om mijn aandacht erbij te houden.

Tijdens het lezen merkte ik dat ik hoofdpersonage Eddie Flynn niet écht leerde kennen (op de relatie met zijn vrouw en dochter na), jammer. Hierdoor was het moeilijker om mij in te leven in het verhaal en dit hoofdpersonage. Dit is enigszins misschien wel logisch, omdat deze thriller onderdeel is van een serie over Eddie Flynn van Steve Cavanagh (waarvan de boeken overigens prima los te lezen zijn). Mogelijk leer je deze advocaat in de eerdere boeken dus al beter kennen.

Heerlijk vind ik het om een thriller vanuit het oogpunt van een bad guy te lezen. De hoofdstukken die zijn geschreven vanuit het perspectief van Kane zijn zeer sterk. Het blijft bijzonder fascinerend (en een beetje creepy) om te lezen vanuit zo'n bizarre gedachtengang.

Dert13n is geen thriller die je in een hap uitleest. Het verhaal vergt de nodige aandacht, omdat je anders het spoor een beetje bijster zal zijn.

Al met al, is het een prima thriller met een zeer sterke opening en afronding.

Sterren: ***

Specificaties
Uitgever: Luitingh-Sijthoff
Vertaling: Betty Klaasse
Prijs: €17,50 / €9,99 (e-book)
Publicatiedatum: 13-02-2019
Pagina's: 376
ISBN: 978-90-245-8366-9

Met dank aan uitgeverij Luitingh-Sijthoff voor het toesturen van een recensie-exemplaar. Dit heeft mijn mening niet beïnvloed.