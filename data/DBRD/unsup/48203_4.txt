In het begin deed het vriendengroepje in de zomer van 1986 me heel erg denken aan het vriendengroepje in IT van Stephen King, zo’n zelfde benauwende sfeer hing er die zomer en het waren ook allemaal kinderen met zo hun eigen sores thuis. En dan het terugkijken op wat er die zomer gebeurde. Verder is het verhaal uiteraard heel anders, veel realistischer.
Er hangt vanaf het begin wel al een heel beklemmend sfeertje, maar ik vond het erg lang duren voordat het echt spannend werd. Het verhaal kwam naar mijn zin wat traag op gang. Al heb ik geen moment aan stoppen gedacht, want het las wel lekker, er zit fijne humor in het verhaal en ik moest gewoon weten hoe dit af ging lopen.
Er zijn heel veel ontbrekende puzzelstukjes in de loop van het verhaal en de auteur weet die op briljante wijze op hun plek te leggen aan het einde! Ik kreeg echt een beetje een ‘WTF that ending?’ gevoel na het uitlezen, op een positieve manier.
The Chalk Man is een beklemmende thriller over vriendschap, schuld/onschuld, geheimen en leugens, die je tot en met de laatste bladzijde blijft boeien. Geen 5 sterren van mij, want ik zat niet op het puntje van mijn stoel zoals ik hoopte, maar ik ben uiteindelijk wel tevreden.