Ik had best moeite om in het verhaal te komen. Carmen komt in het begin niet over als een sterk personage. Eerder een slappe hap, daardoor vond ik het ook lastig sympathie voor haar te hebben. En om een verhaal leuk te vinden, heb ik die sympathie meestal wel nodig. Gelukkig ontwikkelt Carmen zich zeker gedurende het boek, met als toppunt, voor mij, de aanvaring met Jasper tijdens de informatiebijeenkomst. Toen vond ik haar echt een heldin.
Het verhaal is best een beetje rommelig. Teveel personages met een te weinig duidelijke rol worden erbij gehaald. Zo begrijp ik echt niet waarom Daron en Seda aan het eind er ook bij moeten zijn. Hun rol in dit deel van het verhaal is mij niet duidelijk.
Is het dan alleen maar kommer en kwel, en onduidelijkheid? Nee, zeker niet! Het is best een leuk boek om te lezen en naarmate het einde nadert wil je ook echt wel weten hoe het afloopt, al is het niet verrassend. De nieuwsgierigheid zit hem dan meer in hoe het zich ontwikkelt.
Naast het mysterie is er gelukkig ook ruimte voor romantiek. Zonder dat het glazuur van je tanden springt.
Neem het boek gerust mee in de vakantiekoffer, je zult je er mee vermaken. Prima voor tussendoor.
3,5 sterren