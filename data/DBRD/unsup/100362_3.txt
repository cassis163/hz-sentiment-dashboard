Jelle Hermus, die zich al sinds 2006 richt op het verspreiden van zijn boodschap voor een leuker leven, is reeds bekend van onder andere zijn website www.sochicken.nl, waar hij tips deelt voor een leuker leven. De blog wordt maandelijks door ruim 600.000 bezoekers bekeken. De belofte van dit fris ogende boek is direct toepasbare handigheidjes aanreiken om je leven een stapje leuker te maken. Dit wordt opgehangen aan drie gevoelens c.q. thema’s: vrijheid, blijheid en betekenis.  

Eerst wordt kort de achtergrond van het boek uitgelegd en daarna volgen de praktische tips, zoals meer tijd overhouden voor leuke dingen door bijvoorbeeld minder te moeten (van jezelf). We doen veel overbodige dingen, zoals notificaties die ons continu afleiden op telefoon, laptop en andere devices. Dit is niet nodig, je kan veel beter focussen. Hermus legt dan ook direct uit hoe je je aandacht beter kunt richten op de dingen die er echt toe doen aan de hand van korte stukjes waarin hij beschrijft hoe dit in je brein in zijn werk gaat. De mens is nu eenmaal geneigd steeds afleiding of prikkels te zoeken. Vervolgens zoomt hij in op het feit dat multitasken niet werkt; hoe minder gefragmenteerd men werkt en leeft, hoe beter. Andere tips: gezonder eten (is blijheid voor je lijf), minder troep moet immers zowel letterlijk als figuurlijk worden gezien.

Goede raad die hij hierbij geeft, is wel om deze veranderingen niet in een keer door te voeren; dus niet rigoureus het roer om te gooien maar in kleine stapjes dingen in je patroon aan te passen, omdat je dan minder het gevoel hebt écht moeite te moeten doen. Hierdoor is de kans dat het lukt aanzienlijker groter dan door in een keer een extreme verandering door te voeren.  

Humor is in dit boek zeker aanwezig (‘wees geen slap patatje’: bijvoorbeeld een avond Netflix kan je zo doen voelen: slap, nutteloos en je doel gemist), wat het geheel luchtig en relaxed houdt. Het boek is bovendien geschreven in een vlotte schrijfstijl, met korte hoofdstukjes, grote letters, en een prettige bladspiegel. Het leent zich er daardoor uitermate goed voor om bijvoorbeeld elke dag een paar bladzijden/hoofdstukken te lezen en het leest daardoor in elk geval makkelijk en prettig weg.

Een nadeel van het boek is dat elk hoofdstuk opnieuw een verwijzing heeft naar de website, waar je naar toe gestuurd wordt om je persoonlijke plan in te vullen. Velen zullen dit praktische stuk niet gebruiken en dan kan het irritant zijn dat het elk hoofdstuk weer wordt genoemd, waardoor het op een gegeven moment op een soort van reclame begint te lijken.

Helaas is het ook geen heel uniek boek in zijn soort, er zijn veel meer van dit soort boeken. Sommige tips zijn te beschouwen als een open deur, bijvoorbeeld over dat je wat zuiniger zou kunnen leven zodat je meer geld overhoudt voor dingen die je écht leuk vindt. Voor de gemiddelde doelgroep die dit soort boeken leest of over dit soort onderwerpen wellicht op een andere manier al informatie verzamelt (online of via tijdschriften bijvoorbeeld) is dit niet baanbrekend. De auteur is zich overigens wel bewust van het geven van deze open deuren en benoemt het ook. Hij schrijft daarover dat het niet voor niets open deuren zijn, omdat ze werken.

Al met al een lekker luchtig wegleesboek, met een aantal relevante tips om je leven een klein beetje leuker te maken, waaruit je kan meenemen wat je handig lijkt en wat op jou van toepassing is. Ook al zijn sommige tips al bekend, een herhaling kan immers geen kwaad.