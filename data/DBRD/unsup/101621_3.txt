De psychologische thriller ‘Soms lieg ik’ begint door direct een sfeer van wantrouwen te creëren. De hoofdpersoon wil je namelijk drie dingen laten weten:
1. Ik lig in coma
2. Mijn man houdt niet meer van me
3. Soms lieg ik

Dus... wat is de waarheid en wat is gelogen?

Dit thrillerdebuut van Alice Feeney voert de lezer mee in de wereld van Amber Reynolds, die lijdt aan het zogenoemde ‘locked-in syndroom’: ze zit gevangen in haar eigen lichaam, maar haar zintuigen werken nog. Door een noodlottige gebeurtenis is ze in coma geraakt, maar Amber kan zich niets herinneren. Haar man Paul en zus Claire komen haar regelmatig opzoeken in het ziekenhuis, maar kunnen Amber ook niet helpen om te reconstrueren wat er precies met haar gebeurd is.

De schrijver wisselt af tussen heden en verleden, waarbij ook verschillende dagboekfragmenten aan bod komen. Ondertussen maak je kennis met de verschillende personages, waaronder ook Amber’s ex Edward die geobsedeerd door haar lijkt. Steeds meer personages lijken verdacht, waardoor je je afvraagt wie nu echt verantwoordelijk is voor Amber’s coma.

De wisselingen in tijd zorgt ervoor dat het even duurt voordat je een beeld kunt opbouwen van het leven van Amber. Hierdoor wordt het geduld van de lezer enigszins op de proef gesteld. Toch zakt het verhaal nergens in en werkt het toe naar een sterke plottwist. Alice Feeney zet je dan ook vanaf het begin van het boek helemaal op het verkeerde spoor, wat zeker lof verdient. Drie sterren voor dit spannende boek.