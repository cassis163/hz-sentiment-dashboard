Als je het boek vastneemt dan voelt de cover al heel speciaal, er zit een bepaalde coating op waardoor hij heel zacht aanvoelt en je meteen al het gevoel krijgt dat dit om een bijzonder boek gaan. Ook de coverfoto is heel sprekend, je ziet een jong kwetsbaar meisje dat dromerig kijkt maar tegelijk is haar blik ook heel sterk en liefdevol.

Ik had de verfilming en/of het voorgaande boek niet gelezen maar dat was voor mijn gevoel ook niet nodig om dit boek te kunnen lezen. In het boek wordt vaker teruggeblikt naar stukken uit de film en het verleden van Waris Dirie en deze verduidelijken alles. Wel kreeg ik als lezer het gevoel dat ik het voorgaande boek of de verfilming zeker moet lezen of bekijken omdat dit gaat om een enorm belangrijk onderwerp wat nog steeds onbekend is bij velen. Zelf had ik er al over gelezen maar pas na het lezen van dit boek besefte ik pas hoe hedendaags deze gruwelijke taferelen zijn, terwijl ik daarvoor dacht dat dit jaren geleden al verbannen was.

Het boek neemt je mee naar het tegenwoordige leven van Safa, het meisje dat de rol van de jonge Waris Dirie speelt in de film “Desert flower”. Ondanks het contract dat er met haar familie is aangegaan om Safa te beschermen tegen vrouwenbesnijdenis, in ruil voor onderwijs, voeding, medische hulp,… is de toekomst voor Safa toch onzeker. Haar familie staat onder grote druk door de gemeenschap, die het niet vindt kunnen dat Safa nog steeds “onrein” is en haar familie hier niets aan verandert.

Wanneer Waris zelf een bezoek brengt aan Somalië om hoogte te krijgen over de toestand van Safa merk je als lezer pas hoe ernstig de situatie daar is. Je hoort veel verhalen over Afrika maar het is moeilijk om in te beelden hoe zwaar het leven daar is als je thuis niets te kort komt. Ook de besnijdenis van vrouwen is daar iets actueel en velen van hun weten niet hoe vreselijk deze actie is en dit niet bij alle vrouwen over de hele wereld gebeurt. Zelf was ik geschrokken van het feit dat zelfs in Europa in 2005 meer dan vijfhonderdduizend vrouwen en meisjes slachtoffer waren van FGM (Female genital mutilation of vrouwenbesnijdenis). Het lijkt alsof er alleen maar meer slachtoffers vallen i.p.v. dat het er minder worden.

In haar boek brengt Waris Dirie ook haar Desert Flower Foundation nog eens in de aandacht, deze verricht echt wonderen en verdient alle steun die ze kan krijgen. Ik vond het vooral bijzonder dat Safa, haar vader en Inab de kans kregen om hier aan deel te nemen. Het is voor hun een mooie kans om mee te helpen om FGM te bestrijden.

Het was een prachtig meeslepend boek dat iedereen gelezen moet hebben, al is het al alleen maar om FGM nog bekender te maken onder de mensen en deze vreselijke acties te bestrijden. Zelf aan mensen die niet van waargebeurde verhalen houden kan ik het boek aanraden want ondanks het zware onderwerp is het boek heel licht geschreven en verdient het ieders aandacht.