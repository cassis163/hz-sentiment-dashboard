Cover
Een prachtig geïllustreerde cover van een jongen die zich in een donker park bevindt. De titel staat bovenaan en is heel opvallend. Bovenaan de cover is een ronde tafel afgebeeld met allemaal zwaarden op en in het midden een gouden boom. Als je het boek leest kom je ook meer te weten wat de cover betekent. Deze opvallende cover krijgt van mij een 9.

Een spannend avontuur, volgepakt met magie en legendes én…. twee hilarische schurken!

Samenvatting van het verhaal
Christopher Plum is een jongen van twaalf jaar oud die heel rustig is. Hij wil graag goede cijfers halen op school. Helaas hij heeft elke dag te maken met drie meiden die hem het leven zuur maken en zijn lunchgeld afnemen. Hij gaat dus met meer honger naar huis. Hij is gewoonweg niet moedig en sterk genoeg om zich tegen deze krengen te verzetten.
Christopher wil eigenlijk een superheld zijn. Zo eentje die zich niet laat intimideren door een stelletje pestkoppen zoals Beth en haar vriendinnen. Hij wil eigenlijk eens voor zichzelf opkomen.
Hij valt in slaap terwijl hij zijn huiswerk maakt en dan gebeurt er iets wonderlijks. Een witte sliert die in zijn kamer verschijnt maant hem aan om te helpen en Christopher treedt als het ware uit zijn lichaam. Hij zweeft naar beneden, verdieping onder verdieping, tot hij onder zijn huis in een tunnel terecht komt.

‘Kom Christopher, wees niet bang en volg mij’ fluistert de stem

Daar beneden in een grot hangt een zwaard en de vrouwenstem vraagt hem het zwaard te verstoppen waar het veilig is. Uit het niets komen er twee schurken aanzetten die ook kost wat kost het zwaard in hun bezit willen hebben. Gelukkig kan Christopher ontkomen met het zwaard maar één van hen heeft een gereedschap waardoor hij toch de jongen kan zien.
Christopher die zo bang is als een wezel wil nu eigenlijk wel eens weten waar hij aan toe is en wat hij moet doen. Waarom had deze vrouw hem nodig? En wie was ze eigenlijk?
Waarom juist hij? De beschermvrouw van het zwaard legt hem uit dat hij het zwaard in veiligheid moet brengen en ze heeft hem gekozen omdat hij juist zo bijzonder is. Hij kan alleen terug in zijn lichaam treden als zijn missie volbracht is. Hij heeft zo met de dame te doen dat hij zichzelf moed inspreekt en haar wil helpen.
Nu klonk hij warempel als een echte superheld. Hij had een eeuwenoud machtig zwaard dat hem was toevertrouwd en hij zou er voor vechten om deze missie te voltooien. Maar dan moet hij wel nog rekening houden met die twee schurken !!
Deze twee mannen zitten hem steeds op de hielen en plots krijgt hij hulp uit een onverwachte hoek. Christopher weet nu wat hem te doen staat en wat voor een eretitel hem gegeven is.
Gaat het Christopher lukken om het zwaard te verbergen? En wat kan hij allemaal aanvangen met de magische krachten die hem gegeven zijn?
Hij heeft een grote verantwoordelijkheid want uiteindelijk moet hij de wereld behoeden van een groot onheil en het zwaard en andere toebehoren mogen niet in de verkeerde handen vallen.


Conclusie
Een prachtig jeugdboek dat je vanaf de eerste bladzijden meesleurt in een ongelooflijk avontuur. De schuchtere knaap krijgt een taak opgelegd die volbracht moet worden en het houdt je tot de laatste bladzijden in spanning.
Dit is een boek dat zowel door jongens als meisjes kan gelezen worden. Ik als volwassene heb er ook enorm van genoten. Het is heel vlot geschreven en de spanning stijgt met elk hoofdstuk dat je verder leest. Ook grappig is dat hij hulp krijgt en deze ‘gesprekken’ zijn heel grappig.
Tamara snijdt hier ook een bepaald onderwerp aan waar menig kind mee te maken hebben: pesten. Ik vind dit heel fijn van haar dat ze dit in haar boek heeft opgenomen. Terwijl je het boek leest kun je er ook je lessen uit trekken. Ik denk dat kinderen die dit boek lezen hier wel eventjes bij stil zullen staan!
Ook andere wijze raadgevingen en levenslessen steekt ze op een onopvallende manier in haar verhaal en zonder dat je er erg in hebt zet het je aan het denken.
Er zijn ook plaatsen en gebouwen die Tamara aanhaalt en die op zich ook al interessant zijn. Kinderen zullen door dit te lezen ook nieuwsgierig worden denk ik en misschien zoeken ze het wel op. Ik zou het alleszins wel willen weten!
Tamara hanteert een simpel taalgebruik maar ik moest toch eventjes de wenkbrauwen fronsen toen ik meer dan een keer het woord “ kukelde” tegen kwam. Ook het woord “plomp” was voor mij onbekend. Daar had ze best synoniemen voor kunnen gebruiken. Ik heb de woorden opgezocht omdat ik ze niet kende. Ik kon echter wel uit de betekenis van de zinnen opmaken wat de woorden betekenden. Ik weet niet of dit Nederlandse woorden zijn maar ik denk dat Vlaamse kinderen hier ook wel over zullen struikelen.
In het boek komen ook tekeningen van wat er zich op dat moment afspeelt in het verhaal. Deze tekeningen zijn zwart-wit en geven de personages weer. Leuk dat dit er af en toe tussenkomt en zo weet je ook hoe de personages eruit zien in Tamara’s hoofd. De tekeningen verschillen van grootte en zijn niet storend in het boek. Ze verraden ook niets wat er gaat komen en dat is fijn.
Ik vond de twee schurken ook grappige typetjes, eentje die het voor het zeggen heeft en de knecht die bij tijden zo lomp is. Ik zag het al zo voor me!
Het is jaren geleden dat ik nog een jeugdboek heb gelezen maar ik heb er echt van genoten! Voor mij kwam het over als een kinderversie van een Dan Brown boek/film wat ik echt heel leuk vond.
Ik geef dit boek 4 magische sterren

Wil je ook meer weten over de voorwerpen en plaatsen die in het boek voorkomen? Dat kan als je naar de website gaat van Christopher en zo ontdek je alles !!

www.christopherplum.net

Daar vind je allerlei leuke extra’s, geheime pagina’s, toegangscodes en de laatste nieuwtjes. Ikzelf ben ook een kijkje gaan nemen en het zijn leuke weetjes 
En als je een vraag wil stellen dan kan dat ook natuurlijk! Misschien ben je wel lief en geeft Christopher je zo snel mogelijk een antwoord ;-)