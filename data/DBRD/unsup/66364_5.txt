[In het Duits gelezen. Hardcover, losse omslag met patrijspoort, leeslint, boekenlegger, super-de-luxe!]

'Passagier 23' balanceert op het randje van de geloofwaardigheid, zoals vaker het geval met de boeken van Sebastian Fitzek. Liefhebbers van Fitzeks schrijfstijl, met voortdurende wendingen in het verhaal, (zwarte) humor, sterke psychologische onderbouwing en overwachte plot, zullen volop genieten van deze pageturner. Je moét weten hoe het zit en als je dat dan uiteindelijk denkt te weten ...

Over 'Passagier 23' valt weinig te vertellen zonder relevante informatie prijs te geven. De plotwendingen moeten een verrassing blijven voor wie het boek nog wil lezen, evenals de diverse thema's die aan de orde komen. Je moet niet van tevoren al weten welke kant het opgaat. WEES GEWAARSCHUWD: Op internet - o.a. op Goodreads - staan vele recensies die het een en ander verklappen, niet tot in de finesses, maar toch, en dat gaat ten koste van het verrassingselement waar Fitzek een meester in is.
Het verhaal speelt zich af op een bijzondere locatie, namelijk een 75 meter hoog cruiseschip. Er zijn duizenden mensen aan boord, passagiers en personeel, de totale gemeenschap is groter dan die van een gemiddeld dorp. Stel je dat eens voor: een als los zand aan elkaar hangende enorme hoeveelheid mensen, zonder ook maar enige vorm van 'bestuur', geen politie, niks. De ideale locatie voor zaken die het daglicht niet kunnen verdragen.
Interessante personages, schone schijn, lugubere criminaliteit, prachtig verwoord op zijn Fitzeks. Politiepsycholoog Martin Schwartz mag wat mij betreft in een volgende Fitzek best nog eens opdraven.

'Passagier 23' verdient zonder ook maar enige aarzeling vijf sterren, al moet de auteur ervoor waken niet óver het randje te gaan en te veel van het goede in één boek te proppen. Het is een echte Fitzek, waar de fans van houden. "Meer van hetzelfde, niet vernieuwend", lees je hier en daar. Ik ga daar niet in mee, want wat is er mis met 'goed is goed'? Laat Fitzek vooral op deze voet doorgaan, in de stijl van 'De therapie', 'Het experiment', enzovoort (alleen het tweeluik 'De ogenverzamelaar' en 'Wijd open' is beduidend minder goed). Jammer voor de NL-lezers dat 'Der Nachtwandler' en 'NOAH' nog niet in vertaling verschenen zijn, beide zijn van grote klasse!

[spanning 5, plot 5, schrijfstijl 5, leesplezier 5, originaliteit 5, psychologie 5]