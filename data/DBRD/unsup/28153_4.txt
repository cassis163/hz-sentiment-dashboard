Na een verblijf in Londen keert profiler Sasza Zaluska terug naar haar geboortestad in Polen, Danzig. Door haar schuld is vroeger een collega van de politie gedood en ze is er nooit echt overheen gekomen. Als herstellende alcoholiste wil ze toch weer opnieuw de draad opnemen.
Met haar zesjarig dochtertje probeert ze een nieuw leven op te bouwen. Maar pas enkele dagen terug in Danzig krijgt ze een zeer lucratieve job aangeboden: de eigenaar van een dansclub vraagt haar om de achtergronden van enkele van zijn zakenpartners uit te zoeken omdat hij vermoedt dat hij zal vermoord worden door een van hen. Tijdens dit onderzoek stuit ze op de dood van twee tieners (broer en zus) die onder verdachte omstandigheden om het leven zijn gekomen twaalf jaar geleden. Zou dit kunnen te maken hebben met de mogelijke moord op de dansclubeigenaar? Sasza onderzoekt het en komt tot onrustwekkende ontdekkingen.
Katarzyna Bonda levert met Het meisje uit te noorden een prachtige thriller af die de lezer meevoert naar het vroegere en huidige Polen waar de maffia het helemaal voor het zeggen heeft.
In het begin van het boek (pakweg de eerste honderd pagina’s) is het, omwille van de vreemde namen, een beetje moeilijk om te weten wie wie is. Het is dus handig om de namenlijst vooraan in het boek af en toe te raadplegen. Sommige lezers zouden hierop kunnen afknappen, maar lees verder, je went er aan en bovendien is het echt de moeite van het lezen waard. De karakters worden mooi getekend, het verhaal is intrigerend en verslavend. Af en toe worden er Poolse woorden in gebruikt die niet vertaald werden, misschien omdat ze onvertaalbaar zijn of beter klinken in het Pools. Soms werkt het storend maar het is niet echt noodzakelijk om de context te begrijpen. De beschrijvingen zijn af en toe lang en uitgebreid, maar het helpt mee voor de sfeerschepping. Bonda’s schrijfstijl is aangenaam en toegankelijk. De korte hoofdstukken houden de vaart in het boek.
Katarzyna Bonda is hier nog niet gekend omdat dit pas haar eerste boek is dat in het Nederlands vertaald werd. Ze schreef al eerder zes boeken met het hoofdpersonage Sasza Zaluska waarmee ze veel succes boekte in Polen. Waarom ze pas nu haar intrede doet in Vlaanderen en Nederland is een raadsel.
De titel van het boek Het meisje van het noorden wordt pas verklaard in het midden van het verhaal. Het is geen spoiler dat dit de titel is van een liedje, dat bovendien speciaal werd geschreven voor dit verhaal en in Polen even succesvol is als het boek.
Wil je een niet alledaagse thriller lezen waarin je tegelijkertijd op een aangename manier een andere cultuur wil leren kennen, ga dan zeker voor Het meisje uit het noorden. Je zal er geen spijt van krijgen.