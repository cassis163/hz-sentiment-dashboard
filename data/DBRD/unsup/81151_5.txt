Stieg Larsson gaat in hetzelfde elan verder als in zijn eerste boek. Weer weet hij de aandacht van de lezer pagina na pagina vast te houden door slechts beetje bij beetje informatie vrij te geven over het mysterieuze verleden van Lisbeth Salander en het weer spannend te houden tot op het einde.

In het tweede deel van de Millenniumtrilogie gaat het voor de wind met Mikael Blomkvist. Hij is weer in achting gestegen bij iedereen na de Wennerströmaffaire. Hij heeft toen Lisbeth Salander leren kennen en zij heeft hem toen enorm geholpen om zijn geloofwaardigheid als journalist terug te winnen, maar na de affaire verbrak ze het contact volledig met Mikael. Maar dan duikt Lisbeth Salander opeens in het nieuws op, want ze wordt beschuldigd van een drievoudige moord. Twee van de slachtoffers blijken vrienden te zijn van Mikael Blomkvist, maar toch gelooft hij in de onschuld van Lisbeth en gaat hij naast het lopende politieonderzoek zelf op onderzoek uit om haar onschuld te bewijzen.

Dit boek is zeker een waardig vervolg op het eerste boek en als lezer kom je meer te weten over het geheimzinnige verleden van Lisbeth Salander en waarom ze zich gedraagt zoals ze zich gedraagt. Stieg Larsson slaagt er weer in om de lezer in spanning te houden tot het einde van het verhaal. Lisbeth Salander zit in een lastig parket wanneer haar vingerafdrukken op het moordwapen blijken te staan van een drievoudige moord. Ze wordt in de media afgeschilderd als een gestoord individu die een gevaar vormt voor de maatschappij. Het politieonderzoek wordt door rechercheur Bublanski en zijn trawanten gevoerd, maar daarnaast voert Mikael Blomkvist ook nog eens zijn eigen onderzoek omdat hij gelooft in de onschuld van Lisbeth. Mensen die dicht bij haar hebben gestaan zoals Dragan Armanskij (haar voormalige baas), Holger Palmgren (haar voormalige toezichter) en Mikael Blomkvist zien Lisbeth echter niet als een losgeslagen gek, maar eerder als een competent en intelligent persoon. Hoe verder Bublanski in het onderzoek verwikkeld raakt, hoe meer hij zich begint af te vragen of er niet eventueel een derde partij in het spel aanwezig zou kunnen zijn en of de zaak niet complexer is dan aanvankelijk gedacht.

Dit boek is weer een echte pageturner. Stieg Larsson weet hoe hij het voor de lezer interessant moet houden en weet ons te intrigeren met het verleden van Lisbeth Salander. Het is ook een must om het derde deel ‘Gerechtigheid’ te lezen, want de verhalen bouwen op elkaar voort. Het laatste deel is misschien een verwijzing naar hoe Lisbeth eindelijk erkend wordt als persoon met goede bedoelingen, ook al lijken haar intenties soms verkeerd over te komen bij andere mensen. Een reeks die je zeker gelezen moet hebben, wil je kunnen meepraten over de Scandinavische misdaadscene.