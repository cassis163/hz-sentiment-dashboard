Hij volgt je…. Overal!

Pien is een alleenstaande moeder van een dochter Eva van 5 jaar en is werkzaam als verpleegkundige bij een thuiszorginstelling.
Ze woont in een dorpje genaamd Esvelderveen, een zeer christelijk dorpje op de Veluwe. Pien voelt zich geregeld buitengesloten vanwege dat ze niet christelijk is en een kind heeft zonder een vader in de buurt.

Op een dag vraagt collega Theo of ze een hapje bij hem komt eten. Hij vindt dat ze best eens mag ontspannen en een avondje uit zal haar goed doen. Pien gaat in op zijn verzoek. Haar dochter logeert bij haar moeder. Haar moeder is echt haar steun en toeverlaat op het dorp.

Vanaf deze avond verandert er zeer veel. Theo verklaart die avond zijn liefde aan Pien, maar Pien is totaal niet in voor een relatie. Dit maakt ze hem duidelijk en Theo accepteert geen nee.
Hij laat het er absoluut niet bij zitten en Pien weet niet wat haar overkomt. Het is het begin van een verschrikkelijke periode. Ze hoopt van een goede vriend René hulp te krijgen, want van anderen op het dorp zal ze die echt niet krijgen.

Marelle Boersma heeft dit verhaal geschreven dat gebaseerd is op een waargebeurd verhaal en ze heeft het ontzettend goed geschreven. Haar schrijfstijl vond ik zo fijn dat je volledig in het verhaal zit en dat je je echt meevoelt met Pien. De onmacht en de angst kon je echt voelen. Hoe iemand het zo voor elkaar kan krijgen dat je eigenlijk niemand meer om je heen hebt.

En dan dat einde. Ik was zelfs een beetje boos zo leefde ik met het verhaal mee.