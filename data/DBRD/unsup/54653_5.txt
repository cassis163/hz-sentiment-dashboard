Regelmatig krijg ik twee kleine hertjes op bezoek in mijn tuin. Met gevaar voor eigen leven steken ze de drukke weg over om mijn tuin te onderhouden. Ze maaien het gras, bemesten mijn planten met keuteltjes, eten de haag keurig kaal en spitten mijn tuin om. Fred het (heel erg eigenwijze) hert is nog ondernemender dan mijn tweetal. Hij blijft niet in de buurt van het bos, maar zoekt het avontuur op in de grote stad.

Op het eerste oog lijkt het boek van Fred thuis te horen in de jaren 60. Fred zou zo weggelopen kunnen zijn uit een Gouden Boekje. Maar wanneer je het boek open slaat, zie en lees je dat Fred qua eigenschappen een hert van deze tijd is. Fred is grappig, eigenwijs en weet wel heel goed wat hij wil. Ondanks de waarschuwingen van Pépé Smit vertrekt Fred naar de stad. Hier wil hij zijn zoals de mensen. Hij wil bijvoorbeeld lopen op schoenen en patat eten in plaats van gras. Maar hoe doe je dit met vier hoefjes? Dus praat hij Pépé weer om, die hem vervolgens schoenen en handen geeft! Wanneer Fred na een poosje heimwee krijgt tekent Pépé hem weer terug bij zijn lievelingsboom in het bos.

Fred het hert is een ontzettend leuk boekje om voor te lezen. De illustraties zijn eenvoudig, maar erg goed. Elke bladzijde geeft genoeg stof om over door te praten. Mijn logé van 5 heeft geschaterd bij het zien van het patat etende hert. De schoenen vond ze belachelijk, want dát kon helemaal niet. “Herten hebben helemaal geen schoenen!” Terwijl ze het weer de normaalste zaak van de wereld vond dat Fred handen kreeg. Niets is zo verrassend als de reactie van een kleuter. Fred is helemaal 2015. Hij heeft een eigen website en op facebook kun je vrienden met hem worden. Ik zal vanavond meteen aan mijn eigen kleine herten vriendjes vragen of ze Fred ook al hebben geliked!
Een voorleesfragment: http://www.youtube.com/watch?v=zZ1mBf0Kuds
Freds eigen website: http://www.fredhethert.nl/h.html
Fred op facebook: https://www.facebook.com/pages/Fred-het-Hert/136638113174983