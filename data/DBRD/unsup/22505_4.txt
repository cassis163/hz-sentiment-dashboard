Frederick Forsyth (1938) werkte als journalist voor onder andere de BBC maar hij nam ontslag toen zijn integriteit ter discussie werd gesteld. Hij begon met schrijven en zijn eerste boek, De dag van de Jakhals, was meteen een groot succes; het werd gevolgd door andere succesvolle boeken zoals Geheim dossier: ODESSA, De honden van de oorlog, De onderhandelaar, De vuist van God  en De Cobra. De Prediker  is zijn recentste boek.
In de Verenigde Staten en in Groot-Brittannië vindt een aantal moorden plaats en wat daarbij opvalt is dat de moordenaars meteen na hun daad zelfmoord plegen. Als de politie hun huizen doorzoekt en op hun computers preken aantreft van een fanatieke fundamentalistische jihadist wordt al snel het verband gelegd tussen de moorden en het islamitisch fundamentalisme. De man met de amberkleurige ogen heeft de gave om ogenschijnlijk normaal functionerende mensen te veranderen in koelbloedige en fanatieke moordenaars. Omdat niet bekend is wie hij is, waar hij vandaan komt en waar hij woont wordt hij de Prediker genoemd.
Iedere week vindt er een geheime bijeenkomst plaats tussen de president van de Verenigde Staten en een aantal topfiguren uit het leger en organisaties belast met de nationale veiligheid. Op de agenda staat slechts één onderwerp en dat is een dodenlijst waarop namen staan van beruchte terroristen die uit weg geruimd moeten worden. De Prediker wordt aan de lijst toegevoegd. Ex-marinier Christopher “Kit” Carson krijgt de opdracht hem op te sporen en uit te schakelen. Carson krijgt de medewerking van een contactgestoorde en wereldvreemde computernerd, en de jacht begint. Een jacht die heel persoonlijk wordt wanneer Carsons vader ook slachtoffer van een aanslag wordt. Uit Zweden vertrekt een vrachtschip, geladen met auto's van het merk Volvo met bestemming het Verre Oosten...
Frederick Forsyth staat erom bekend dat hij heel gedegen onderzoek doet naar de onderwerpen die in zijn thrillers aan de orde komen. De gedetailleerdheid en nauwkeurigheid van zijn research zijn onder andere redenen waarom het werk van Forsyth zo breed wordt gewaardeerd. Zo voert hij in De Prediker  een gerespecteerde Egyptische islamkenner ten tonele die Carson een ander en vredelievender beeld van de islam laat zien dan dat van vele rechtspopulisten die ons willen doen geloven dat iedere moslim een gewetenloze terrorist is. Carson leert dat veel terroristen nog nooit een islamschool van binnen hebben gezien of kennis genomen hebben van de inhoud van de Koran, laat staan er een in handen hebben gehad. Toch baseren zij hun blinde haat en extreme woede voor het Westen op dit heilige boek en vinden daar de rechtvaardiging voor hun terroristische daden.
De eerste boeken van Frederick Forsyth hadden veel te maken met spionage en de jacht op nazi's uit de Tweede Wereldoorlog, maar de koude oorlog is voorbij en de nazi's zijn dood. Er zijn andere bedreigingen voor de wereldvrede. Forsyth heeft in De prediker  het strijdtoneel verplaatst van Berlijn en Parijs naar cyberspace, de onherbergzame hoogvlakten van Afghanistan en Pakistan, de woestijngebieden van het Midden-Oosten en de chaotische en rechteloze Hoorn Van Afrika waar de terroristische organisatie Al Shabaab de scepter zwaait.
De beschrijvingen van de werkwijze van de verschillende veiligheidsdiensten en van wat er nodig is om een complexe operatie zoals Carson op touw zet om de Prediker met succes uit te kunnen schakelen zijn uitermate boeiend. Frederick Forsyth heeft een zakelijke schrijfstijl zonder veel dialogen. Soms lijkt het verhaal op een simpele verslaglegging van een gebeurtenis of een droge en chronologische opsomming van feiten en dat oogt saai maar vergis je niet. De Prediker  is een meeslepend boek dat je vast kluistert aan je stoel. Hoewel de uitkomst voorspelbaar is heb je geen moment de neiging om het boek weg te leggen. Spanning ten top. Die voorspelbaarheid geldt echter niet voor de tweede verhaallijn over het Zweedse vrachtschip. Het blijft heel lang gissen naar de betekenis en afloop ervan en dat voegt nog meer spanning toe dan er al is.
De Prediker  is een uitstekend geschreven thriller, strak gecomponeerd en van begin tot einde heel erg spannend.