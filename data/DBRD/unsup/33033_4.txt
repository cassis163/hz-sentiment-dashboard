A.J. Finn is het pseudoniem van een uitgever in New York. Na zijn studie was Finn recensent van thrillers en redacteur bij een grote uitgever in Londen. Hij heeft gewerkt met auteurs als Karin Slaughter, J.K. Rowling, Robert Galbraith, Nicci French en Patricia Cornwell.

We maken in De vrouw in het raam kennis met Anna Fox, online psycholoog. Ze woont alleen en komt sinds geruime tijd haar huis niet meer uit. Ondanks de vele medicatie die ze slikt om haar angsten te bedwingen drinkt ze teveel. Haar dagen brengt ze hoofzakelijk door met het kijken van oude films en het bespioneren van haar buren. Sinds kort heeft ze nieuwe buren, die aan de overkant van het park wonen, die haar speciale aandacht hebben. Op een nacht, als ze nog niet kan slapen, denkt Anna te zien dat haar buurvrouw wordt vermoord. Als de politie komt kijken is er niets te vinden, geen enkel bewijs. Gezien de benevelde staat waar Anna zich regelmatig in bevindt nemen ze haar niet echt serieus en ook Anna begint aan zichzelf te twijfelen. En zeker als ze haar buurvrouw ontmoet, springlevend. Maar ze heeft het toch echt gezien, wie is dan die vrouw die werd vermoord?. Of ziet ze dingen die er niet zijn?

Dag voor dag duiken we in het leven van Anna. De vrouw in het raam verhaalt vanuit het perspectief van Anna, vanuit de eerste persoon. De korte, vlot geschreven hoofdstukken trekken je gelijk het verhaal in en dag voor dag maken we het leven van Anna mee. Anna leidt aan agorafobie, een angststoornis waarbij je een onredelijke angst hebt voor openbare ruimtes. Je hebt moeite om je vertrouwde omgeving te verlaten en naar buiten te gaan omdat je bang bent in een situatie te komen waar je niet uit kunt vluchten. Haar leven speelt zich af binnenshuis en de enige contacten die ze heeft zijn met haar arts, haar fysiotherapeut, haar huurder en de online contacten via haar werk als online psycholoog. Naast het observeren van haar buren doodt ze de tijd met het kijken naar oude zwartwit films en drinken. De aanleiding van haar stoornis blijft lang onbekend al zijn er al snel vermoedens dat er iets in het verhaal niet klopt. Doordat het voor Anna ook niet helder is wat er allemaal gebeurt raak je als lezer ook in de war en zijn er voortdurend twijfels over de waarheid.

De vrouw in het raam is een boek dat overmeestert. Het heeft iets ongrijpbaars waardoor de lezer continu getriggerd wordt. Finn heeft ruim de tijd genomen voor de uitwerking van het karakter van Anna en dit geeft de mogelijkheid een goed beeld van haar te krijgen. De voortdurende twijfels over wat waar is of niet laat alle opties open al is er op een punt enige voorspelbaarheid. Toch geeft Finn net niet genoeg weg om meer zekerheid te geven. Speculaties genoeg maar de onzekerheid blijft en de plot laat lang naar zich raden. Steeds weer wordt er een draai aan het verhaal gegeven waardoor er alleen maar meer wantrouwen ontstaat. Een wantrouwen dat zijn nut bewijst als de plot wordt bereikt. Onverwacht en ondanks dat er eerder misschien kleine hints werden gegeven toch niet voorzien.
Een knap geschreven debuut, een duistere thriller met een knap staaltje psychologie.