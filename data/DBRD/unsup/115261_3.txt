Voor de Epic Reads challenge mocht ik Leah on the offbeat van Becky Albertalli lezen.

Leah Burke is drummer in een band en de beste vriendin van Simon Spier, de hoofdrolspeler uit Simon Versus the Homo Sapiens Agenda.

Leah drumt graag, maar in haar verdere leven is ze vaak offbeat. Binnen haar vriendengroep is ze een beetje een vreemde eend in de bijt. Ze is het enige kind van een alleenstaande en erg jonge moeder. Ze hebben regelmatig geldzorgen en daarnaast is ze ook nog bisexueel, maar dat heeft ze nog alleen aan haar moeder verteld.

Tegen het einde van het schooljaar en het einde van het middelbare schoolleven lijkt de vriendengroep van Leah uit elkaar te gaan vallen. Wie gaat met wie naar Prom? Wie gaat naar welke universiteit? Hoe zullen de vriendschappen zich houden bij al deze veranderingen? We kijken met Leah mee in haar leven en in dat van haar beste vrienden en leven mee met haar vragen en onzekerheden. Vooral als blijkt dat ze voor één van haar vrienden iets meer van vriendschappelijke gevoelens krijgt.

Het boek is in een fijn tempo geschreven met veel leuke dialogen en voelt als een geloofwaardig highschool boek. Ook zitten er af en toe mooie gedachten en uitspraken in die je aan het denken kunnen zetten:

' That has to be the best part of being in love- the feeling of having a home in someone else'e brain.'

Leah is zeker niet het leukste meisje van de school. Ze is onaardig tegen haar moeder en haar vriend, heeft met lang niet iedereen een goede relatie kan ontzettend zeuren en is vaak onzeker, maar daardoor voelt ze ook heel echt en zijn haar gevoelens en vragen over het leven geloofwaardig.

Becky Albertalli laat, ook in dit boek weer, zien hoe belangrijk echte vriendschappen zijn voor de ontwikkeling van een gevoel van eigenwaarde en de ontwikkeling van je persoonlijkheid.Alle diversiteit mag er zijn. Iedereen wil wel bij dit groepje horen.