'Angel' vertelt het verhaal over Angelica Deverell, ze woont samen met haar moeder in een armoedige buurt boven een kruidenierswinkeltje. Haar tante Lottie is een bediende in Paradise House en ze komt vaak vertellen over haar werk aan Angel en haar moeder. Angel, die dankzij de hulp van haar tante naar een privé-school gaat, vertelt iedereen die het horen wil over het Paradise House met nog enkele toegevoegde fantasie-elementen. Voor Angel bestaat het armoedige leven niet ze leeft zelf in haar eigen droomwereld en is vastbesloten om later rijk te worden. Op een dag besluit Angel om een boek te schrijven. En dat doet ze dan ook, het boek gaat over overdreven grandeur en luxe in de hogere klasse. Al snel wordt het boek een succes en dan stijgt de roem haar naar het hoofd, of was ze altijd al zo zelfingenomen?
Het boek is geschreven door Elizabeth Taylor, volgens velen een van de meest ondergewaardeerde schrijfsters van de 20ste eeuw. Haar schrijfstijl is inderdaad zeer goed, je wordt meegetrokken in het verhaal en kan je de ruimtes en de fantasieën waarin Angel leeft helemaal inbeelden. Anderzijds merk je ook dat dit boek geschreven is in de 20ste eeuw, sommige passages komen nogal langdradig over en zouden door een hedendaagse auteur ingekort zijn.
Het verhaal zelf heeft iets mysterieus, Angel is een vreemd en intrigerend personage, ze is slim en manipulatief. Toch slaagt de schrijfster erin dat je meeleeft met Angel en wil dat ze een gelukkig leven kan leiden. Ook komen er nog vele andere personages aanbod die de grillen van Angel moeten ondergaan waardoor je er medelijden mee krijgt.
Een minpuntje vond ik wel dat niet elk deel van het boek mijn aandacht erbij kon houden. Het grote merendeel echter vond ik heel mooi beschreven en kon ik echt genieten van een literair werk.
Dit boek moet je niet lezen omdat je actie en spanning wilt, maar het is zeker een aanrader voor op een rustige zondagmiddag. Dan is Angel zeker bereidt om je mee te nemen in haar magische wereld vol hertogen en hertoginnen en dan kan jij je laten meeslepen naar Paradise House.