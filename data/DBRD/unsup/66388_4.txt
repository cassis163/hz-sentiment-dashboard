De Sidhe zijn lang geleden verbannen uit het Ierland en gedwongen om in een kleurloos horrorland te leven, maar ze zijn uit op wraak...Alle kinderen in Ierland worden getroffen door deze wraak. Elk kind, meisje of jongen, tussen 10-17 jaar verdwijnt voor 3 minuten en 4 seconden. Of dit is toch de tijd dat ze weg zijn uit de wereld van de mensen. In werkelijkheid moeten ze een hele dag zien te overleven in de wereld van de Sidhe, een wereld vol gruwelen. Nessa is een van de kinderen die nog steeds wacht op haar 'call' maar zij zal erop voorbereid zijn. Ze gaat naar een trainingsschool om haar voor te bereiden op haar call.

Nesta is geen doorsnee personage in een YA boek. Op jonge leeftijd kwam ze in aanraking met polio waardoor haar benen misvormd zijn. De auteur probeert hiermee wat diversiteit in het boek te brengen en dat is zeker welkom in de wereld van YA. De auteur maakt gebruik van een wisselend perspectief. Niet alleen wisselen de personages in de menselijke wereld, maar de auteur wisselt ook tussen de menselijke wereld en die van de Sidhe. De wereld van de Sidhe is echt uniek. Ondanks de gruwel keek ik tijdens het lezen steeds uit naar de 'calls' omdat je zo meer te weten kwam over deze wereld. Indien je interesse hebt voor Ierse mythologie is dit boek zeker het lezen waard! Kort samengevat was het een originele YA die spannend was vanaf de eerste bladzijde!