3,5 sterren. Opnieuw een leuke bundel met korte verhalen van 1500 woorden van zowel beginnende schrijvers als oude rotten in het vak (Thomas Olde Heuvelt heeft ook een verhaaltje bijgedragen dat heel origineel geschreven is, en waarvan ik kon zien dat het goed was, maar dat mij niet heel erg aansprak). Zoals bij de vorige bundels gaat het om verhalen die waren ingestuurd voor een Brugse verhalenwedstrijd - de twintig beste volgens de jury en nog zeven uitgekozen door de uitgever. Die net een wat andere smaak had dan de jury en gelukkig maar, want een paar van de beste verhalen zijn door hem toegevoegd, zoals het grimmige, bloederige slotverhaal 'Djebel Ghûl' - ik ben regelmatig onder de indruk van de verhalen van Hay van den Munkhof - het maakt me geïnteresseerd in zijn boek dat gaat uitkomen! Ik vond iets minder verhalen met een mooie wereld erachter dan in de tweede bundel, maar wel weer goede wendingen aan het slot. Uitschieters waren voor mij 'De Geestenkwellers' - dat in weinig ruimte een hele wereld schetste, 'Vliegende Hollanders' - met een reis over de rand van de wereld, 'De droombaan' - weemoedig, 'Dromen van Valerys' - over twee tijdreizigers die elkaar mis dreigen te lopen, 'De sleutel van Ka'rak' - mijn favoriet uit de bundel, met een enorm goed idee dat ook nog eens sterk is uitgevoerd, en 'Het grijs van de schemering' - met een huiveringwekkende wending. De rest van de verhalen vond ik wat minder, vaak alleen grappig of choquerend. Maar er zitten genoeg parels in de collectie om hem een aanrader te maken.