'Als twee druppels water' is het thrillerdebuut van de Australische Anna Snoekstra. Nadat de release een aantal keren is uitgesteld, ligt het boek sinds eind mei 2017 in de winkel. De cover spreekt van een psychologische thriller gaat, maar die term dekt de lading niet.

In 2003 verdwijnt de toen 16-jarige Rebecca Winters, het is niet duidelijk of ze ontvoerd is of omgekomen bij de grote bosbranden die haar woonplaats teisterden. Elf jaar later, we schrijven 2014, beslist een jonge vrouw zich voor de verdwenen Rebecca uit te geven, om zo aan haar belabberde levenssituatie te ontkomen. Het is oppassen om de beide verhaallijnen uit elkaar te houden. De auteur komt ons tegemoet door afwisselend het perspectief van de alwetende verteller (2003) en de ik-vorm (2014) te gebruiken.

'Als twee druppels water' is niet het fantastische boek dat de lezer voorgespiegeld wordt. Goede ideeÃ«n worden te vaak afgewisseld met zwakke elementen. En hoewel Anna Snoekstra fictie schrijft, zou een beetje geloofwaardigheid op zijn plaats zijn geweest. Rechercheurs worden als regelrechte idioten neergezet, de manier waarop de nieuwe Rebecca haar plaatsje in de familie Winters opeist, de manier waarop ze met haar vermeende familieleden en vroegere vrienden omgaat, is op het absurde af.

De grote lijnen van de ontknoping zijn vrij snel duidelijk, daarvoor worden genoeg hints gegeven, de finesses ervan komen echter als een donderslag bij heldere hemel. Snoekstra heeft haar boek op een originele manier proberen af te ronden, maar hoeveel toeval kan een mens voor waar aannemen?

Toch is het niet alleen maar kommer en kwel. Snoekstra heeft een aangename manier van schrijven, rechttoe rechtaan, zodat je het boek toch met plezier uitleest.

Verhaal 2-3, Schrijfstijl 3, Originaliteit 3-4, Spanning 2-3, Leesplezier 3-4