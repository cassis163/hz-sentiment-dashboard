Ik kwam Bevrucht tegen tijdens de laatste Boekenbeurs in Maastricht. Als happy single en (nog) jonge vrouw is kinderen krijgen iets waar ik me totaal nog niet mee bezig hou. Het is iets voor later, als ik een vriend heb. Als ik samenwoon en misschien dan niet eens. Het staat nog geheel open ter discussie en is op dit moment een totaal onbelangrijk punt op mijn agenda. Toch trok dit boek over moeder worden me op de een of andere manier aan. Zeker nadat ik de eerste paar hilarische bladzijden had gelezen. Ik wilde meer! Voor de prijs hoefde ik hem niet te laten liggen en hop, ik had weer een nieuw boek voor in mijn boekenkast.
Het duurde toch een tijdje voordat ik het boek uiteindelijk las. Er waren zoals gewoonlijk een boel andere boeken die me iets meer aantrokken, ondanks die eerste, geweldige, bladzijden. Afgelopen week ben ik er toch maar eens voor gaan zitten. Zou de rest net zo leuk zijn als wat ik al gelezen had? Denkend aan het begin begon ik met een glimlach aan dit boek die ik de rest van de avond er niet meer af heb gekregen. Ja, de rest van dit boek is net zo hilarisch :D
Normaal gesproken hou ik helemaal niet zo van zeurderige en niets-zelfkunnende personages. Rebecca Eckler heeft zichzelf in deze autobiografische chicklit echter zo neergezet dat ze in plaats van op mijn zenuwen te werken, ervoor zorgde dat mijn lachspieren overuren maakten! Wat wil je ook anders met iemand die een paar uur na één onveilige vrijpartij in een dronken bui al heilig ervan overtuigd is dat ze zwanger is... Die zelfs haar kind al kan voelen en last heeft van ochtendmisselijkheid? Precies, daar kan je alleen maar om lachen :D
De verloofde, zijn naam wordt niet genoemd, verdient niets dan lof. Hoe hij zijn hoofd koel houdt, ondanks de laatste zwangerschapsuitbarsting heb ik niet anders dan respect voor. Voor het niet zeer geïrriteerd reageren elk keer dat ze hem midden in de nacht of tijdens zijn werk opbelt met de vraag of ze dik is. Of om te vragen welke kinderliedjes hij kent. Engelengeduld die man. Zelf zou ik heeeel anders gereageerd hebben ;) . Af en toe kwam hij wel iets te perfect over, maja Bevrucht is een autobiografische roman en als je verliefd bent zie je de wereld en de persoon die je lief hebt door een roze bril ;)

Conclusie
Bevrucht is een boek dat niet alleen voor (aanstaande) moeders leuk is om te lezen, maar ook voor vrouwen die hier nog mijlenver vanaf staan. Een verhaal dat je hardop aan het lachen maakt en voor de rest van de dag een smile op je gezicht tovert. Zin in een flinke dosis humor? Lees dan dit boek!

Deze recensie verscheen als eerste op CarpeLibra.nl