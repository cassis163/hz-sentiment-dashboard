“Willen: een verlangen om iets te bezitten of te doen; een wens,

Nodig hebben: iets essentieels wat vereist is, omdat je er niet zonder kunt leven.

Wat heb jij nodig?”

Na de succesvolle De Test– trilogie komt Joelle Charbonneau met een nieuw, spannend boek: Nodig. Opnieuw weet ze je vanaf de eerste bladzijde mee te sleuren, opnieuw weet ze je wereld op de kop te zetten. Met dit boek laat Charbonneau wederom zien dat ze een schrijfster van formaat is. Nodig bevat een zeer indringend verhaal dat je maar moeilijk weg kunt leggen voor je het gelezen hebt: van de eerste tot de laatste bladzijde.

Kaylee woont met haar moeder en haar doodzieke broer DJ in Nottawa. Ze is op zoek naar een donornier voor haar broertje, maar kan er geen vinden. Charbonneau kaart in het begin van Nodig erg veel problemen aan, waardoor het verhaal zijn geloofwaardigheid verliest. DJ is ziek, Kaylee heeft een rol als mantelzorgster, vriend Nate lijkt natuurkunde nooit te gaan halen, Kaylees vader is verdwenen en niemand op de wereld lijkt Kaylee te willen helpen: het drama is compleet. Gelukkig keert het tij al snel en verandert Nodig met de komst van computerprogramma NODIG in een interessant en angstaanjagend verhaal.

Nate ontdekt de site NODIG, waar hij aan kan geven wat hij echt nodig heeft. Hij kan alles krijgen, hij hoeft maar één ding te doen: vrienden uitnodigen. Binnen de kortste keren groeit het aantal leden van de site en ook Kaylee geeft op wat ze nodig heeft: een nier voor haar broertje. Maar dan is het uitnodigen van vrienden niet meer genoeg om te krijgen wat je wilt. Je moet meer doen om je wens uit de laten komen. Hoe ver ga je? Wat heb je echt nodig? Kun je nog terug?

Door de geslaagde compositie in het boek, creëert Charbonneau een verhaal waarbij je door wilt lezen. Via het ik-perspectief kijk je mee met Kaylee. Haar verhaal wordt continu onderbroken door verhalen van andere deelnemers, zoals Bryan, Ethan of Sydney, in het hij/zij- perspectief. Waar het verhaal in het begin erg fragmentarisch en afstandelijk wordt door deze wisselingen, zorgen dezelfde wisselingen later voor veel spanning. Wie zit er achter NODIG? Krijgt Kaylee wat ze nodig heeft? De auteur weet de verhalen precies op het juiste moment te onderbreken.

Daarbij zet Charbonneau Kaylee levensecht weer. Soms maakt Kaylee wat wonderbaarlijke keuzes en heeft ze onrealistische opmerkingen, maar door het ik-perspectief kun je prima met haar meeleven en worden gedachten als “Ik weet dat DJ beschermd moet worden. Maar ik dan? Laat me alsjeblieft niet in de steek” begrijpelijk. Tegelijkertijd maakt Charbonneau van Sydney en Bryan mysterieuze personages. Vanaf de eerste bladzijde bezorgen deze twee mannen je een naar onderbuikgevoel.

“Nee. Nee. Nee. Nee. Nee.” Langzaam worden de gevolgen van alle opdrachten duidelijk en komt de werkelijke thematiek van Nodig naar voren. “NODIG snapt dat onder al dat gelach en de high fives op de gangen, de meeste mensen zichzelf als puntje bij paaltje komt op de eerste plaats zetten. Wat ze zelf willen. Wat ze zelf nodig hebben – althans, wat ze dénken nodig te hebben.” Langzaam maar zeker maakt Charbonneau op gruwelijke wijze duidelijk wat de materialistische wereld in Nodig aanricht. Daarbij blikt ze regelmatig naar de huidige maatschappij, waardoor een link niet meer weg te denken is.

Met een mooie slotscene, waarbij verhaallijnen soms wel erg toevallig bij elkaar komen en diverse wendingen wel wat verwacht zijn, rondt deze auteur Kaylees ervaring met NODIG af. Daarbij geeft ze veel informatie, veel antwoorden en laat ze maar weinig over aan de fantasie van de lezer. Tenminste, zo lijkt het. Met de laatste woorden uit het boek zet ze je wereld nog één keer op z’n kop en zorgt ze ervoor dat Nodig voortleeft. Nodig wordt daarmee dan ook een thriller van formaat: meeslepend, angstaanjagend en goed opgebouwd. “Wat heb jij nodig?”

Naar: De Leesfabriek.nl