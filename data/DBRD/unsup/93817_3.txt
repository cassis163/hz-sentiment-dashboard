Een lovestory als debuut! Marina Folkers heeft haar eerste liefdesroman geschreven, nadat ze ook al een tijdje heeft geschreven voor ‘En route’ , een blad voor Francofielen.
De tienjarige, onhandige Faye valt in het water en ze wordt gered door de nors overkomende Sean. Zo begint deze roman en gedurende het verhaal volgen we de ontwikkelingen van deze twee jonge mensen.
Sean zit met zichzelf in de knoop, de thuissituatie is niet optimaal te noemen en dat heeft zijn weerslag op de jongen.
Hij vindt een uitlaatklep in het maken en spelen van muziek. In een leegstaande schuur oefent hij met de band waarvan hij de leider is.
Faye zoekt hem steeds op, ze raken bijzonder op elkaar gesteld en Faye verklaart Sean tot haar held. Faye is een bakvis en gaat al snel naar de middelbare school. Na haar studie gaat ze werken bij een uitgeverij.
De onbevangenheid van Faye maakt veel los bij Sean en dankzij haar maakt hij zijn dromen waar, hij wordt professioneel muzikant. De wereld ligt aan zijn voeten en hij maakt internationaal carrière.
Ondanks de afstand en hun verschillende levens blijven ze altijd contact met elkaar houden. Als er problemen zijn is de sneltoets van de mobiele telefoon snel gevonden en steunen ze elkaar door dik en dun. Op relatiegebied passeren korte en lange affaires en beiden schijnen niet in te zien dat ze voor elkaar bestemd zijn.

Tijdens het lezen bekruipt mij het gevoel dat ik een YA lees; schoolverliefdheden, studentenfeesten en gebroken en gelijmde harten. Na een aantal omzwervingen en misverstanden die opgeruimd moeten worden krijgen we dan toch een happy end.
Voor mij is het echt een boek voor de jonge meiden onder ons. Neemt niet weg dat je als een volwassene (vrouw) ook enkele aangename uurtjes kunt doorbrengen met deze roman. Een vlotte pen, veel tranen maar ook veel romantiek, als je dit aanspreekt is dit echt een boek voor jou!