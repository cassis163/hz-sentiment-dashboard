Dit boek werd wereldwijd een sensatie op verschillende boekenmarkten en uiteraard is het dan moeilijk om het te gaan lezen zonder hoge verwachtingen.
Gelukkig kan ik het enthousiasme van de uitgeverijen delen. Het is een verrassend boek, met een indrukwekkend begin en constant draaiende twisten. Soms weet je echt zelf niet meer hoe het zit of welke kant het op moet gaan. Dat is de kracht van dit boek.
Er is een moord gepleegd en, net als bij het spel Cluedo, is het aan de onderzoekers en jezelf als lezer om uit te vinden wie het gedaan heeft. Niets nieuws zou je zeggen, bij welke thriller moet je niet de dader of oorzaak zien te vinden? Maar dan laat je je vaak door de schrijver leiden, die duwt je een bepaalde richting in.
In dit verhaal worden echter verschillende verdachten aan het woord gehouden en allemaal hebben ze een visie over wat er gebeurd zou zijn en wie het gedaan zou kunnen hebben, waarbij zijzelf de dader uiteraard niet kunnen zijn. De verhalen zijn zo overtuigend dat je ze geloofd, keer op keer.
Aan het einde van het verhaal realiseer je je direct dat dit de werkelijkheid is. Je kunt een ieder een verhaal opspelden als je het maar vol overtuiging en met de juiste details weet te vertellen, andersom werkt het ook. Je gelooft iemand blind wanneer hij of zij je een overtuigend kloppend verhaal weet te vertellen.
Een knap staaltje vertelkunst die dus eigenlijk aangeeft hoe gemakkelijk we in een illusie geloven of die nu opgetrokken is door onszelf of door een ander.

In de media wordt het boek ook wel vergeleken met de boeken van Donna Tartt en Joël Dicker. Vergelijkingen vind ik altijd jammer, het is maar hoe je een verhaal beleeft. Waar het dan zeker niet mee in vergeleken kan worden is de dikte van het boek en dat is best wel een belangrijk punt bij dit verhaal want als één verhaal zich had kunnen lenen voor een dikke pil dan had dat dit boek wel kunnen zijn. De personen hadden het namelijk verdiend om veel uitgebreider uitgelicht te worden zodat je nog beter zou begrijpen waarom de moord door diversen personen werd onderzocht en welke motivatie de verdachten zouden hebben gehad voor de moord.
De vertelstijl is simpel waardoor het snel doorleest, maar ook daar zou misschien iets meer uitbreiding en verdieping in mogen.
Feit is dat we hier met een schrijver te maken hebben die een geweldig verhaal op papier heeft weten te zetten.
Het volgende verhaal zal ik wederom met hoge verwachting gaan lezen.