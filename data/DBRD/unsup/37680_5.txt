'De Vossenjacht' - Mohammed al Samawi




Genre: Non fictie
Uitgeverij: HarperCollins
ISBN: 9789402701067
Aantal pagina’s: 368
Uitvoering: paperback
Verschijningsdatum: september 2018


Met dank aan Uitgeverij HarperCollins voor het recensie-exemplaar.

Inhoud
Wanneer de in Jemen woonachtige auteur, interesse toont voor andere vormen van geloof dan alleen de Islam, ontstaat er naast een nieuwe mindset een onveilige situatie voor hem als persoon. En vanuit een land dat verscheurd wordt door een burgeroorlog is ontsnappen niet mogelijk. Of toch? Met hulp van buitenaf. Waargebeurd.

Mijn mening
De Vossenjacht bleef weken op mijn stapeltje met nog te recenseren boeken achter. Het excuus was dat er steeds weer een ander recensieboek binnenkwam waarin ik op dat moment meer zin had. Eigenlijk had het een andere reden. De Vossenjacht trok mij aan door zijn omslag, de korte inhoud op de achterkant en het feit dat het waargebeurd is. Toen ik het beter ging bekijken, ontstond er weerstand. Een kaart van Jemen met veel details aan het begin van het verhaal, een land waar ik niets tegen, maar ook niets mee heb. En aan het eind een index met begrippen. Twee kolommen, tien pagina’s lang. Met veel Arabische namen en begrippen. Pffff, dacht ik. Lezen moet toch ook ontspanning zijn? Maar de stapel slonk, er kwam niets meer binnen en ik begon in De Vossenjacht.

Wat een spijt! Wat een ongelofelijke spijt dat ik dit boek niet veel eerder heb gelezen. Het levensverhaal van Mohammed pakt je bij de kladden en laat mij nog altijd niet los.


Het boek is opgedeeld in een zevenentwintigtal hoofdstukken die allemaal een passende titel hebben en worden opgesierd met een foto. De eerste elf hoofdstukken en pakweg honderdvijftig bladzijden zijn ingeruimd voor het dichten van mijn kennishiaat op het gebied van het Midden-Oosten, de islam, islamitische gebruiken, wetten en overtuigingen. Dit alles op een buitengewoon gemakkelijke manier uitgelegd waardoor het geen moeite kost om enerzijds aangehaakt te blijven en anderzijds de kennis te verruimen. Deze pagina’s zijn daarnaast ook goed voor uitleg over de politieke situatie en spanningen, het verschil tussen Sjiieten en Soennieten en de oorsprong van de burgeroorlog en de bemoeienissen van het buitenland. Of het gebrek daaraan.

Ik ben zo blij met dit eerste deel van het boek. Het is naast gemakkelijk leesbaar ook zonder oordeel geschreven waardoor mijn interesse en onwetendheid over deze onderwerpen aanzienlijk en bovenal prettig gevoed zijn. En dat ik nieuwsgierig ben geworden naar meer en hiervoor de indexlijst gebruik, waaruit ik begrippen op internet kan opzoeken voor nog meer informatie.

Vanaf hoofdstuk twaalf ligt het zwaartepunt meer bij Mohammed die zich door zijn eigen nieuwsgierigheid in eigen land ongevraagd tot ongewenst figuur transformeert. Hij belandt daarnaast in het hart van de inmiddels tien jaar voortdurende burgeroorlog met alles spanningen en gevaren die daarbij horen.
Het boek laat je zo op basis van de eerder opgedane kennis naadloos aansluiten op de tegenstellingen van het van oorsprong vredelievende geloof. En dat je uiteindelijk je levenslot moet leggen in de handen van mensen die door eigen familie en volk worden afgekeurd en verguisd. Het is emotioneel, heftig en confronterend tegelijk. En een spannend avontuur om weg te komen van wat ooit je thuis was.

Eindoordeel

Het is een waargebeurd verhaal. Ik ben hier vreselijk van onder de indruk. Wat een prachtig boek. Ik heb tijdens het lezen tegen iedereen die het wilde horen gezegd dat ik nu toch een mooi boek aan het lezen was. En dat zeg ik nu tegen jou. Een extra compliment wil ik geven aan de vertaling van Rob van Moppes. Die heeft echt een pluim verdiend. Dit moet een zware klus zijn geweest.
De Vossenjacht heeft van alles met mij gedaan, als mens. Ik heb nu veel meer kennis over de situatie in het Midden Oosten en specifiek Jemen. Ik heb kennis opgedaan over de verschillen en de vele overeenkomsten tussen drie grote geloofsovertuigingen (islam, Jodendom en christendom). Ik keek gisteren met andere ogen naar het nieuws over Jemen.

Ik voel en koester de vrijheid die ik heb om mijn eigen mening te vormen op deze gebieden zonder de angst te hebben hiervoor vervolgd te worden. Dat is een rijkdom die ik zonder dit boek niet bij machte zou zijn om te voelen. Hoewel ik mij er terdege van bewust ben dat het googelen op de begrippen uit de indexlijst, big brother kan doen besluiten om ook mij op een lijst te zetten.

Mohammed al Samawi roept op om interesse te hebben in en voor elkaar. Om niet louter naar de verschillen te verwijzen maar juist de gemeenschappelijkheid te koesteren. Dat doen we veel te weinig. Die revolutie steun ik volledig.
Ik geef dit boek vijf vredelievende sterren.

Peter van Bavel - recensent De Perfecte Buren


Mijn persoonlijke songtekst

“You say you want a revolution
Well, you know
We all want to change the world
You tell me that it's evolution
Well, you know
We all want to change the world”

(The Beatles – Revolution)