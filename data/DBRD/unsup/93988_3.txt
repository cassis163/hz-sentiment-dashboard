Stel je voor: er wordt een doos bij je afgeleverd. In de doos vind je een paar magische schoenen. Deze schoenen kunnen je overal naartoe brengen, je weet alleen niet waarheen. Wat zou jij doen? Trek je ze aan? Zet je ze achterin je kast? Of breng je ze meteen naar de kringloop?

Klinkt gelijk intrigerend, toch? In de voetsporen van de heldin is dan ook én een intrigerend én een inspirerend boek waarin een heleboel heldinnen aan bod komen. Verspreidt over een twaalftal hoofdstukken, uit zowel de film-wereld, de literatuur en het echte leven (d.m.v. interviews) richten ze het woord tot ons. De bedoeling van het boek is, niet geheel onbelangrijk, om aan de hand van het uitgewerkte narratieve model je eigen verhaal op het spoor te komen. Zo worden er aan het eind van elk hoofdstuk een aantal vragen gesteld die niet altijd even makkelijk te beantwoorden zijn, wat meteen maakt dat het boek niet voor iedereen is weggelegd.

Voor wie zich wel geroepen voelt om een sprong in het ongewisse te wagen zullen de vragen als muziek in de oren klinken. Overigens kan je beginnen met even na te denken over wie jouw heldin is en of je ook (nog) weet waarom ze jou zo aanspreekt. Hoe wist zij zich te redden uit haar toch wel precaire situatie en hoe kan dit jou als leidraad dienen? Iedere heldin krijgt immers, is het niet vroeg dan is het wel laat, in haar leven met beproevingen en/of verraad te maken. En wie helpt? Anders dan in sprookjes, waar de helpers veelal de gedaante van petemoei of goede fee en de slechten die van heks aannemen is het met dat zichtbare onderscheid tussen goed en kwaad in de realiteit wel anders gesteld. Maar wat let je om alvast te achterhalen welk een wijsheden er verscholen liggen in de sprookjes en films van weleer? Wie weet zetten ze jou wel op de goede weg.

En vergeet niet om 'en passant' op de site van Edith de Wit het bijhorende werkboek te downloaden. Dat is geheel vrijblijvend maar is wel een plusje. Het belerende toontje dat zich soms laat horen moet je er bijnemen en neemt niet weg dat dit een vlot lezend boek is waarmee je jezelf even kan parkeren in de zon.