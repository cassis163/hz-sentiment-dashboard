De eerste verhaallijn gaat over Josef en speelt zich af in 1938. Er zijn inbrekers in het huis van Josef en zijn familie. Deze mensen, nazi’s, vernielen alles in hun huis, omdat Josef en zijn familie joden zijn. Ze nemen zijn vader mee. Na zes maanden krijgen ze opeens een bericht van hem. Hij is vrijgelaten uit concentratiekamp Dachau en moet Duitsland verlaten. Ze besluiten te vluchten. Vanuit Berlijn nemen ze de trein naar Hamburg. Daar kopen ze tickets voor een boot die naar Cuba zal gaan. De boot blijkt vol te zitten met Joden. Zal het hen lukken om veilig in Cuba aan te komen?

De tweede verhaallijn gaat over Mahmoud. Het is 2015 en Mahmoud woont met zijn ouders, broertje en zusje in Aleppo in Syrië. In 2011 begon hier de oorlog. Zijn ouders praten al langer over wegvluchten uit Syrië, maar ze besluiten het pas echt te doen op de dag dat er een bom valt op hun appartementengebouw. Zal het hen lukken om veilig uit Syrië weg te komen? Hoe zal hun reis verlopen? Komen ze veilig in Duitsland aan?

De derde verhaallijn gaat over Isabel. Het is 1994 en Isabel woont in Cuba. Hier is de dictator Fidel Castro al jaren aan de macht. Cuba had goede banden met Rusland. Rusland zorgde voor voedsel, maar de aanvoer van voedsel ligt stil sinds in Europa de muur tussen Oost- en West-Europa is gevallen. Mensen hebben honger. Tijdens de rellen wordt Isabels vader bijna opgepakt. Hij moet het land om te voorkomen dat hij alsnog gearresteerd zal worden. Maar vluchten naar Amerika is lastig. De hele familie van Isabel besluit te vluchten, samen met hun buren. De buurman en zijn zoon hebben een boot gemaakt. Daarmee kunnen ze de overtocht naar Amerika maken. Zal het hen lukken om veilig in Amerika te komen, met ‘droge voeten’?

Dit boek laat zien hoe je leven buiten jouw schuld kan veranderen door oorlog. Het verhaal is zielig en fascinerend. Het is bijzonder om te lezen hoeveel tegenslagen je kunt hebben en toch door blijft gaan. Als lezer realiseer je je hoe goed wij het hier in Europa hebben.

Lees mijn uitgebreide recensie op Ikvindlezenleuk: https://www.ikvindlezenleuk.nl/2017/12/gratz-vluchteling/