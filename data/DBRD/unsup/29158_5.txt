Stem! is een actuele thriller die onze maatschappij bekijkt vanuit hoofdpersoon Trudy. Wat kan zij de wereld bieden? Ze is zo gewoon... tot iemand haar vertelt dat ze een bijzondere stem heeft. Haar nieuwe levensdoel is duidelijk: ze moet doorbreken als zangeres. Ze heeft haar favoriete jurylid voor de blinde audities al uitgekozen: Senna. Het enige wat ze nu nog hoeft te doen is zorgen dat Senna zich omdraait bij de blind auditions. Daar wil ze best wat extra moeite voor doen...

En zo begint de verstoorde zoektocht naar geluk van Trudy. Vanuit diverse hoeken duiken er onverwachte personages op die ook een rol spelen in het verhaal - soms een grotere rol dan je zou verwachten. Kleine gebeurtenissen blijken een grote impact te hebben en zowel vanuit Senna als Trudy snap je hun emoties en gedragingen beter dan je misschien zou willen.

Ik was blij verrast door alle vaak verrassende gebeurtenissen en ontknopingen en weet zeker dat ik meer van de auteur wil lezen. Met dit debuut heeft ze zichzelf krachtig neergezet in de schrijfwereld en ik beveel Stem! dan ook van harte aan.