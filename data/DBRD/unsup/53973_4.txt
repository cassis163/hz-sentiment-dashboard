Terry Maitland is baseball coach en wordt met groot machtsvertoon tijdens een thuiswedstrijd voor een heel publiek gearresteerd voor de moord op een jongen. Geen gewone moord, maar misselijkmakend.
De politie is zo zeker van hun zaak dat ze vonden dat ze hem niet langer konden laten rondlopen. Meerdere getuigenverklaringen, vingerafdrukken met hopen, DNA.
Terry Maitland was echter niet in de stad, was naar een congres met 3 andere leraars. Hij is zelfs te zien op film die gedraaid is terwijl hij een lezing van Harlan Coban bijwoont.
Men zegt dat iedereen ergens een dubbelganger heeft rondlopen. Kan best zijn, maar deze uitleg is te simpel voor Stephen King. Hij maakt er weer net dat ietsje meer van waardoor je begint te twijfelen aan alles.

Heel leuk boek met verwijzingen naar Poe en Coban, naar eerdere boeken van King en met een personage dat wat mij betreft nog enkele keren mag langskomen, Holly van Finders Keepers. Wat een heerlijk raar mens is dat. Met de nodige ernst die grappig over komt, leidt ze je naar het einde van dit verhaal.
Van mij mag King nog veel van dit soort boeken schrijven. Ik blijf fan.