Arthur is negen en behoort tot de familie Staartjes. Hij heeft grote oren die hij kan bewegen en een grote neus. Dat komt omdat hij een kluiver is. Een mensenras met hondentrekken. Ze ruiken en horen scherper dan andere mensen, eten veel vlees en krabben zich vaak. Die eigenschappen komen Arthur goed van pas als de kat en kittens van Lily gestolen worden. Hij moet wel voorzichtig te werk gaan want niemand mag te weten komen dat hij een kluiver is. Rik en Robby zijn twee pestkoppen uit zijn klas die hem wel een keertje kunnen dwarsbomen. Lukt het Arthur om de drie katten terug te vinden?
Wat opvalt is de stevige afwerking van het boek: een gebonden hardcover met een glanzende afbeelding die doorloopt aan de achterkant. De tekening is uitgevoerd met weinig kleuren. Dat richt de aandacht op de fijne afwerking van de illustratie. De titel, De neus van Arthur, wordt onderbroken door de naam van schrijver en illustrator. Voor kinderen kan dit verwarrend zijn omdat die meestal de tekst chronologisch lezen. De flaptekst begint met een prikkelende zin in een andere kleur. Mensen met hondentrekjes, doet denken aan Minoes van Annie M.G. Schmidt die vroeger een kat was en nu mens.
De kaft binnenin is oranje en afgewerkt met hondenpootjes. Het papier dat gebruikt werd is opvallend wit en mat. Het boek begint met een voorstelling van de familieleden van het gezin Staartjes. Heel ludiek met mooie tekeningen. De illustraties zijn met de hand getekend en ingekleurd met oranje accenten, wat doet denken aan oude strips die in oranje-bruin werden gedrukt. Er staan heel wat tekeningen in het boek die vaak bladvullend zijn of zelfs doorlopen over twee pagina's. Praktisch elk hoofdstuk heeft een grote illustratie met weinig kleur maar heel gedetailleerd, vaak met een knipoog die volwassenen begrijpen. Tussendoor staan nog kleine tekeningen. Altijd hebben ze betrekking op de inhoud. Ze zijn van de hand van Bert Dombrecht. In 2007 verscheen zijn eerste prentenboek. Bert werkt als zelfstandig illustrator, animator en vormgever.
De neus van Arthur is het eerste deel van een nieuwe reeks voor kinderen van zeven tot twaalf jaar. Voor de jongsten om voor te lezen; vanaf negen jaar is het zelfstandig te lezen. Het boek bestaat uit achttien hoofdstukken. Omdat ze geen titel hebben staat er vooraan geen index. Het begin van een nieuw hoofdstuk is te herkennen door een hondenpootje. Het lettertype is voldoende groot en in bruin gedrukt. De regelafstand mocht ruimer.
Kaat Vrancken schrijft op een vlot leesbare manier over dingen die voor kinderen herkenbaar zijn. De fantasie over de mensen met hondentrekjes is grappig en soms echt hilarisch. Het is duidelijk dat Kaat veel weet over honden. Achteraan in het boek staat een encykluifpedie met informatie over kluivers. Het lijkt net écht.
Kaat is jeugdauteur en werd geboren in 1957. Op twaalfjarige leeftijd wilde ze een boek schrijven, maar de inspiratie liet haar na één zin in de steek. In 1995 schreef ze haar eerste boek over haar dochter Hannah, het was een herinneringsboekje. Ze houdt van honden en zwarte chocolade. Haar boeken schrijft ze vooral 's avonds als het stil is. Kaat werd al verschillende keren bekroond voor haar boeken. In 2001 kreeg ze een Zilveren Griffel voor Hannah en het raadsel van de stilte, in 2003 een Boekenwelp voor Wimperwensen, klavertjesvier en in 2005 een Boekenleeuw en een Zilveren Griffel voor Cheffie is de baas.
Naast het schrijven geeft ze Literaire Creatie in Genk aan de Academie voor Woord Muziek Dans.
Met dit boek bewijst Kaat dat ze goed kan schrijven. Het is een spannend verhaal waarin Arthur zich als speurder inzet. Met zijn hondeneigenschappen heeft hij een voordeel. Wie denkt dat het verhaal voorspelbaar is heeft het mis. Er zitten een aantal onvoorziene wendingen in die de verhaallijn spannend houden. Het is een verhaal over vriendschap, pesten, wraak, moed en vertrouwen. Bij de reeks hoort ook een website over kluivers. http://www.kluivers.org.