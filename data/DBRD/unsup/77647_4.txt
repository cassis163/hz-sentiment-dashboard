Andreas Winther en Sivert Zipp Skorpe zijn vrienden die altijd samen optrekken. Op het oog verwachten ze weinig van het leven: bier drinken en videos bekijken en voor de rest gewoon een beetje de tijd zien te doden. Om aan geld te komen besluiten ze vrouwen van hun tasjes te beroven, maar als ze dat in praktijk brengen gaat het meteen mis. De vrouw die hun eerste slachtoffer moet worden, raakt in paniek waardoor haar kinderwagen omvalt en haar baby van vier maanden op de grond terecht komt. Het weinige geld dat ze hieraan overhouden gaat snel op in de kroeg en hoewel ze geschrokken zijn van het ongeluk met de baby, besluiten ze toch op zoek te gaan naar nieuwe slachtoffers. Ze volgen daarom rond middernacht een oudere vrouw van rond de zestig jaar naar haar woning. Andreas besluit in te breken en de vrouw vervolgens te beroven, maar aangezien binnen het luik naar de kelder openstaat, valt hij de houten trap af naar beneden en breekt daarbij zijn nek. Volledig verlamt vanaf zijn nek is hij overgeleverd aan de oude vrouw, de eenzame en enigszins gestoorde Irma Funder. Zipp denkt in eerste instantie dat Andreas ongezien naar huis is gegaan, maar als hij de volgende dag hoort dat zijn vriend wordt vermist, slaan bij hem ook de stoppen door. Wat moet hij doen? Een dilemma dat groter wordt als hij in de krant leest dat de baby van de vrouw wiens tas ze hebben gestolen aan de gevolgen van de valpartij is overleden.

Karin Fossum heeft met De duivel draagt het licht een geweldige psychologische thriller geschreven, waarin inspecteur Sejer op onderzoek gaat maar waar de lezers in principe het echte veldwerk moeten doen. Heel knap hoe Fossum de hoofdpersoon van al haar boeken telkens op de achtergrond weet te houden en hem eigenlijk alleen de verschillende verhaallijnen met elkaar laat verbinden. De personages in dit boek zijn allemaal ijzersterk en zeer goed in beeld gebracht, waarbij de meeste aandacht uitgaat naar Irma Funder. Zij is een behoorlijk getraumatiseerde vrouw die in feite onzichtbaar door het leven glijdt en haar eigen geheimen angstvallig probeert te beschermen. Ze heeft geen enkele toekomstverwachting en ziet haar eigen leven als een noodzakelijk kwaad waar zij zich dagelijks doorheen moet worstelen. Het feit dat Andreas totaal hulpeloos in haar kelder ligt geeft haar een tijdelijk gevoel van macht en zij probeert de jongen dan ook volledig te overheersen. Aangezien het besef van goed en kwaad nog ergens in haar aanwezig is, wil zij Andreas ook wel redden en doet daartoe zelfs twee serieuze pogingen die door de politie echter niet worden begrepen.

Ondertussen voelt de politie Zipp Skorpe wel veelvuldig aan de tand en bestaat het vermoeden dat hij zijn vriend heeft vermoord. Gelijktijdig onderzoekt inspecteur Konrad Sejer ook de schietpartij van een dronken jongen die zijn mooie vriendin heeft doodgeschoten. Samen met de verdwijning van Andreas Winther haalt dit dagelijks de kranten. De vertwijfeling van Andreas is door Fossum mooi in beeld gebracht en vooral zijn gemoedstoestand als hem wordt verteld dat de baby is overleden wordt prachtig beschreven. Ook de innerlijke strijd van Irma Funder en haar haast demente gedachtestromen zijn imponerend beschreven. Tenslotte komt ook Konrad Sejer nog aan bod met zijn verdriet over zn moeders overlijden en zijn twijfels over zijn relatie met een jongere vriendin. Met als alles overkoepelend thema de gevolgen die het ondefinieerbare noodlot heeft op de levens van mensen die denken alles gewoon onder controle te hebben.

Karin Fossum is een uitmuntende verteller. Haar reeks rondom inspecteur Konrad Sejer is uniek en maakt van Fossum een auteur van wereldformaat. Een regelrechte kanjer!