Waarom verdrinken vissen niet is een opvallende verschijning. Niet alleen door de prachtige prent en de combinatie van lettertypes en tekstballonnetjes op de voorkant, maar ook vanwege zijn kaft. De omslag is namelijk van karton. En anders dan bij een doorsnee hardcover zijn de randen afgesneden en loopt de print van de voorkant niet door wanneer je het boek openslaat. Je ziet dus het karton aan de zijkanten zitten en dat geeft het boek een natuurlijke uitstraling. Sla je het boek eenmaal open, dan komen niet alleen de geur van vers boek en een mooie kaart op je af, ook de vragen buitelen over je heen.

Want het boek bevat officieel 22 belangrijke vragen over het dierenrijk, zoals ook te zien is in een handige inhoudsopgave. Maar eigenlijk beantwoord het boek veel meer dan deze 22 vragen. Voor het beantwoorden van elke vraag worden vier pagina's gebruikt, maar van elke hoofdvraag verdwijnen we zo in meerdere subvragen. Vragen voor jong en oud, soms gekke, maar eigenlijk ook hele logische vragen. Waarom hebben mensen geen staart? Hoe zoemen vliegen? Waarom kan ik niet vliegen als een vogel? en hoe komen dieren aan hun naam? zijn enkele voorbeelden.

Het boek is een samenspel van tekst, in meerdere fonts, illustraties en foto's. Een kleurrijk geheel, maar wellicht voor de jonge lezer ook wat druk. Enerzijds gebeurt er zoveel dat je door de plaatjes constant wordt uitgenodigd om door het boek heen te blijven bladeren. Anderzijds is er zoveel te zien dat je soms niet weet waar je moet beginnen met lezen. Ondanks de erg grote kopjes met kader, lopen de stukken tekst in elkaar over en is het geen duidelijk afgebakend geheel. Ook komt er soms geen concreet antwoord op de vraag. Op de vraag 'Kan mijn kat vegetariër worden' wordt bijvoorbeeld wel uitgelegd dat dieren hierin hun instinct volgen en dat katten een instinct hebben om op kleine, snel bewegende dieren te jagen. Maar of het antwoord op de vraag dan Ja of Nee is, worden de lezertjes in het ongewisse gelaten, want het voer van onze kant beweegt helemaal niet (meer) dus waarom zouden ze dan ook niet vegetariër kunnen zijn?

Waarom verdrinken vissen niet is een prachtig geillustreerd boek, met veel gekke en leuke weetjes voor kinderen. Het taalgebruik is wat ingewikkeld, maar gelukkig biedt de woordenlijst achterin het boek uitkomst, zodat op het niveau van jonge lezers wordt uitgelegd wat bijvoorbeeld het ecosysteem of een herbivoor is. Zijn prachtige kaft en geïllustreerde informatie zijn een lust voor het oog. Een mooi boek voor kinderen om door heen te bladeren en de voorlezer om uitleg te vragen. Geschikt voor jonge basisschoolkinderen om doorheen te bladeren, de middenbouw leest stukjes zelf en ook voor de grotere kinderen zoals papa's, mama's, opa's en oma's is er genoeg te leren.