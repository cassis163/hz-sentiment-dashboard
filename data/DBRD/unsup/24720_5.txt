Het leven lijkt Isis toe te lachen; ze heeft al jaren een relatie met Walter, het stel woont in een vrijstaand huis in een chique buurt en samen runnen ze een succesvol bedrijf. Dan verschijnt haar broer Bram, die ze 19 jaar niet heeft gezien, weer in haar leven. Toen Isis tien jaar was en ze beiden bij hun stiefvader woonden nadat hun moeder zelfmoord had gepleegd, was hij op een dag zomaar verdwenen.
Nu is hij terug, met de verontrustende bewering dat hun moeder geen eind aan haar leven had gemaakt, maar was vermoord door hun stiefvader.
Voordat Isa de kans krijgt dit te onderzoeken, wordt haar door een Egyptische minister een fantastische kans op werkgebied geboden, waarvoor ze zo snel mogelijk naar Egypte moet vertrekken. Isa stapt op het vliegtuig, zich totaal niet bewust van het feit dat een mysterieuze Egyptische mythe haar in gevaar zal brengen, waardoor ze haar leven niet meer zeker zal zijn…
Zich bedienend van een heerlijke vlotte schrijfstijl, spint Ilona van Hilst het verhaal met alle bijbehorende mysteries steeds verder uit. Ik heb genoten van de manier waarop er sfeer en spanning werd geschapen, zodat mijn nieuwsgierigheid tot het einde toe geprikkeld bleef. Terwijl ik al lezende afstevende op het werkelijk bloedstollende einde, bleef het verslavende effect na elke omgeslagen bladzijde voelbaar.
In een tijd waarin het keuzeaanbod groter- en de aandachtspanne door de digitale revolutie kleiner dan ooit is, wordt het voor een schrijver een ware uitdaging om lezers te blijven boeien.
Degene die dit bijna driehonderd pagina’s lang met verbluffend gemak weet vol te houden, verstaat zijn/haar vak. Met Oogvocht heeft Ilona van Hilst laten zien dat zij zich kan meten met de beste thrillerschrijvers van ons land. Iedereen die van spanning en mysteries houdt (en geen al te zwakke maag heeft) beveel ik dit boek van harte aan!