7,5 Ik moet nodig langer werk van Steph Swainston lezen. Dit boekje smaakte in elk geval naar meer. Op basis van dit verhaal moet haar fantasy behoorlijk origineel zijn (onsterfelijke strijders, mensen met vleugels, insecten als bedreiging), goed geschreven en draaiend om menselijke emoties en relaties. Hier is dat de rivaliteit tussen broers, van wie er een onsterfelijkheid heeft verkregen en de ander zich onderscheidt op de renbaan. En een door de maatschappij niet geoorloofde liefde en het moeten kiezen tussen een relatie en conformiteit. Dat alles komt samen in maar een paar duizend woorden die je als lezer op het puntje van je stoel laten zitten. De indringend beschreven actie is iets na de helft voorbij, dan komt het pijnlijke herstel en een interessant einde. Ik vond een paar formuleringen met onvoltooide deelwoorden kort na elkaar niet fantastisch (ik pas ze zelf ook veel toe, maar probeer daarvan terug te komen). Wat mij ook opviel: een voortdurende wisseling van tegenwoordige tijd naar verleden tijd en terug, soms in dezelfde paragraaf. Toen het een keer gebeurde dacht ik nog dat het een foutje was, maar dat het steeds terugkwam suggereert dat het de bedoeling van de auteur was - het einde draagt ook aan die impressie bij. Mij haalde het echter uit de tekst. Juist omdat hier de tegenwoordige tijd het verhaal zo indringend maakt en je als lezer direct in de actie plaatst. Consequent de tegenwoordige tijd volhouden zou veel mooier zijn geweest. Verder kan ik deze Spliter van harte aanbevelen. Ik het Steph Swainston in elk geval op mijn lijstje gezet om meer van te lezen!