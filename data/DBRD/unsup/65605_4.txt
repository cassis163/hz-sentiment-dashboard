Achterflap:
Ruim zeventig jaar nadat een Duitse naziwetenschapper zijn geheime “Wunderwaffen” van de brandstapel wist te redden, vindt er in het grensgebied van Soedan een mysterieuze explosie plaats, waardoor de bevolking van een compleet dorp van de aardbodem verdwijnt. Als het bericht van de slachting Europa bereikt, wordt Alex De Klerck, een agent van de geheime Europese antiterreureenheid “operations”, gevraagd een onderzoek in te stellen. Samen met zijn team reist hij naar Khartoem, waar zij door een lokaal ingehuurde agent worden opgevangen. Ze weten niets, hebben amper aanknopingspunten en zijn geheel aangewezen op de hulp van een onbetrouwbare huurling. Als het team dicht bij de ontknoping komt, slaat een onzichtbare vijand meedogenloos toe en doet Alex een huiveringwekkende ontdekking; de wereld staat op het punt drastisch te veranderen.

De auteur:
Pjotr is werkzaam als politieagent binnen de eenheid Den Haag. De keiharde actiethrillers van nu in combinatie met zijn passie voor verre reizen en jarenlange ervaring als politieman in verschillende Haagse wijken hebben geleid tot Masterplan.

De cover:
Een grijze cover die mij doet denken aan een antiquariaat spiegel waarachter een persoon schuilt die een afwachtende blik heeft en zijn wapen in de hand houdt. De serene foto overheerst de titel, die onderaan in het lichtgrijs werd geplaatst, alsook de naam van de auteur die in een donkerder grijze tint wordt weer gegeven, doet geen afbreuk t.o.v. de foto. Een cover die iets mysterieus uitstraalt. Wat mij betreft is de cover dan ook heel goed bedacht.

Samengevat:
5 april 1945, Kolce, Polen (dicht bij de Tjechische grens)
De wetenschapper, Majoor Schwartz, wil nog vlug iets uit de kluis halen die zich in zijn lab bevindt. Enkel Hitler en de Majoor zijn op de hoogte van zijn geheime hoog ontwikkelde “Wunderwaffen”. Om dit terug te halen moet hij zich in het hol van de leeuw wagen en loopt hij het risico te worden dood geschoten. Schwartz weet nog juist te ontsnappen, tenminste zag hij het licht door de groene deur. Raakt hij ook door die deur?
Ondertussen bijna 70 jaar later, wordt de 40-jarige Fransman Alex De Klerck, zoon van een Zuid-Afrikaanse vader en een Belgische moeder, door zijn directeur, Janet Sloand, geroepen. Er wordt gesproken over de gebeurtenis die zich voordeed in Soedan en wordt hij aangesteld om een onderzoek in te stellen. Suzanne, een vrouwelijke collega, wordt door Sloand uitgekozen om samen met Alex af te reizen naar Soedan. Zij is een genie op gebied van computers. Ze landen op de luchthaven van Khartoen en daar ontmoeten ze de bevriende Peter Staufmann die samen met Alex en Suzanne zal meewerken aan het onderzoek. Hij heeft een groot analytisch vermogen en is een autoriteit op gebied van chemische wapens. Op de luchthaven komt “Safi” hun vertrouwenspersoon hen ophalen om hun naar hun verblijfplaats te Bahri te brengen. Dit is één van de Khartoemse enorme voorsteden. Het drietal heeft een afspraak met ‘Friese’ die werkt voor “Human for Humans” te Soedan. Friese geeft hen de informatie waarover hij beschikt, zodat het onderzoeksteam toch enig aanknopingspunt heeft.
Wat is er nu eigenlijk aan de hand en wat is er werkelijk gebeurd. Slechts 1 getuige wil met hen praten over wat hij zelf heeft gezien, maar zijn adres wordt enkel aan Safi doorgespeeld. Alex heeft een onaangenaam gevoel bij Safi en weet niet of hij hem wel degelijk kan vertrouwen.

Drie maanden eerder werd Prof. Dr. Elias Koblenz benaderd door een groot internationaal consortium, die zich 780 km ten Zuid-Westen van Khartoem heeft gevestigd. Van dit consortium kreeg Prof. Dr. Koblenz ongelimiteerde fondsen en hierdoor dacht hij eindelijk het respect te krijgen die hij verdiende. Hij reisde de wereld rond, waardoor zijn huwelijk op de klippen liep. Het moment dat hij het besef kreeg waarmee hij werkelijk mee bezig was, was het te laat. Ze zouden hem nooit meer laten gaan, niet levend in elk geval. Hij verafschuwde zijn commandant die ‘de neus” werd genoemd. Wat gebeurt er in werkelijkheid met Prof. Dr. Elias Koblenz?

Ondertussen, in Buenos Aires, staat een grote volksopstand voor de deur. Mensen barricaderen de presidentiële residentie en proberen door kleine opstanden de presidente van de troon te ontslaan. De presidente Alicia Mendoza verliest de greep op haar land en probeert alles op alles te zetten om haar land terug in goede banen te leiden. Ze wordt door haar vertrouwenspersoon “Antonio” geholpen tot ook hij op een zeker moment geen oplossingen meer aanbiedt. Zij steunt nu ook bijna volledig op Antonio en vertrouwt hem blindelings. Zijn raad volgt ze op om haar land en haar positie te redden. Maar wie is Antiono?
Xavier de Queiroz, zo goed als de machtigste man van Argentinië, verblijft verstopt en ver weg van het openbare gedeelte van zijn chalet. Hij is trouwens een zeer graag gezien iemand. Zijn werk waar hij al jaren mee bezig is, loopt op zijn laatste beentjes. Zijn jonge vriendin “Sofia” hangt volledig van hem af, maar beseft dit pas als het te laat is. Zij doet wat door hem verwacht wordt. Xavier is een zeer intelligent iemand die altijd vriendelijk en behulpzaam naar voor komt, maar in werkelijkheid is het een zeer gevaarlijk persoon. Zijn imperium is dan ook oneindig groot, maar zelfs dit is voor Xavier niet voldoende. Hij stelt alles op alles om op de uiteindelijke top te geraken. Waar is Xavier werkelijk mee bezig? En wat gebeurt er met Alicia Mendoza? Kan ze haar land redden?

Eigen recensie:
Vóór het lezen van het boek wist ik niet zo goed welke richting dit zou uitgaan. Een actiethriller is niet het genre dat ik normaal lees, maar dit boek wou ik toch echt wel een kans geven. De cover sprak mij aan en het mysterieuze dat er vanaf straalt, triggerde mij wel. Na het lezen van de proloog had ik het gevoel gemakkelijk in het verhaal te komen. De 5 verschillende verhaallijnen, die zeer goed zijn uitgewerkt, maken het toch een beetje extra spannend. Het refereren van heden naar 3 maanden eerder, is door de korte hoofdstukken heel makkelijk te volgen. De personages zijn ook meer dan voldoende uitgediept. De enge gebeurtenis die zeer fictief is, lijkt mij niet zo ver afstaand van hoe het er in de wereld nu aan toe gaat. De gruwel schrikte mij toch wel wat af en laat ons hopen dat dit nooit waarheid wordt. Pjotr Vreeswijk heeft met dit debuut wel degelijk aangetoond dat hij heel wat in zijn mars heeft. Hoofdstuk na hoofdstuk stel je je meer vragen hoe de verhaallijnen zullen samenvloeien en Vreeswijk heeft dit op een heel goede manier weten in elkaar te laten vloeien. Het plot voel je wel aankomen, maar toch weet de auteur de lezer verder te boeien. Door de 5 verschillende verhaallijnen moet je wel degelijk met je hoofd in het boek zitten om ze daadwerkelijk te kunnen volgen, maar het boek leest echter wel heel vlot en zet aan om door te lezen tot het eind. Ik ben zeer verrast dat het mij toch zo heeft aangesproken en zijn volgende boek zal ik dan ook heel zeker lezen.

Beoordeling:
Cover 5*
Spanning 4*
Leesplezier 4*
Schrijfstijl 5*
Originaliteit 4*
Plot 4*