Met Bloedrood is de nacht heeft de Amerikaanse Urban Waite een spannend debuut neergezet, met mooie, uitgebreide beschrijvingen van het landschap, de bergen van Washington State en tevens een boek met een goed plot.
Bloedrood is de nacht is een verhaal over drugssmokkel, geweld ,achtervolging en menselijke tekorten. Echt goed of fout bestaat niet, er zit bijna altijd een verhaal achter de daden.
Hoofdpersoon Phil Hunt, een man van middelbare leeftijd die vastgezeten heeft voor doodslag, runt samen met zijn vrouw Norah, een noodlijdende paardenranch in de bergen van Washington State.
Om wat bij te verdienen smokkelt hij af en toe drugs dwars door de ruige bergpassen, die hij goed kent.
Op een zeker moment wordt hij betrapt door hulpsheriff Drake van de grenspolitie, maar hij weet te ontkomen.
Zijn wantrouwende opdrachtgever die de drugs weer terug wil stuurt vervolgens een psychopathische huurmoordenaar achter hem aan, wat leidt tot een spannende gewelddadige achtervolging.
De spanning in het boek wordt goed opgebouwd, het boek leest vlot weg en de karakters zijn goed beschreven en aansprekend.
Urban Waite is nog jong en heeft met dit debuut laten zien dat hij de potentie heeft verder te kunnen groeien als schrijver.
Ik heb het boek met plezier gelezen en kan het aanraden aan lezers , die geweld niet schuwen en houden veel actie en van een boek met een goed plot.