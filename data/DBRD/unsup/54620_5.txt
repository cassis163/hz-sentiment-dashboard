Een moord, nee een executie eigenlijk, is onderdeel van de gewelddadige opening van dit 6e boek van dit schrijversduo. Slachtoffer is de minister van Buitenlandse Zaken, waardoor de Säpo ingeschakeld wordt en commissaris Saga Bauer de zaak op zich neemt.
Het vermoeden is dat dit een terroristische daad is, gepleegd door een moordenaar die zijn vak verstaat, en het niet de laatste moord zal zijn. Zware middelen zijn nodig en omdat een spoor naar een gevangene leidt wordt ex-commissaris Joona Linna ingeschakeld, die daar een straf uitzit, die hij door zijn optreden in Stalker gekregen heeft, om die gevangene informatie te ontfutselen over een mogelijke terroristische cel. Joona krijgt daarna proefverlof om deze cel op te kunnen sporen, hetgeen dramatisch verloopt.
Plotseling worden Joona en Saga op een zijspoor gezet en van alle contacten in hun wereldje afgesneden, zonder dat duidelijk is waarom en dat terwijl net in Joona's hoofd een beeld begint te ontstaan over de moordenaar en potentiële slachtoffers. Het aftellen om de lijst met slachtoffers af te werken is begonnen, de moordenaar heeft haast. De konijnenjager gaat, als een spree killer, in rap tempo verder met moorden en brengt zijn plannen tot uitvoer begeleid door een kinderliedje. Moorden die precies 19 minuten in beslag nemen en waar we soms in detail deelgenoot van worden gemaakt.
Rex Müller, een beroemde TV kok, heeft tijdelijk de zorg voor zoon Sammy. Een onbezonnen daad betrekt hem niet alleen bij het onderzoek, maar maakt hem zowel verdachte als potentieel slachtoffer.

Als Joona en Saga weer "back on track" zijn gaan zij in sneltreinvaart op zoek naar verbanden, motief en mogelijke nieuwe slachtoffers. En natuurlijk naar de moordenaar. Het brengt Saga zelfs in Amerika. Langzaam opent zich een perspectief die de juiste kant op wijst. Dit motief geeft voldoende aanwijzingen over de te verwachte slachtoffers, maar de moordenaar blijft de grote onbekende totdat een computernerd gekoppeld aan Joona's denkvermogen de beslissende ronde inluid.
Terwijl de jacht op de konijnenjager wordt geopend organiseert de jager zelf ook een jachtpartij, maar wel een op zijn laatste prooien. De spanning stijgt als de grote finale wordt ingezet.

Na 5 eerdere goede tot zeer goede verhalen afgeleverd te hebben is Lars Kepler er ook nu weer in geslaagd om een uitstekende thriller af te leveren, waar de laatste pagina’s ook nog eens gebruikt worden voor een opmaat naar het volgende boek. Ik kijk er nu al naar uit.