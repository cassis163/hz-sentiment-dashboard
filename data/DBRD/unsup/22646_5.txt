Linda Jansma weet de personages altijd zo sterk en herkenbaar neer te zetten, dat er ook gelijk een klik is. Zo ook weer in Schaduwkinderen. Vanaf de allereerste kennismaking met de hoofdpersonen is het door de nauwgezette uitwerking mogelijk je in hun te verplaatsen en de honger naar het nog beter leren kennen is groot.
Jules is een vrouw die hard overkomt, maar ze is kwetsbaar en laat de mensen niet dichtbij komen. Ze heeft veel meegemaakt en door een opgelopen trauma heeft ze regelmatig verschrikkelijke nachtmerries. In Schaduwkinderen wordt er af en toe even teruggesprongen naar het verleden van Jules, en dit geeft een rauw inzicht in het trauma van Jules.

“Rennen, rennen, rennen! Ze moest weg, zo ver mogelijk. Niet denken aan haar vader, haar moeder. Aan Remi. En aan het bloed…Zo veel bloed.”

Harry is journalist en twee jaar geleden hebben hij en Jules een relatie gehad. Nu proberen ze samen een zenuwslopende zaak op te lossen, voordat er meer slachtoffers vallen. Een zaak waarmee angst en ontzetting wordt gezaaid. Als officier van justitie krijgt Jules het hier flink voor haar kiezen. Naast dat ze druk is met deze zaak, is Jules nog steeds op zoek naar de waarheid. Wat is er twintig jaar geleden precies gebeurd en waar is haar moeder? De vragen die ondertussen allemaal opgeroepen worden wakkeren de nieuwsgierigheid aan.

“Ze waren alerter, dat wel. Maar het onverwachte zou altijd leiden tot paniek, wanorde en ontwrichting. Als was je elke minuut, dag en nacht, op je hoede.”

In Schaduwkinderen zijn meerdere thema’s verweven. Rauwe thema’s en vooral de zaak waar het om draait laat je beseffen hoe kwetsbaar we zijn. Een zeer actueel thema, denk bijvoorbeeld maar aan de terreuraanslagen in Parijs, vorig jaar november. Jansma laat met dit boek dit thema beangstigend dichtbij komen. Schaduwkinderen is vanaf begin tot eind intrigerend en toen ik dit boek dichtsloeg moest ik het allemaal even laten bezinken. Wat heeft Linda dit weer goed gedaan! Actuele thema’s verweven in een verhaal waar de emoties intens worden beschreven en voelbaar worden gemaakt. Spanning van hoog niveau, een verfijnd stukje psychologie aangevuld met een stukje romantiek. Top en ik kan niet wachten op het volgende deel!