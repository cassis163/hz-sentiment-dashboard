Wat heb ik genoten van deze jubileum-editie!
Nienke Pool van de groep Kinderboeken bood me aan dit boek te lezen voor een recensie en daar heb ik met alle plezier ‘ja, graag’ op geantwoord.
Verhalen zijn goed voor je!

Roald Dahl zei: ‘Als je mooie gedachten hebt, schijnen ze uit je gezicht als zonnestralen en zul je er altijd even mooi uitzien.’

Dit is een prachtige gedachte en ik denk dat het waarheid is.

Voor in het boek worden in het kort de vijf kinderen voorgesteld die in dit boek voorkomen, vergezeld van een mooie tekening van ieder kind.

Ik werd ontroerd door de beschrijving van de armoe waarmee dit grote gezin te kampen had, maar ook door het gevoel dat ik kreeg toen ik las hoe deze mensen elkaar willen ondersteunen waar dat maar mogelijk is.

De hoofdstukken eindigen met een cliffhanger, zodat je snel door wilt lezen om maar niets te hoeven missen. Ik kan me voorstellen dat wanneer je ‘Sjakie en de chocoladefabriek’ voorleest aan kinderen, ze aan je lippen blijven hangen en een grote zucht van nieuwsgierigheid zullen slaken na ieder hoofdstuk.

Het is lekker spannend, de fantasie viert hoogtij maar het is nergens té eng. Humor is volop aanwezig zodat je regelmatig zit te grijnzen tijdens het lezen. Ik kijk er naar uit om dit boek voor te lezen aan mijn nichtje om te zien hoe ze zal reageren op dit wonderlijke avontuur van Sjakie en zijn familie.

De tekeningen in kleur van Quentin Blake vervolmaken het verhaal. Het is op deze manier een kleurvol geheel geworden waardoor de fantasie van de auteur nog meer tot zijn recht heeft kunnen komen.

‘Sjakie en de chocoladefabriek’ is een verhaal om van te smullen!