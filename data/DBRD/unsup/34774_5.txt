Een dikke vijf duimpjes krijgt dit boek van mij. Magistraal. Het is alweer vier jaar geleden dat ik 'Schaduw van de wind' van Zafon had gelezen, dus ik vind het moeilijk vergelijken.

Trouwens, dit boek lag al weer twee jaar op mijn stapel nog te lezen boeken. Maar het uitzieken van een stevige griep heeft ook zo zijn voordelen. In een ruk heb ik het tijdens mijn herstelperiode uitgelezen.

In mei ben ik nog in Barcelona geweest en volgens mij scheelt het echt bij het lezen van dit verhaal als je in die stad bent geweest. Zafon schrijft op een barokke manier en weet de sfeer van Barcelona zo goed op te roepen. Het lijkt wel alsof je al lezende weer terug bent in de Barrio Gotic, Ribera of een van die andere prachtwijken.