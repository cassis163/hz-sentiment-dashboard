De zoon van Liza Roozenboom, Mark, is samen met zijn vriend Fedde in Griekenland. Ze werken twee weken in een vluchtelingenkamp en besluiten om daarna nog vakantie te vieren op het eiland Corfu. Mark neemt zijn vriendin Therza mee en Fedde vindt dit niet leuk.

Liza krijgt geen contact meer met Mark en het blijkt dat Fedde alweer terug is in Nederland. Liza besluit om naar Griekenland te gaan om haar zoon te zoeken.

Een jaar later wordt er een lugubere vondst gedaan, heeft dit met Mark te maken?

Heerlijk en snel leesbaar boek, waarbij je meteen wordt meegesleurd in het verhaal. De personages zijn sterk neergezet en redelijk goed uitgewerkt. De wanhoop van een moeder die haar zoon niet kan vinden, is goed voelbaar.

Het plot is goed neergezet en pas op het laatst wordt dit onthuld. De cover en de titel passen goed bij het verhaal.

Dit boek is één van de beste uit de reeks van Suzanne Vermeer. Verhaal zit goed in elkaar en blijft boeiend tot op de laatste bladzijde.