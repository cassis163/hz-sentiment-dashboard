Voor de Hebban Leesclub mocht ik P.I.D. van Bronja Hoffschlag lezen. Na het schrijven van succesvolle thrillers, is dit haar debuutroman. Voor dit verhaal deed ze jarenlang onderzoek en interviewde ze verschillende mensen, waaronder de echte "Tom" en "Beth".

Thomas Fremont is er in 1967 van overtuigd dat Paul McCartney is verongelukt en vervangen door een bedrieger. Hij verzamelt bewijzen en tekent daarmee het vonnis van zijn toekomst.

Beth Fremont leeft in 1999 nog altijd met het gemis van haar enige kind, dan komt ze achter een verschrikkelijk geheim dat haar leven op zijn kop zet. Haar man, Robert heeft ruim dertig jaar iets voor haar verborgen gehouden.

Wat volgt is een intrigerend verhaal, doorspekt met feiten, over muziek, complottheorieën, familie en vriendschap. De spil van het verhaal is Beth's buurjongen, Syd, die zijn best doet om zijn bejaarde buurvrouw te ondersteunen tijdens één van de zwaarste periodes in haar leven. Ook ontdek je hoe het Tom is vergaan, en hoe het allemaal zover heeft kunnen komen. Hoe een complottheorie het leven van zoveel mensen heeft kunnen beïnvloeden. 

Na het lezen van dit boek zie je overal verbanden en theorieën ontstaan. De neiging om zelf informatie op te zoeken op internet is niet te onderdrukken. P.I.D. is een prachtige roman, die je aan het denken zet en het verhaal boeit van begin tot einde. Bronja schreef het verhaal, dat is gebaseerd op waargebeurde personen en gebeurtenissen als "fact fiction", een mix van feiten en fictie. Aan het einde van het boek rest nog maar één vraag: Ben jij een believer?

Een mooi, interessant debuut, dat je zeker nog een hele poos zal bijblijven. Bronja schrijft op een manier die je het verhaal inzuigt, waardoor je het niet kan wegleggen tot het uit is.