Fantastisch boek! Ik heb geen idee wat precies de boeken van Sandra Brown zo goed maakt, maar ik heb ook dit boek zéér graag gelezen.
Sayre Lynch keert terug naar haar geboortestad om de begrafenis van haar broer bij te wonen, hoewel ze gezworen had nooit meer een voet in deze stad te zetten. Haar familie wil ze zoveel mogelijk vermijden, maar direct na aankomst merkt ze dat haar vader en oudste broer nog niks van hun vroegere streken verloren hebben. Onmiddellijk raakt ze verstrikt in hun spelletjes van manipulatie, conflict en emotie. Uiteindelijk blijkt de zaak totaal anders in elkaar te zitten dan je verwacht. Zelfs het onvermijdelijke liefdesverhaal dat blijkbaar in elk boek moet voorkomen, is een meerwaarde in dit verhaal.
Sandra Brown houdt je constant op het puntje van je stoel. Je blijft nieuwsgierig naar de afloop. De personages zijn zeer interessant en het verhaal verveelt nooit.
Eén van de betere boeken die ik de laatste tijd heb gelezen.