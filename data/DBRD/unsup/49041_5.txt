Mijn eerste kennismaking met Julie Myerson is er een met gevoelens van grote bewondering. Het werkelijk goed kunnen schrijven van een met psychologie doordrenkte thriller is geen sinecure en meestal voorbehouden aan grootheden als Ruth Rendell. Maar Myerson kan door haar prestaties in Hier gebeurt nooit wat met een gerust hart bij Rendell e.c. aansluiten.

Hoe knap beschrijft Myerson de angst en de gevoelens van ontwrichting van de in shock verkerende Tess, nadat deze haar beste vriendin Lennie door een brute moord verliest. De moord heeft grote invloed op Tess' huwelijk, haar eigen gezin en de vriendschap met het overgebleven gezin van Lennie. De beschrijving van de dreigende en beklemmende sfeer in dit anders zo gemoedelijke dorpje en de ontreddering van Lennies dierbaren is van hoog niveau. Het open einde is bloedstollend spannend en Myerson geeft ons stof tot nadenken mee.

Hier gebeurt nooit wat is meer een psychologische/literaire roman dan een thriller, waarbij de duiding 'literair' overigens geheel correct is én verdiend. De titel is misplaatst en een wat ironische woordspeling, want er gebeurt behoorlijk veel in dit dorpje aan de Engelse kust. Prachtig beschreven, topklasse en absoluut vijf sterren waard!