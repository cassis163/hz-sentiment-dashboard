Ik kreeg een mooi exemplaar van Hebban in het kader van de Zomerlezenactie waarvoor dank! Dit boek stond al even op mijn Wil Ik Lezen plank en meerdere bevriende Hebbanisten hadden het mij ook al aangeraden. En dat was volkomen terecht!

In de Pelikaan maken we kennis met postbode Andrej en kabeltreinmachinist Josip. Zij leven hun leven in een niet nader genoemd klein kustplaatsje in Kroatië in de jaren '80 van de 20e eeuw. Andrej houdt van fotograferen en Josip houdt van zijn maîtresse Jana, en niet van zijn gestoorde vrouw Ljubica. Op een dag betrapt Andrej Josip met Jana en maakt foto's van de twee. Hij besluit Josip te chanteren met de foto's want van een postbodeloontje alleen kun je ook niet ruim leven. Als Andrej een ongeluk krijgt ontdekt Josip dat Andrej geld steelt uit de post die hij rond moet brengen. Om zijn chanteur te kunnen betalen besluit Josip op zijn beurt Andrej te gaan chanteren met wat hij nu weet. Ondertussen bouwen de twee mannen een soort van een vriendschap op zonder dat ze van elkaar weten dat ze elkaar chanteren. De lezer weet dit natuurlijk wel en dat geeft je het gevoel alsof je naar een klucht zit te kijken. Het is niet dat je uitbundig zit te lachen maar erg vermakelijk is het wel.
Maar dan breekt op een goede dag begin jaren '90 de Balkan Oorlog uit en veranderen alle verhoudingen in het dorp. Het eens zo rustige dorpje wordt een brandhaard waarin de bewoners elkaar niet meer vertrouwen. Het is dan ook logisch dat de vriendschap tussen Andrej en Josip ernstig bekoeld raakt en hun levens een heel andere wending nemen.

Driessen weet een mooie mix van komedie, tragedie, chaos en nostalgie neer te zetten in dit boek. Deze zesde roman van zijn hand, die ook genomineerd werd voor de Libris literatuurprijs, smaakt naar meer!