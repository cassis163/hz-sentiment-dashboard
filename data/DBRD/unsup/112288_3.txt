Het jaar 1966. In Zwartberg, een gemeente in Belgisch Limburg, breken rellen uit tussen stakende mijnwerkers en de rijkswacht. Hier wordt de kiem gelegd van wat in het begin van de jaren '90 zal leiden tot 'Het Zwartbergplan', een bende corrupte rijkswachters die een staatsgreep beramen. Filip Hero, een jonge Oostendse politieinspecteur raakt hier willens nillens bij betrokken. Bij een routineonderzoek naar een dubbele moord in Oostende krijgt hij te maken met een paar geflipte rijkswachters, vooral hun leider: André Latour. Deze laatste heeft bepaalde connecties en Hero wordt ontslagen. Later blijkt ook dat de adjunct-commissaris die Hero ontsloeg bij hun bende behoort. Hero raakt hoe langer hoe meer verstrikt in een web van intriges. Zijn leven is meerdere keren in gevaar.

Dit boek is Baudewyns' debuut en dat merk je, zeker als je voorheen al een ander boek van hem las. Het is razend spannend geschreven, maar naarmate je vordert in het verhaal, stapelen de toevalligheden zich op. Filip Hero lijkt wel een kat met negen levens. Geen mens overleeft alle rampen en aanslagen die hem overkomen. Een boek hoeft voor mij niet persé altijd geloofwaardig te zijn, maar 'trop is teveel' en dat is hier soms wel het geval. Toch geef ik het drie sterren, het leest heel vlot, is goed geschreven en best spannend, kortom, een goed boek.