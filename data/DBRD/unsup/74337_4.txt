Uitzonderlijk is op het eerste gezicht een typisch Young Adult boek. Wat drama op het liefdesgebied, problemen op school, akkefietjes in de familie en (niet geheel onbelangrijk) een kaft die prachtig staat op je ‘Bookstagram feed’. Maar schijn bedriegt, want Uitzonderlijk is zoveel meer dan dat.

Merit woont in een bizar huis, met een bizarre familie en een nog bizarder verzameling. Ze koopt namelijk een trofee elke keer als het leven tegenzit. En ze Merit heeft al een hele collectie opgebouwd.

Het boek steeg boven mijn verwachtingen uit. Ik had een vreemd verhaal verwacht met een bijzondere familie en dramatische liefdesverhoudingen. Maar het boek was dieper dan dat. Het behandelt mooie, maar moeilijke thema's op een begrijpelijke manier. Uitzonderlijk dealt met depressie, (mentale) ziektes en seksualiteit alsof het de meest normale dingen zijn. En dat zijn deze onderwerpen natuurlijk ook.

Ook gaat Uitzonderlijk in op het begrip ‘normaal’. Als tiener probeer je te ontdekken wie je bent en wil je vooral niet afwijken van de meute. Maar wat Luck al heel terecht opmerkt als Merit het heeft over depressie: ‘Je hoeft je nergens voor te schamen. En het maakt je niet abnormaal. Het maakt je net zo normaal als deze idioten’. En deze citaat vat het boek eigenlijk al heel goed samen.

Colleen Hoover’s schrijfstijl is heerlijk om te lezen. Ik ging vlot door het boek heen en het verhaal bevatten niet allemaal clichés, wat altijd wel het gevaar is met een Young Adult roman. Zeker een aanrader dus.