Hoewel ik even schrok van de dikte van het boek begon ik toch vol goede moed aan De oversteek. In het begin hield het verhaal voor mij geen steek. De ene keer ging het over mensen die aangevallen werden door vleermuizen, dan weer over een meisje en haar moeder en even later over gevangenen die gebruikt worden voor experimenten.

Het duurde dan ook even voor ik echt in het verhaal zat en alles kon volgen.
In De oversteek komen enorm veel personages voor die allemaal een eigen leven, karakter, belevenissen,… hebben. Eens je ze allemaal kent en hun namen meermaals ziet voorbijkomen in het verhaal, kan je ze wel uit elkaar houden. Af en toe moest ik terugbladeren om te kijken of de persoon die ik voor ogen had wel de juiste was maar meestal leek dit te kloppen.

Eens het verhaal echt gestart is, is het moeilijk om het boek nog weg te leggen. Tijdens het lezen duiken er zoveel vragen op in je hoofd, ga je zelf oplossingen zoeken en ga je vaak zonder het te beseffen helemaal op in het verhaal.

Justin Cronin beschrijft de gebeurtenissen in De oversteek tot in detail. Hij rekt veel tijd uit over bepaalde stukken maar eens je die manier van schrijven gewoon bent is het niet storend en ga je het zelfs appreciëren.

Hoewel het onderwerp van geheime testen, mislukte experimenten,… wel vaker voorkomt in boeken en films is De oversteek toch een totaal nieuw en origineel verhaal. Je merkt tijdens het lezen dat over alles goed is nagedacht en er enorm veel tijd en denkwerk in de uitwerking ervan moet hebben gezeten. De personages, hun leefsituatie, de gebeurtenissen die de toekomst zo drastisch veranderden, de viralen,… het blijft je allemaal lang bij. En toch heb ik vaak het gevoel dat er nog een stukje mist wat voor veel vragen en onduidelijk zorgt.
Maar misschien zorgt dat er net voor dat je als lezer geprikkeld bent om het vervolg te lezen en vind je daar weer een heleboel antwoorden. En waarschijnlijk nog meer vragen…

De oversteek krijgt van mij 4/5 sterren. Het verhaal is vernieuwend, enorm goed uitgewerkt en het houdt je vast tot het einde. De personages spreken aan en je gaat je er op een bepaald moment zelfs verbonden mee voelen. De oversteek valt voor mij niet in een categorie te plaatsen. Het is een uniek en bijzonder boek en daardoor ook een aanrader.