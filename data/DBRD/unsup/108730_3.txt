Het risico heeft een stroeve inleiding, waarin de situatie grondig wordt geschetst. Naarmate we verder lezen krijgen we meer voeling met de personages en wordt de inlevingsfeer groter. De eerste ernstige actiescène is de verkrachting van Monique Lamont, die krachtig wordt aangedreven met allerlei kleine invalshoeken. Vanaf dat moment is de zaak volledig geopend en ontstaat er een spinnenweb van sporen en aanwijzingen die rechercheur Winston Garano aan het speuren zet. Meerdere personages worden betrokken bij de zaak en dragen bij tot de ultieme ontknoping.
Tijdens het lezen word je meegesleurd in een verhaal met eindeloze intriges en bedrog, waardoor je als lezer tot het absolute einde wordt geboeid. Dit exemplaar verdient zonder twijfel drie sterren als bekroning en is zeer uitzonderlijk opgebouwd. Er zijn niet zoveel actiescènes waardoor het boek niet zo spannend wordt ervaren. Er is wel sprake van het echte onderzoekswerk in dossiers en paperassen, die sommige fragmenten enorm saai en langdradig maken.
Mijn persoonlijke smaak verkiest eerder het spannende en gruwelijke boek vol zenuwslopende actiescènes en lugubere daden. Daardoor was ik een beetje teleurgesteld bij het einde van het boek. Het is zeker aan te raden als afwisseling van de doorsnede roman, eerder onder de categorie detectiveromans. Een goede portie aandacht is af en toe nodig voor de soms gecompliceerde intriges. Als besluit kan ik meespreken van een volwaardige en geslaagde creatie van Patricia Cornwell.