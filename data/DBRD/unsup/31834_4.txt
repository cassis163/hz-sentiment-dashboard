In Weg van Jou maken wij kennis met het leven van de familie Van Antwerpen met al zijn ups en downs. Het tijdsbestek beslaat een periode van bijna een jaar. Het verschil in de tijdsperiodes wordt duidelijk aangegeven door een vijftal zwarte bladzijden in het boek.
De omslag van het boek valt op door de opvallende oranje cover met donker blauwe letters en onderaan zijn er heel speels twee schoenen opgenomen. De cover spraak mij wel heel erg aan. De teksten op de zijvlakken maken de lezer nieuwsgierig naar het boek.
Hoewel wij alle familieleden in dit boek leren kennen, wordt op hen niet te diep en te uitgebreid op ingegaan. Het verhaal richt zich voornamelijk op de gebeurtenissen en de achtergronden van het liefdesleven van Anouk en Helena en hun partners. Wel kwam het saamhorigheidsgevoel tussen de familieleden ook echt op mij over. De belangrijkste personages worden in het boek dusdanig krachtig en beeldend beschreven dat ik het gevoel dat ik deel uit maakte van de familie Van Antwerpen.
De schrijfster beschrijft het verhaal waarin alle facetten van de liefde aan de orde komen op een luchtige wijze en met veel humor. Zij is een Vlaamse schrijfster en in het begin moest ik dan ook wel even wennen aan het gebruik van de Vlaamse woorden. Op een gegeven moment vond ik dit zelfs ook wel heel leuk.
Ik vind dat de schrijfster een hele prettige schrijfstijl heeft. Het boek is ook op een fijne en ontspannende manier beschreven en leest hierdoor dan ook heel makkelijk weg. Vanaf de eerste bladzijde werd ik meegetrokken in het verhaal en vond ik het lastig om het boek even weg te leggen.
Ik heb respect voor de schrijfster hoe zij sommige passages in het boek in een paar zinnen zo weet te beschrijven dat deze mij behoorlijk aanspraken.
Weg van Jou van N.I.Monteny is haar eerste feelgood roman. Voor mij is zeker dat ik deze schrijfster dan ook verder ga volgen.
Ik vind Weg van Jou is een heerlijke feelgood roman waar je van kunt genieten en die ik iedereen die hier van houdt zeker kan aanbevelen.

Het boek is voor mij 4 sterren waard.