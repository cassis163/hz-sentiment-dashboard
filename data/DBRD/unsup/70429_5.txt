1000 nachten is een boek waar ik al een tijd naar uitkeek, het is een zogenaamde bronvertelling, waarin je een personage beter leert kennen, in dit geval Katine LaSoeur. Madame LaSoeur is altijd al één van mijn favoriete personages uit de Bloedwetten serie geweest, met name vanwege haar sterke en eigenzinnige karakter. Ik heb mij altijd afgevraagd wat de reden is geweest dat ze Ath'vacci wilde worden. Ik kende haar alleen als Ath'vacii en was altijd al nieuwsgierig wie zij was toen ze nog menselijk was. Ik ben dan ook erg blij dat Sophia Drenth heeft besloten om haar verhaal te vertellen. 1000 nachten is het verhaal hoe Katine LaSoeur in naam van de liefde haar menselijkheid kwijt raakte.

Toen ik begon te lezen in 1000 nachten zat ik vanaf het eerste moment in het verhaal, het begint gelijk sterk en is erg spannend. Ik hou van de schrijfstijl van Sophia Drenth, ze heeft een eigen, unieke klank. Ze schrijft beeldend, met oog voor detail, wat ervoor zorgde dat ik in het verhaal gezogen werd. Het is heel bijzonder hoe Sophia Drenth je weet mee te slepen in het verhaal. Het is niet bestemd voor tere zieltjes. Het is hard, bloederig. Dit past bij het verhaal, de gruwelijke scènes maken het verhaal juist sterker en overtuigender. Je proeft het gevaar waarin Katine zich bevindt. Sophia Drenth heeft met de zwarte koningin een beangstigend personage neergezet. Ook de sfeer in de vesting en de taken die Katine moet volbrengen zijn goed beschreven, om kippenvel van te krijgen. De tijd in het paleis en het dienen valt Katine zwaar en zij zal nooit meer dezelfde zijn door de gruwelijkheden die zij meemaakt.


"Wie wij waren op de dag dat wij hier tegen onze wil arriveerden is verloren gegaan tussen de vlammen en het vergoten bloed." Pagina 165.

Daarnaast is 1000 nachten echter ook een liefdevol verhaal, hoe tegenstrijdig dat ook klinkt. Het gaat over een prachtige, onvoorwaardelijke liefde, een liefde waarvoor je alles zou willen opofferen.Ik heb met volle teugen genoten van dit prachtige verhaal. Katine LaSoeur is een geweldig en fascinerend personage. Ze is sterk, eigenwijs en weet goed voor zichzelf te zorgen. Ik weet dat ze als Ath'vacii een slechte kant heeft en er altijd voor zorgt dat zij uit de problemen blijft, ten koste van wat en wie dan ook, maar toch blijf ik haar om een of andere reden een sympathiek personage vinden. Ik begrijp haar en de keuzes die zij maakt na het lezen van deze bronvertelling nu nog beter. Naast Katine LaSoeur maakte het personage Ya'sin in dit verhaal een grote indruk op mij, hij is een intrigerend persoon en komt over als een nobele en integere man.

Deze bronvertelling van het leven van Katine LaSoeur is net als de andere boeken van Sophia Drenth wederom een origineel, fascinerend en bijzonder boek. Wat kan Sophia Drenth toch goed schrijven en wat heeft ze een bijzondere wereld geschapen waarin de serie Bloedwetten zich afspeelt! Ik hoop dat er in de toekomst nog meer boeken in de bloedwettenreeks gaan komen.

Ik geef 1000 nachten van Sophia Drenth graag 5 sterren.