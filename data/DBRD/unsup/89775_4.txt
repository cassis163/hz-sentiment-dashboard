Wow! Opnieuw een echte page-turner. Meteen na het lezen van het eerste boek heb ik Studie van Magie opgepakt en ben gaan lezen. Ik heb het zelfs meegenomen naar mijn zusje, zodat ik onderweg in de trein het boek uit kon lezen. Wat heb ik onderweg kunnen genieten!

Opnieuw slaagt Maria V. Snyder er namelijk in om een pakkend verhaal te schrijven over een fascinerende wereld. Deze keer reis je af naar het zuiden, de geboorte plaats van Yelena, waar magie nog volop geoefend wordt. Maar ook daar is echter niet alles zoals het hoort. Er is een medogenloze moordenaar actief, die het vooral gericht heeft op jonge meisjes. Tevens raakt Yelena door toedoen van haar broer verstrikt in de plannen van Cahil, het neefje van de afgezette koning van Ixia…

Yelena wist ondanks alles opnieuw haar mannetje te staan, maar af en toe draafde ze iets te veel door naar mijn smaak. Was ze iets te veel gericht op alles alleen op te knappen. Ik snap dat ze er jarenlang alleen voor heeft gestaan en dat ze moeite heeft om mensen te vertrouwen, na wat haar overkomen is. Maar toch… Niet iedereen is je vijand en sommige mensen weten misschien meer van bepaalde gebeurtenissen af, dus waarom zou je hen dan niet even inlichten. Op die manier voorkom je meestal dat je in levensgevaarlijke situaties terecht komt…

Verder was het heerlijk om nieuwe personages te ontdekken en oude terug te zien komen. Ik heb vooral een zwak voor Janco en Ari, Yelena’s “grote broers.” Hun capriolen weten altijd een glimlach op mijn gezicht te toveren. Er is echter een ding dat me is opgevallen tijdens het lezen. De personages worden nauwelijks beschreven. Van Valek weet ik alleen dat hij prachtige blauwe ogen heeft. Ari heeft een bos blonde krullen. Ook al heb ik ondertussen al zelf een beeld van hen geschetst in mijn hoofd, ik zou toch graag wat meer willen weten. Vooral hoe Janco eruit ziet. Ik heb geen enkel detail over zijn uiterlijk kunnen ontdekken, wat ik jammer vind.

Tijdens het lezen merkte ik wel dat Studie van Magie toch een beetje zakelijk is geschreven. Er wordt in mijn ogen niet al teveel aandacht aan emoties besteed. In tegenstelling tot tal van andere Young Adults en New Adults die ik heb gelezen ligt bij deze serie de aandacht meer bij het avontuur. Er wordt met maar een paar woorden stil gestaan bij Yelena’s gevoelens, hoe ze alles ervaart. Voor mij niet genoeg om de diepte van haar gevoelens te kunnen peilen. Aangezien hier niet de focus op ligt, was het niet al te storend tijdens het lezen, hoewel ik het af en toe fijner had gevonden als er iets meer was uitgeweid.

CONCLUSIE

Ook Studie van Magie is een boek dat je met moeite weg legt, totdat het uit is. Opnieuw krijgt Yelena een heleboel voor haar voeten geworpen. Gelukkig vindt ze het niet erg om de handen uit haar mouwen te steken. Alleen zal ze moeten leren dat ze niet alles alleen op kan lossen.

Naast tal van nieuwe personages, keren de “oude vertrouwde” personages ook weer terug in dit boek. Het viel me echter op dat er niet veel aandacht wordt besteed aan emoties in deze boeken. De nadruk ligt op het verhaal, in plaats van hoe Yelena alles ervaart. Niet storend met een geweldig avontuur als dit, maar ik miste het af en toe wel.

Deze recensie verscheen als eerste op CarpeLibra.nl