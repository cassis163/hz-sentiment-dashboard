Zelden een boek gelezen dat zo origineel van opzet is, alleen al daarom zou je 'IJslands gambiet' vijf sterren willen geven. Het boek laat zich ook niet éénduidig in een bepaalde categorie onderbrengen, het is zowel roman, thriller als liefdesverhaal.

'IJslands Gambiet' vertelt het verhaal van de Russische Maxim Boelgakov, die vermoord wordt aangetroffen in een hotel in Reykjavik. Het is natuurlijk de taak van de ter plaatse geroepen speurder om de identiteit van de moordenaar te achterhalen. En dat door middel van een manuscript dat naast de dode gevonden wordt, een manuscript waarin Maxim zelf zijn tragische leven beschrijft. Helaas ontbreekt het laatste stuk tekst waarin allicht de ontknoping verborgen zit ...

De laatste bladzijdes van het boek zijn 'verzegeld', ze leggen uit hoe de speurder van dienst de moordenaar heeft weten te identificeren. Waarschijnlijk vooral voor schakers een interessante toevoeging. Oh ja, 'IJslands gambiet' is ook een schaakterm !