Jack Reacher wordt gezocht. Hij werkt om in het beetje onderhoud dat hij nodig heeft, te voorzien. Hij graaft zwembaden, met de hand en hij is buitenwipper in een stripclub. Normaal leidt Jack Reacher een zwervend bestaan, sinds hij uit het leger gestapt is trekt hij rond. Hij leeft in motels, koopt nieuwe gemakkelijke kleren wanneer de oude groezelig worden en hij reist zonder bagage.
Nu informeert er dus iemand naar hem en hij liegt tegen de man, zegt dat hij niet de man is die de andere man zoekt. Wat later vindt hij de man vermoord terug. Jack Reacher voelt zich verantwoordelijk, bovendien kan hij niet tegen onrecht.
Hij verlaat zijn job om op zoek te gaan naar de moordenaar. Het leidt hem naar de begrafenis van een oud legergeneraal die als een vader voor hem is geweest. De dochter Jodie kent hij nog van vroeger. Wat hij niet weet is dat hij door zijn zoektocht de moordenaars op het spoor van Jodie zet en haar zo in gevaar brengt. Wat is er nu eigenlijk aan de hand? Het wordt een hele puzzel die ver teruggaat in het verleden.

Reachers gemakkelijke leven zonder al te veel verantwoordelijkheden wordt op zijn kop gezet in dit boek. Hij zal enkele belangrijke beslissingen moeten nemen.

Er is in dit boek de nodige aandacht en respect voor het identificatieteam van het leger. Men wil alle verdwenen mannen terugbrengen zodat ouders en familieleden zekerheid krijgen over de vermiste of gesneuvelden. Ik heb de indruk dat daarvoor kosten noch moeite gespaard worden. Of dit in de realiteit ook zo is weet ik niet, maar als het zo is heb ik daar wel respect voor.