Een op de achtergrond draaiend computerprogramma. Dat is waar Daemon feitelijk om draait. Maar Daemon is meer dan alleen maar een programma. Daemon is verantwoordelijk voor de dood van een groot aantal mensen, vooral politiefunctionarissen.

Daemon manipuleert, Daemon is de mensheid gaan beheersen en gaan sturen. Een vooruitzicht dat niet vrolijk stemt. Daarom gaan inspecteur Peter Sebeck en identiteitsrover Jon Ross achter de Daemon aan. Om de Daemon een halt toe te roepen en te vernietigen. Hierbij komen ze in situaties terecht die onwerkelijk overkomen. Maar in de wereld van technologie lijkt alles mogelijk.

Het door Daniel Suarez gekozen verhaal is origineel, maar niet bijzonder. De schrijfstijl is goed en daardoor, afgezien van gebruik van veel computerjargon, wel prettig leesbaar. Toch vond ik het boek niet overal spannend. Soms zelfs wat langdradig. Tijdens het lezen van het boek dacht ik regelmatig aan de toekomst van de computertechnologie. Dat het misschien inderdaad wel eens kan worden zoals in het boek beschreven wordt. Beangstigend, dus ik hoop dat het niet zo ver zal komen.

Het uiteindelijke plot van het boek vond ik ongeloofwaardig waarbij ik zelfs het gevoel kreeg dat er nog meer moest komen. Dat het niet af was. Al met al vond ik Daemon niet de spannende thriller zoals op de achterkaft van het boek beschreven wordt. Voor mij was het niets meer dan een gemiddeld boek.