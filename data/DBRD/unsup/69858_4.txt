Een boek dat door de kleurige omslag uitnodigt om op te pakken. Een boek dat over dieren lijkt te gaan, maar in feite over onze huidige samenleving gaat met alle vooroordelen die we over inwoners uit andere landen hebben. Een uitdrukking die bovenkomt is: onbekend maakt onbemind.
Dit (voorlees)boek laat zien dat je tegen iedereen kunt zeggen: Kom erbij!

Als eerste maken we kennis met Taco Koning, een cavia die met zijn familie in Mexico woont op een haciënda met een grote muur eromheen. Taco gaat veel op reis voor zijn tacobedrijf en heeft vrienden over de hele wereld. Hij heeft vrienden in Oman die pas zijn getrouwd en nodigt hen uit op zijn landgoed voor een groot feest. Nomaad de kameel neemt de uitnodiging graag aan. Bij een feest horen gasten en lezen we ‘Wie is wie’ is van de voorstelpagina’s. Uit alle werelddelen gaan er dieren op reis, bijv. Ferrari de schildpad op zijn skateboard uit Griekenland en Red, de panda uit China. Bij aankomst in Mexico worden alle feestbeesten diergastvrij ontvangen, maar zijn zij een groep? Alli, de Duitse adelaar maakt grapjes die niet grappig zijn en leert daarvan. VIP, het spaarvarken, reageert daarop met: Vooroordelen kunnen best grappig zijn, omdat ze overdreven zijn en er vaak helemaal niks van klopt.’ Dan vragen zij zich af of de hoofdgasten Nomaad en Kamelia zijn gearriveerd. Worden zij door iedereen als gasten gezien? Kunnen zij een muur van vooroordelen doorbreken? Kunnen zij letterlijk de poort openen voor iedereen die erbij mag horen?

Er worden vele, vele thema’s aangehaald in dit verzorgde boek. Vooroordelen, inclusiviteit, levenswijzen/relatievrijheid, gebruik van dierlijke materialen, godsdienstvrijheid zijn een aantal van de grote onderwerpen. Kinderen zullen niet alles eruit halen, ook niet alle grapjes, maar dat maakt het voorlezen door volwassenen en het samen per hoofdstuk bespreken wel interessanter.

De illustraties zijn warm en grappig, maar verduidelijken voor de jonge lezer ook het verhaal. Soms staan zij bij de tekst en dat zou op iedere pagina, ter onderbreking van de lange zinnen en vaak zonder witregel ertussen, mogen zijn. Meer dialoog maakt het voorlezen nog plezieriger en is misschien een tip voor een volgend deel, nu staat er veel uitleg in een hoofdstuk. Ondanks dat dit geen informatief boek is, zou een wereldkaart een echte toevoeging zijn. Mede door een volle bladspiegel, thematiek en lange zinnen raad ik zelf lezen aan vanaf 9 jaar voor de goede lezer/groep 5. Voorlezen vanaf groep 4. Er is heel veel te vertellen over dit boek met originele invalshoek en grote knipoog naar de huidige (politieke) samenleving, maar nog beter: ga het voorlezen en/of zelf lezen. 3,5*