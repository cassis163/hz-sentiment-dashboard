'De Laatste Ronde' volgt facteur Ludo tijdens zijn laatste week na een loopbaan van 42 jaar. Tijdens die laatste week gebeurt er nog heel wat. Ludo moet nog twee jonge meisjes opleiden, en dat loopt niet van een leien dakje. Doorheen het boek leer je Ludo's privéleven kennen, en het verleden dat hij met zich meedraagt. 'De Laatste Ronde' werd geschreven door Louis Van Dievel, een oer-Vlaamse schrijver, en dat merk je vanaf de eerste zinnen. Van Dievel schrijft in een levendige Vlaamse taal, die perfect aansluit bij de personages in het boek. Hij slaagt er in om sterke personages te creëren, met elk hun eigen verleden en karaktertrekken. Tegelijk maakt Van Dievel door de taal de personages zo herkenbaar, dat iedereen zich er wel in herkent.
Het verhaal van 'De Laatste Ronde' zit goed in elkaar. Van Dievel schrijft vlot alles in elkaar, met ruimte voor humor, maar ook voor meer dramatische gebeurtenissen. Het einde is echter abrupt. Het roept meer vragen op dan het oplost, en dat is wel jammer. Een vervolg lijkt immers niet aan de orde, en de lezer blijft dus met verschillende losse eindjes achter.
'De Laatste Ronde' is een herkenbaar verhaal over vroeger en nu, over vreugde en verdriet dat helemaal tot leven komt door de meesterlijke schrijfstijl van Louis van Dievel.