Philippe Colman, beoogd lijsttrekker voor de liberale partij in Antwerpen, komt via zijn dochter Chloë te weten dat zijn zoon Jasper verdwenen is. Hij gaat met zijn vrouw, Claudia, naar Jasper's studentenkamer. Die treffen ze verruïneerd aan. Van Jasper ontbreekt elk spoor. Hij beantwoordt zijn GSM niet. Hoe gaan de Colman's hiermee om? Nog dramatischer wordt het wanneer de Antwerpse politie op verschillende plaatsen twee lijken ontdekt, waarvan de identiteit onbekend is.
Philippe Colman wil alles in het werk stellen om zijn zoon Jasper, liefst levend, te vinden, maar wil tegelijkertijd het leiderschap van zijn partij in Antwerpen veiligstellen. Dit laatste wil zijn vrouw ten koste van alles gerealiseerd zien.
Paul de Bruyn diept op een knappe wijze een reeks van relevante relaties uit: die tussen Philippe en zijn bitchy vrouw Claudia, tussen Philippe en de partijvoorzitter inclusief de daarbij 'horende' typisch politieke spelletjes, tussen Philippe en Robert, zijn mentor, en tussen de Colman's en de politie.
De rol van de hoofdinspecteur, Eric Michiels is verfrissend. Deze keer geen aan de drank geraakte commisaris, zoals Pieter van In bij Pieter Aspe, Harry Bosch bij Michael Connelly, Harry Hole bij Jo Nesbo en Kurt Wallander bij Henning Mankell, maar een hard werkende, goed functionerende politiefunctionaris.
Kortom, de kennismaking met dit boek van de nog weinig bekende schrijver Paul de Bruyn is zeker de moeite waard en zeker reden om zijn vorige thriller 'Het laatste gesprek' ook te gaan lezen. En hopelijk zien we de hoofdinspecteur Michiels in een nieuwe thriller van De Bruyn terug.