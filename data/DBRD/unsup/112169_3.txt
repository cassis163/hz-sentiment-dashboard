Hjort Rosenfeldt heeft het 4e boek toegevoegd aan de Bergman kronieken met het boek het stille meisje.,

In het plaatsje Torsby worden het echtpaar Karin en Emil Carlsten en hun twee zoontjes Georg en Fred op gruwelijke wijze vermoord. Commissaris Erik Flodin heeft een verdachte op het oog die hij echter na ondervraging weer moet laten gaan. De zaak is gecompliceerd en daarom roept Erik de hulp in van de Nationale Recherche. Torkel Höglund vertrekt met zijn team naar Torsby en daar ontdekken zij dat er nog iemand in het huis aanwezig moet zijn geweest die mogelijk alles heeft gezien en daarom een belangrijke getuige is.

Het meisje, Nicole, is echter gevlucht en als Sebastian Bergman, die met Torkel Höglund naar Torsby is gereisd haar vindt, blijkt dat ze niet wil spreken. De moordenaar is van haar bestaan op de hoogte en wil haar het zwijgen opleggen.

Het stille meisje is het vierde deel van de zogenaamde Bergmankronieken. De eerste drie delen (Wat verborgen is, De discipel en Het familiegraf) waren grote successen. In de nieuwe thriller wordt voortgeborduurd op de eerdere boeken. Het straalt dezelfde sfeer en toon uit. Het verhaal is niet spectaculair maar slecht is ook niet. Een gruwelijke moord op een gezin, een getuige die de dader kan aanwijzen maar zo getraumatiseerd is dat ze niet meer wil praten en een onderzoeksteam dat geen stap verder komt. En dat alles omlijst met de persoonlijke beslommeringen van de hoofdpersonen. Sebastian is nog steeds de onsympathieke en botte psycholoog die beledigt en zich ver verheven voelt over iedereen, Anja die de nodige woede voelt nu haar vader niet haar vader blijkt te zijn, Billy die onbekende en uiterst donkere gevoelens bij zichzelf ontdekt en zo is er meer.

Toch is er in dit verhaal ook een kant van Sebastian te zien die hem in een ander daglicht stelt. Hij ontdekt dat sinds de dood van zijn dochtertje het leven verder is gegaan terwijl hij in het verleden is blijven steken. Hij is niet de enige die te maken heeft met gevoelens van verlies, dood en schuld. Het is een ontdekking die Sebastian verrast. In het gemeenschappe0lijke kun je troost en energie vinden.

Het verhaal ontwikkelt zich in een rustig tempo en verliest langzaam aan glans en spanning totdat zich een aantal interessante ontwikkelingen voordoen en door deze nieuwe impulsen wordt het naar een hoger plan getild. Het gevaar dat de Bergmankronieken aan slijtage ten onder zouden gaan wordt hiermee door Hjorth Rosenfeldt kundig afgewend. Deze nieuwe ontwikkelingen maken nieuwsgierig naar het volgende deel.

Het stille meisje is een thriller die aanvankelijk lijkt te verzanden in teveel van hetzelfde maar aan het einde de nodige verrassingen kent waardoor het verhaal uiteindelijk toch overtuigt.

Spanning: 2**
Plot: 4****
Leesplezier: 4 ****
Schrijfstijl: 3 ***
Originaliteit: 2 **
Psychologie: 3 ***