Als de Nederlandse Irene Wegeman op vakantie gaat naar Corsica, raakt zij al snel bevriend met Jean Calier, de eigenaar van een plaatselijke duikschool. Tijdens een bezoek aan de kapper vangt ze delen van een gesprek op, waaruit valt op te maken dat er in een beschermd gebied vreemde wezens zijn gesignaleerd. Samen met Calier besluit ze op onderzoek te gaan en al snel blijkt het om een aantal duikers te gaan die in het geheim prachtige en ijzersterke duikcapes van een onbekend materiaal aan het testen zijn. Bij toeval krijgt ze een klein stukje van het gebruikte vezel in handen, maar dan kost haar nieuwsgierigheid haar bijna het leven. Als vervolgens de partner van Jean Calier plotseling verdwijnt, begint Wegeman te begrijpen dat er heel wat aan de hand moet zijn.

Het debuut van de Nederlandse auteur Marelle Boersma mag zeer zeker geslaagd worden genoemd. Dankzij haar prettige en vlotte schrijfstijl kost het totaal geen moeite om Nephilas netwerk snel uit te lezen. Het verhaal zit redelijk in elkaar en hoewel het op het oog misschien geschreven lijkt voor specifieke liefhebbers van duiken, zal het toch een redelijk breed publiek aanspreken. De cover komt jammer genoeg wat kinderlijk over, wat voor de verkoop mogelijk een nadeel kan zijn. Een ander punt van kritiek is de wat simpele manier waarop Irene Wegeman steeds aan haar informatie komt. Bij de kapper vangt ze enkele woorden op en meteen besluit ze in haar vakantie op onderzoek uit te gaan. Als ze dan begint te ontdekken wat er aan de hand is, blijkt er in hetzelfde hotel waar zij haar kamer heeft een belangrijke bespreking te worden gehouden. En heel toevallig laten deze mensen de deur van hun kamer gewoon openstaan, waardoor Wegeman vrijwel alles kan horen. Terwijl in de rest van het verhaal deze geheimzinnige mannen er juist alles aan doen om geen enkele vorm van informatie te laten uitlekken, aangezien er enorm veel geld op het spel blijkt te staan. Zeer ongeloofwaardig dus, zoals ook op het eind van het boek, bij de ontknoping van het verhaal, een aantal zaken met een flink aantal korrels zout moeten worden genomen.

Maar eerlijk gezegd mag dit alles de pret van het lezen nauwelijks bederven, want het enthousiasme van Marelle Boersma spat werkelijk van alle bladzijden af en zweept de lezer op om het boek in de spreekwoordelijke adem uit te lezen. In dat opzicht mag dit dus een zeer geslaagd debuut worden genoemd en is Boersma zeker een talent van vaderlandse bodem die in de gaten gehouden moet worden. Ze heeft duidelijk veel research gedaan voor Nephilas netwerk en heeft tevens een goede balans gevonden tussen spanning, humor en romantiek. Nergens in het boek wordt de spanning echt bovenmaats opgevoerd, maar er vinden wel doorlopend gebeurtenissen plaats die je op het verkeerde voet proberen te zetten. Daarnaast zijn met name de personages van Irene Wegeman en Jean Calier goed uitgewerkt en is de liefde van de auteur voor de onderwaterwereld duidelijk merkbaar. Het einde van Nephilas Netwerk is weer wat magertjes uitgewerkt en op sommige momenten zelfs vrij rommelig neergezet. Maar in zn totaliteit hoeft Marelle Boersma zich voor haar debuut zeker niet te schamen en ben ik benieuwd of zij de belofte die dit boek zeker weet uit te stralen, met haar aankomende tweede boek volledig kan gaan inlossen.