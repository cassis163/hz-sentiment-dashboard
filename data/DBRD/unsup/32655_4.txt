Ja! Dit was weer een klassiek goeie episode in de Harry Hole-reeks. Zo een waarbij je tot ver na middernacht blijft doorlezen om de clue te ontrafelen.

Ik zal natuurlijk niet te veel van de inhoud weggeven. Kort gezegd, gaat dit boek over de jacht op een moordenaar die de gruwelijke eigenschap heeft het bloed van z'n slachtoffers te drinken. Een zogenaamde vampirist. Deze geraffineerde moordenaar laat zich niet vangen dus Harry Hole moet worden teruggehaald om hem te pakken.

Het boek zit weer vol goede twists en plotwendingen. Af en toe vind ik de zijtakken van de verhaallijn wat te gezocht. Waarschijnlijk om het boek tot het eind spannend en onvoorspelbaar te houden. Maar dat doet wat mij betreft weinig af aan de kwaliteit van het verhaal.

Harry Hole is weer als vanouds: ietwat droog, ietwat somber, immer scherp, immer twijfelend en immer in de problemen. Het enige lastige aan deze serie is dat ik veel van de vorige boeken vergeten ben, waardoor ik kleine verwijzingen en terugblikken niet altijd meer kon plaatsen. Overigens kun je dit boek ook goed lezen zonder de eerdere delen te kennen. Alleen gaat dan wel wat van de charme verloren. Bovendien zijn de andere delen ook erg goed, dus ik zou gewoon vooraan beginnen