In 2017 verraste Angie Thomas met haar debuut The Hate You Give, die terecht de prijs voor het Beste Boek voor Jongeren in 2018 heeft gewonnen. Met haar tweede boek On the Come Up geeft ze opnieuw, op een ontzettend originele manier, een realistische kijk in het leven van een opgroeiende tiener in een Amerikaanse achterbuurt.
OTCU vertelt het verhaal van de Afro-Amerikaanse Bri, dochter van een inmiddels overleden hiphop-ster, die zelf ook de droom heeft een grote rapper te worden. Ze geeft zich op voor een battle in een radioprogramma, en ze hoopt dat dat de eerste stap is naar haar grote doorbraak. Ze gaat naar school buiten de wijk en voelt zich daar een buitenbeentje. Wanneer ze daar door bewakers tegen de grond wordt gewerkt, eigenlijk zonder reden, en haar moeder ook nog eens haar baan verliest, reageert Bri haar boosheid af in haar teksten. En juist dat wordt opgepikt. Als lezer ben je getuige van de struggle van Bri om haar plaats te vinden, zichzelf te blijven, uit de armoede te kruipen en van betekenis te zijn voor de mensen van wie ze houdt.
Angie Thomas slaagt erin een wereld te schetsen die ontzettend realistisch overkomt en die je de vraag stelt wat jij in de situatie van Bri zou doen. Ze is wonderlijk talentvol met taal, ze gebruikt veel straattaal en neemt zelfs rapteksten op in het boek. Als lezer is dit wellicht even wennen, maar het zal daardoor jongeren ongetwijfeld nog meer aanspreken. Naar mijn idee zou dit boek op de verplichte leeslijst Engels moeten komen, een boek wat met plezier gelezen zou worden en wat op zoveel verschillende belangrijke themaâ€™s discussie kan uitlokken. Enige zorgen maak ik me wel om de Nederlandse vertaling; er is een talent nodig om de straattaal en rapteksten ook in het Nederlands goed en geloofwaardig over te laten komen.
OTCU vond ik een heel goed en waardevol boek. Het krijgt van mij 4 sterren, en ik hoop dat Angie Thomas nog veel meer mag schrijven.