Een beklemmend verhaal over onschuld, kwaad en vooroordelen, dat zich afspeelt op en rond een kakkerige kostschool in het boerendorp Haddan. De verhouding tussen dorp en school is op z'n zachtst gezegd moeizaam, naarmate de jaren verstrijken wordt de anomositeit groter. De dorpsbewoners gaan prat op hun boerenkennis, hun enige bezit. Op de school worden vuile machtsspelletjes gespeeld. Het spreekt vanzelf dat er letterlijk en figuurlijk slachtoffers vallen.
Het boek bevat alles wat een thriller moet hebben: enerzijds worden tegenstellingen en karakters zodanig helder neergezet dat het (droeve) verhaal volkomen logisch is; anderzijds kleeft er iets mysterieus aan. Juist vanwege dat mysterieuze tintje had het boek wel halverwege bladzijde 277 (van de 286) mogen eindigen; losse eindjes zouden geenszins misstaan hebben.
Het verhaal leent zich niet voor een korte samenvatting, vandaar waarschijnlijk ook de summiere tekst achterop het boek; gelukkig, want maar al te vaak wordt te veel van de inhoud prijsgegeven.
Een thriller van mijn favoriete soort: psychologisch, hier en daar bijna saai in de uitgebreide beschrijvingen, die dan toch weer blijken te passen in het verhaal. Een meeslepend boek zonder ook maar een sprankje vrolijkheid of flitsende acties, heel knap gedaan van Hoffman! Ik zou me kunnen voorstellen dat er ook lezers zijn die deze thriller als saai bestempelen, maar ik heb ervan genoten en verheug me al bij voorbaat op de overige thrillers van deze auteur (dit was mijn eerste Alice Hoffman), mijn bestelling is inmiddels onderweg.