'Het dossier' is de tweede thriller van de Nederlandse Anya Niewierra. Het goed ontvangen debuut 'Vrij uitzicht' deed velen reikhalzend naar de opvolger uitkijken.

We maken kennis met Josta, een voormalig Oost-Duitse die nu in Nederlands Limburg woont. Zij wordt op een dag versuft wakker en stelt tot haar ontzetting vast dat ze een operatiewond aan haar buik heeft, bovendien vertoont haar geheugen een gat van tien dagen. Na een doktersconsult blijkt dat ze van een van haar nieren beroofd is. Dit doet vermoeden dat 'Het dossier' een boek is over een criminele organisatie die zich met organenroof bezighoudt, niets is echter minder waar, het boek neemt ons mee naar DDR-tijden.

Josta doet ons het verhaal van haar leven. Als jong meisje werd ze omwille van haar artistieke talent afgezonderd van haar leeftijdsgenootjes, zodat ze haar schilderstalent ten volle kon ontwikkelen. Voordat ze het goed en wel beseft, werkt ze mee aan het op grote schaal vervalsen van kunstwerken. Uiteindelijk belandt ze in een gevangenis en wordt ze samen met lotgenoten op gruwelijke manier ondervraagd. Dit heeft alles te maken met het verdwijnen van een uiterst geheim dossier. Wat dat dossier precies inhoudt en wat ermee gebeurd is, blijft lange tijd een vraagteken.

Het verhaal van Josta, dat trouwens in de ik-vorm verteld wordt, wordt afgewisseld door cursief gedrukte stukken tekst. Al snel is duidelijk wie aan het woord is, de lezer heeft er aanvankelijk echter het raden naar tegen wie hij juist praat.

(citaat) Er zijn mensen die machtiger zijn dan de macht.
(citaat) Domme mensen op hoge posities gaan uiteindelijk ten onder aan eigenwaan.
(citaat) Je moet immers veerkracht hebben om te buigen.

Niewierra schrijft bijzonder goed en het verhaal steekt erg goed in elkaar. Het is duidelijk te merken dat de auteur de nodige research gedaan heeft. De personages zijn goed uitgewerkt, de lezer krijgt een duidelijk beeld van hun persoonlijkheid, hun angsten spatten bij momenten van het papier.

Spanning 4, Plot 5, Leesplezier 4, Schrijfstijl 4, Originaliteit 5