Anne Holt werkte als journaliste en startte haar eigen advocatenfirma op. Daarnaast was ze twee jaar in dienst bij de politie van Oslo. In 1996 en 1997 was ze minister van Justitie in Noorwegen. Als schrijfster van spannende boeken is Anne Holt bekend van de reeks rond de vrouwelijke politie-inspecteur Hanne Wilhelmsen. Haar boek Hoogtelijn  werd genomineerd voor de Edgar Prijs voor 'Beste Boek'. In haar serie rond Inger Johanne Vik en Yngvar Stubø is Schaduwdood het vijfde boek.
Politiepsychologe Inger Johanne Vik treft bij haar oude schoolvrienden Ellen en Jon Mohr een dramatische situatie aan. Hun enige zoon Sander is overleden door een val van een keukentrap. Op het eerste gezicht lijkt het een dom ongeval van een kind met ADHD. Het duurt erg lang vooraleer ze een politieagent te pakken kan krijgen. Het is namelijk de tragische dag waarop Anders Behring Breivik de aanslagen in Oslo en op Utøya pleegde. Net zoals de onervaren agent Henrik Holme heeft Inger Johanne Vik het gevoel dat er iets niet klopt in het verhaal van de ouders. Henrik Holme en Inger Johanne Vik voeren elk op eigen houtje een onderzoek uit. Inger Johanne wordt gecontacteerd door familieleden van de Mohrs en krijgt een geheimzinnige sms over de dood van de jongen. Zal ze het mysterie ontrafelen?
Schaduwdood  maakt deel uit van de serie die draait rond de forensisch psychologe Inger Johanne Vik en politiecommisaris Yngvar Stubø. In dit verhaal komt Yngvar Stubø weinig aan bod. Hij is de figuurlijke afwezige omdat hij bezig is met een politieonderzoek waarover hij niet mag praten. Toch komt het gezinsleven van het koppel uitgebreid aan bod. De jonge agent Henrik Holme wordt afgeschilderd als een groentje. Ook hij wordt psychologisch ontleed. Henrik Holme levert enkel een bijdrage aan het verhaal door het researchwerk dat hij verricht, bij de politie wordt hij immers buitenspel gezet.
Hoewel het verhaal draait rond de zoektocht naar de dader is het boek eerder een 'whydunit' dan een 'whodunit'. De structuur van het boek weerspiegelt dit. De kwaliteiten draaien niet rond harde actiescènes. Schaduwdood  is opgebouwd rond de psychologische analyses van Inger Johanne. Ze maakt die analyses voornamelijk nadat ze met de belangrijkste getuigen gaat praten. In die zin heeft het boek iets van de structuur van een klassieke Agatha Christie. Net zoals zij laat Anne Holt het hoofdpersonage in contact komen met de belangrijkste getuigen. Het einde van het boek is het hoogtepunt waarop alle losse eindjes samen de ontknoping vormen. In Schaduwdood  is het ook Inger Johanne die dan de mogelijke daders verzamelt en uiteindelijk de waarheid boven water krijgt. Op dat punt ontdekt de lezer dat hij de hele tijd op het verkeerde been werd gezet. Schaduwdood  eindigt met een verrassende ontwikkeling.
Na Het zevende kind van Erik Valeur − dat begon met de 9/11-terreurdaad in New York − is een publieke aanslag, die zo groot is dat hij internationale aandacht kijgt, geen exclusief gegeven meer als uitgangspunt voor een boek. Dit aspect van het verhaal wordt hoofdzakelijk gebruikt om de inefficiënte modus operandi van de politie te verklaren. Dat is de aanleiding voor Inger Johanne om te gaan speuren.
Het tempo van het verhaal ligt erg laag. Voor de lezer die zich laat meeslepen door de emoties van Inger Johanne vormt dit geen probleem, maar voor de lezer die graag een actieve zoektocht naar de dader beleeft is dit boek minder geschikt. De schrijfstijl is wél zeer uitnodigend. De emoties van de personages worden erg toegankelijk beschreven. Het is een leuk weetje dat de Zweedse zender TV4 samen met Sonet AB de serie zal verfilmen. De serie zal zich afspelen in Stockholm.
Schaduwdood is een psychologische rit naar de menselijke motieven achter de gewelddadige dood van een kind. Het boek speelt voor een grote mate in op de empathie van de lezer. Liefhebbers van dit genre zullen dit boek in de armen sluiten.