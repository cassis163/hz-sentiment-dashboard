In 1995 heeft Reggie Nadelson, de in Rusland geboren en als New York City agent opererende, Artie Cohen als hoofdfiguur het licht doen zien. Het feit dat er inmiddels acht Artie Cohen-boeken zijn verschenen, bewijst dat het met deze relatie wel goed zit. Gezien de inhoudelijke verscheidenheid binnen de verhalenreeks, rijst het vermoeden dat het einde nog lang niet in zicht is van deze opmerkelijke verschijning binnen het NYPD-korps. Fresh Kills is de laatste verschenen misdaadroman die in Nederland sinds kort onder de titel Koud vuil, verkrijgbaar is. Een thriller die naast vele spannende momenten ook een goed verhaal in zich bergt.
Artie Maximovitsj, alias Cohen, bevindt zich met zijn neefje en peetkind Billy Farone op het strand Brighton Beach, wanneer er een vliegtuigje neerstort. Billy is met proefverlof uit een inrichting, waar hij zit op beschuldiging van moord op Heshey Shank. Artie ontfermt zich over Billy en neemt hem mee naar huis, duidelijk tegen de wil van zijn echtgenote, die overtuigd is van Billys schuld. Sonny Lippert, de 65-jarige rechercheur en chef van Artie, belast hem met een kindermoord in New Jersey waarbij de ledematen van het slachtoffertje zijn afgesneden.
Eenmaal terug in zijn ouderlijk huis in Brooklyn, blijkt Billy niet echt welkom te zijn. Zijn kamer is onherkenbaar veranderd en zijn ouders, Genia en John Farone zijn in Londen. Alle spullen van Billy blijken door zijn ouders in plastic kratten te zijn gestopt. Voor Artie zit er niets anders op dan Billy tijdelijk in zijn woning op te nemen.
Stanley Shank, de broer van de vermoorde Heshey, doet er alles aan om te voorkomen dat Billy weer terug komt in zijn omgeving. De bedreigingen die aan Billys adres zijn gericht worden met het uur ernstiger, Artie wordt serieus bezorgd! Hij is overtuigd dat Billy voor niemand meer een gevaar vormt en dat het kwaad dat ooit in hem heeft gewoed, voorgoed is verdwenen. Toch gebeuren er regelmatig dermate onverklaarbare dingen rondom de veertienjarige jongen, dat hierdoor zijn positieve gedachten voortdurend aan het wankelen worden gebracht.
Reggie Nadelson zet ook in dit boek weer een mooi en rond verhaal neer. Op menselijke en emotionele wijze verschaft ze de lezer een inkijkje in de wijze waarop Russische emigranten zich proberen staande te houden in de Amerikaanse maatschappij. Maar zij staan niet alleen in hun poging om in een vreemde cultuur te overleven. Naast de Russen zijn het ook Italianen en Spanjaarden die, soms teruggrijpend naar hun eigen cultuur, worstelen om zich staande te houden en aan te passen aan de, zo anders functionerende, Amerikaanse maatschappij.
Een haast natuurlijke dosis achterdocht en argwaan eisen van deze bevolkingsgroepen dat ze met dubbele energie hun onschuld en goede bedoelingen blijven bewijzen.
Met deze multiculturele thriller is het Reggie Nadelson wederom gelukt een spannende, onderhoudende en inhoudelijk perfect in elkaar stekend verhaal neer te zetten.
Dit verdient een gepast applaus!