‘De waarheid’ vertelt het verhaal van Sarah wiens echtgenoot, de rijke zakenman Philipp Petersen, tijdens een reis naar Zuid-Amerika spoorloos verdwijnt. Er verstrijken zeven lange jaren waarin niets van Philipp wordt vernomen. Sarah pakt, samen met zoontje Leo, geleidelijk haar leven weer op. Maar dan ontvangt ze een schokkend bericht: Philipp leeft nog en was het slachtoffer van een ontvoering.

De media duiken op de zaak en in alle drukte en chaos probeert Sarah grip te krijgen op deze nieuwe realiteit. Wat zal er gebeuren? Hebben Philipp en zij nog een toekomst samen? Sarah is op alles voorbereid behalve op het feit dat de man, die tijdens het mediacircus uit het vliegtuig stapt, weliswaar lijkt op haar man, maar het niet is...
In shock verwelkomt ze de vreemdeling. Kort daarna uit hij zijn eerste dreigement: als Sarah zijn dubbelrol onthult zal ze alles kwijtraken - haar fijne leven, haar zoon, haar man...

“We worden omringd door een meute journalisten, ik ben gedesoriënteerd en krijg mijn claustrofobie maar moeilijk onder controle, heb moeite niet te hyperventileren en tegelijk Leo in het oog houden, die mijn hand heeft losgelaten.”

‘De waarheid’ is een intrigerende en mysterieuze psychologische thriller waarbij auteur Melanie Raabe haar lezers meeneemt in de gedachten en emoties van hoofdpersoon Sarah en haar plotseling ‘teruggekeerde’ echtgenoot Philipp. Het blijft lang onduidelijk of de man, die beweert haar echtgenoot is, ook werkelijk de man is voor wie hij zich uitgeeft. Raabe ziet kans om met ingenieuze plotwendingen haar lezers diverse keren op het verkeerde been te zetten.

“Opnieuw moet ik aan Constance denken. Denkt ze serieus dat ik Philipp heb vermoord? Is dat mogelijk? En als ze dat gelooft, zijn er dan nog meer mensen die dat denken?”

Raabe concentreert zich voornamelijk op de personages Sarah en Philipp, maar doet dat dan ook ingenieus. Deze twee komen uiterst goed uit de verf. De situatie waar Sarah in terechtkomt is beklemmend en daardoor kan je je goed inleven in de rollercoaster van emoties waar de jonge vrouw in terechtkomt. Knap gedaan. Het feit dat Raabe haar twee hoofdpersonages om beurten in de eerste persoon hun verhaal laat doen, brengt de situatie beklemmend dichtbij.

“Ik sta op de drempel. De tas over mijn schouder. Staar het duister in. Probeer een beslissing te nemen. Ik ben geen slecht mens, denk ik. Ik ben geen slecht mens. Ik denk het net zo lang tot ik het bijna zelf geloof.”

Een fijne schrijfstijl en knappe constructie van het verhaal maken ‘De waarheid’ tot een uiterst fijn boek, waar menig liefhebber van dit genre van zal smullen.

De auteur
Melanie Raabe (1981) werd geboren in een klein dorpje in Noordrijn-Westfalen en woont momenteel in Keulen. Ze werkt als journaliste en actrice. Haar debuutthriller ‘De val’ werd een bestseller in Duitsland, de filmrechten van het boek zijn verkocht aan een grote Hollywoodstudio.

Uitvoering
Uitgever: Cargo
ISBN 9789023465904
Paperback, 384 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/