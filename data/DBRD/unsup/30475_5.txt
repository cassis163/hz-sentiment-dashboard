Normaal gesproken doe ik wel een tijdje over een boek, maar Zonder een woord had ik binnen een paar dagen uit. Vanaf het begin word je meegesleept in een ontzettend spannend en duidelijk geschreven verhaal. Weliswaar in de ik-vorm (waar ik eigenlijk niet van hou), maar ook daar heb ik me niet aan gestoord.
Het verhaal begint met de 14-jarige Cynthia die op een avondje bij een fout vriendje in de auto zit terwijl ze haar ouders had verteld bij een vriendin te zijn. Dit gaat fout uiteraard en haar vader haalt haar uit de auto en neemt haar mee naar huis. Cynthia die het nodige gedronken heeft, is ontzettend boos en gaat naar haar kamer. Ze valt als een blok in slaap maar als ze de volgende ochtend wakker wordt is het huis leeg. Geen enkel spoor van haar ouders en broer Todd.
Dan ga je 25 jaar verder in de tijd. Cynthia, opgevoed door haar tante Tess, is inmiddels getrouwd met Terry en ze hebben een dochter Grace. Een tv-programma waarin vermiste mensen worden opspoort, vraagt Cynthia of ze mee wil werken na al die tijd haar familie te vinden. Cynthia heeft het verlies van haar familie nooit kunnen verwerken en besluit hieraan mee te doen. Als er na de uitzending totaal geen tips of aanwijzingen komen, is Cynthia nogmaals een illusie rijker.
Maar dan gebeuren er rare dingen. Cynthia heeft het gevoel dat ze gevolgd wordt. Ook vindt ze ineens thuis de hoed van haar vader en denkt ze in een restaurant haar broer te herkennen. Cynthia is wederom helemaal overtuigd dat haar familie nog in leven is en gaat zelf op onderzoek uit geholpen door haar man Terry. Alle kleine aanwijzingen en fotootjes worden er weer bijgehaald, en al snel blijkt dat er een aantal dingen niet klopt. Later in het verhaal krijgen ze nog hulp van een oude bekende die een heel belangrijke aanwijzing heeft waar nooit iets mee gedaan is.
Stukje bij beetje merk je dat de ontknoping dichterbij komt. Een van de Crimezone-recensenten schrijft dat de ontknoping eigenlijk heel simpel is. Echt helemaal simpel vond ik het niet, maar wel heel erg logisch. Het had ook echt niet anders kunnen zijn dan zo. Zonder een woord is geen boek dat je moet lezen als je weinig tijd hebt. Hiervoor is de spanning en het verlangen de afloop te kennen veel te groot.