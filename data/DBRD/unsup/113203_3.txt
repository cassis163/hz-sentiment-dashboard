Voor dit historisch misdaadverhaal gebruikt de auteur een licht-literaire stijl, met bij momenten langdradige dialogen. Het boek dient zeker niet om als tussendoortje gelezen te worden. Vooral de historische achtergrond, met de verkiezingsstrijd tussen de twee belangrijke partijen, zal zeer gecompliceerd overkomen indien je hier te snel overheen gaat. Wanneer je echter je tijd neemt voor dit boek, kom je terecht in een boeiend verhaal met sterke personages. Vooral het hoofdpersonage (een Joodse ex-bokser die als dievenvanger werkt) zal je bijblijven. In zijn zoektocht naar de waarheid (door de grauwe buurten van het 18de-eeuwse Londen) valt hij van de ene verrassing in de andere. Het verband tussen de moord en het politieke gekonkel achter de schermen wordt hem al snel heel duidelijk. Het spannende einde van het verhaal liegt er dan ook niet om.