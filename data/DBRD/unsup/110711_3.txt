Al het groots begint met iets kleins. Dat gezegde klinkt je vast bekend in het oren. Het is gebaseerd op het zogeheten butterfly-effect. In De Sparkle stelt Sietse Bakker dat dat principe ten grondslag ligt aan het worden van de beste versie van jezelf. Ontdek de details die het verschil maken.

Sietse Bakker heeft een bewogen jeugd gehad, zo beschrijft hij in De Sparkle. De ene na de andere uitdaging drong zich aan hem op. Door zijn doorzettingsvermogen beklom hij de carrièreladder snel en nu is hij Event Supervisor bij het Junior Songfestival. Maar dat was hij niet geweest als hij niet in de bus had gezeten met een meisje op wie hij verliefd werd. Dat ene moment zette een butterfly-effect in gang dat aan de grondslag ligt van wat hij tot nu toe bereikt heeft.

‘De Sparkle (...) staat in dit boek symbool voor het vrijwel onzichtbare begin van wat dan ook, een gebeurtenis die een ontwikkeling in gang zet, een idee dat de basis vormt voor iets groters.’(p. 26)

In het boek gaat Bakker in op de sparkle met betrekking tot gezondheid, geluk, relaties en succes. Het idee dat aanpassing van een detail dat het verschil maakt een exponentiële groei kan betekenen, is geïllustreerd met verschillende verhalen van mensen die zo'n detail ontdekten en zo werkten aan hun succes. Het begint met een sparkle en het wordt een vuur, maar een vuur heeft genoeg zuurstof en brandstof nodig en zelfs het weer heeft invloed op de ontwikkeling van de vlam. Je dient je dus bewust te worden van de details om de optimale omstandigheden te creëren voor jouw succes om te ontbranden.

Het idee van zo'n Sparkle an sich is niet vernieuwend, maar het is wel goed je te beseffen dat je leven de optelsom is van alle keuzes die je maakt. En ja, zelfs als een keuze voor jou wordt gemaakt en jij je daarbij neerlegt, maak jij de keuze dat te doen.

Het idee is inspirerend en motiverend en het zet je aan het denken. Of je het nu wilt of niet, je zult tijdens en na het lezen je leven uitpluizen op zoek naar jouw sparkle-moment. Als je concludeert dat dat zich nog niet heeft voorgedaan, is dit jouw kans om stil te staan bij hoe je er zelf bewust een kunt creëren. Dan is het wel handig om al een idee te hebben van hoe jij wilt dat jouw leven er in de toekomst uitziet.

Toch lijkt Bakker zo veel verschillende onderwerpen te willen behandelen dat het boek soms verwarrend overkomt en het ontbreekt aan een duidelijke ontwikkeling in het boek. Het zijn allemaal losse onderwerpen met soms te veel achtergrondinformatie waarvan de kern makkelijk in een of twee zinnen verwoord kan worden. Ook heeft hij nagelaten bronvermelding in het boek op te nemen.

De Sparkle is een inspirerend boek, maar een iets praktischer insteek zou het sterker hebben gemaakt. Sietse Bakker komt namelijk wel over als iemand die nuttige trainingen geeft en juist daarvan zou meer zichtbaar kunnen zijn in het boek. Minder algemeen bekende informatie, meer begeleiding richting de beste versie jezelf. Dat is het detail dat het verschil maakt.

Deze recensie verscheen eerder op alexhoogendoorn.nl