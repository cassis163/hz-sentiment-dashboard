Dolf de Vries is een Nederlands acteur die vooral bekend is geworden door zijn rol in de film Soldaat van Oranje. Naast films heeft hij ook in diverse televisieseries waaronder Onderweg naar Morgen gespeeld. Naast acteren houdt De Vries zich ook bezig met het schrijven van vooral reisboeken. Het meest bekend zijn zijn '...in een rugzak'-boeken.

In Zuid-Afrika in een rugzak vertelt De Vries over zijn drieënhalve maand durende reis die hij samen met zijn vrouw Lout in 2003 gemaakt heeft. In een camper reizen ze het land door en maken de lezer deelgenoot van hun bezoek aan onder andere Kaapstad, Robbeneiland, de Kleine Karoo en de Noordkaap. Behalve voor de cultuur, de natuur en de diverse bezienswaardigheden besteedt De Vries ook aandacht aan hun ontmoetingen met veel bewoners van het land.

De reis van Dolf en Lout vond dertien jaar na het afschaffen van de apartheid plaats. Deze apartheid heeft natuurlijk voor een belangrijk deel de Zuid-Afrikaanse geschiedenis bepaald en dat is in het boek van De Vries goed te merken. Behalve dat hij hier met verschillende mensen over gesproken heeft, geeft hij ook weer dat de maatschappij in 2003 nog voor een groot deel op blanken gericht was en ook dat niet iedereen een voorstander van de afschaffing was.

Ook de verre geschiedenis heeft een plaats in het boek. Dit is geen uitgebreid of oersaai en vervelend verhaal, maar wordt op een heldere manier uiteengezet. Daardoor begrijp je wat meer over de locatie waar ze zich op dat moment bevinden. Het is hoe dan ook interessant, maar toch zijn de ontmoetingen met de mensen en dieren en de beschrijving van de Zuid-Afrikaanse natuur het meest boeiend. Dat spreekt het meest tot de verbeelding en daar kun je je ook het meeste bij voorstellen.

De vlotte en levendige schrijfstijl van De Vries zorgt ervoor dat je de reis samen met hem en Lout meebeleeft. Het is niet moeilijk om je in te beelden wat je te zien krijgt en wat je mee zult maken wanneer je zelf een reis door Zuid-Afrika maakt. Humor, soms wat cynisme en een kleine mate van zelfspot zijn de ingrediënten die het verhaal nog meer glans geven dan het al heeft.

Zuid-Afrika in een rugzak moet niet gezien worden als een reisgids. Dat is het absoluut niet. Voor iemand die in het land geweest is, is het een herbeleving. Voor wie plannen heeft om het land te bezoeken, kan het lezen van dit reisverhaal deel uitmaken van de voorbereiding. Maar ook als geen van beide van toepassing is, hoeft dit boek geen straf te zijn.