Het was al weer een tijdje geleden dat ik een 'De Cock' gelezen had.
Wie kent Baantjer niet?
Hij schreef de boeken over de Amsterdamse rechercheur De Cock (met cee-oo-cee-kaa) en zijn onvolprezen assistent Dick Vledder. Deze reeks wordt nu voortgezet door Peter Römer en ik was benieuwd of het nog net zo lekker lezen was.
Meteen al op de eerste bladzijde was het alsof ik thuis kwam. Het scheelt natuurlijk ook dat er een tv-serie is gemaakt met deze personages in de hoofdrol. Daar heb ik vaak naar gekeken. Het voelde meteen heel vertrouwd en ik zag het voor mijn ogen gebeuren.
Maar nu terug naar het boek 'De Cock en de moord op maat'.

De eerste regels zorgen er voor dat je weet hoe De Cock er uit ziet, hoe de relatie tussen hem en Vledder is en waar ze werken. Dat is zo goed gedaan, genoeg om al meteen een heel warm gevoel te krijgen. Het voelt goed tussen die twee:
'Met zijn ogen gesloten, zijn lippen getuit en zijn handen devoot gevouwen voor zijn borst leunde rechercheur De Cock achterover in zijn stoel in de grote rechercekamer van het oude politiebureau aan de Warmoesstraat. Schuin tegenover hem zat Vledder, zijn onvolprezen assistent, die hem nauwgezet in de gaten hield. Dit was de karakteristieke houding van zijn oude leermeester als hij diep in gedachten bezig was met een moordzaak die hoognodig moest worden afgerond.'
Hoe belangrijk deze goede verstandhouding is zal later nog blijken in deze detective.

Een bijzonder leuk extraatje bij dit 80ste deel is een stadskaart van Amsterdam waarop alle moordlocaties per deel aangegeven staan. Voor mezelf heb ik hierop aangekruist welke delen ik gelezen heb.
En er is nog plaats voor een heleboel nieuwe locaties...

De dialogen in dit verhaal zijn vloeiend en in een eenvoudig taalgebruik, waardoor het een heel toegankelijk boek is geworden, helemaal in de trend van Baantjer.
Ik ervoer het als ware ontspanning om te lezen in deze gemoedelijke detective, het is geen thriller maar een verhaal vol humor, veel warmte en toch ook de nodige spanning. Precies zoals ik het graag zie wanneer ik aan de verhalen met De Cock als hoofdpersoon denk.

'De Cock en de moord op maat' heeft er voor gezorgd dat ik zeker nog vaker een verhaal van Peter Römer over De Cock zal lezen.