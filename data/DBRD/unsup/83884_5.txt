Ik kreeg het boek 's middags in de bus. 's Avonds op de bank ben ik onder het genot van een kopje thee gelijk begonnen met lezen. Ik heb hem direct uitgelezen. Ik had hem beter ergens overdag kunnen lezen want het boek hield me nog wel even bezig. Aansluitend slapen ging niet zo lekker. Ik ervaar de directe en concrete schrijfstijl als erg prettig. Voor mij is het boek een boek zonder poespas en geneuzel. Helder in opbouw en aansprekend in stijl. Daar hou ik van. Wat mij betreft een verademing ten opzichte van de meeste boeken die gaan over het "zelf". Op het moment dat een boek iets in mij raakt dan voel ik me dankbaar. Dankbaar dat ik het mocht lezen maar ook dankbaar voor dat wat het boek mij wil vertellen. Dat is een van de redenen waarom ik graag lees. Het boek heeft me aangeraakt!

Boeken die ik goed vind neem ik mee in mijn leven en in mijn lessen bij het instituut waar ik les voor geef. Iedere lesdag begint met een mediaronde. De boeken gaan vaak over voeding maar soms ook niet. Dit boek heb ik meegenomen naar de lesgroep in Utrecht en ik heb de studenten geattendeerd op het hoofdstuk faalangst en vertrouwen. Zeer toepasselijk in deze groep en precies mooi op tijd voor het examen. Het boek is ook al meegereisd naar Breda. In deze groep zitten twee studenten die ervaren dat zij geen grip hebben op het leven. Hen overkomt alles en ze vinden zichzelf slachtoffer van het leven. Ik hoop dat ze mijn leestip, dit boek, ter harte zullen nemen.

Beste Max Bartels, hartelijk dank voor een heerlijke leesavond op de bank - de inzichten en de emoties. ik was lekker bij mezelf op de thee !