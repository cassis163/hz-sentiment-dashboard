De Heelmeesters omvat de geschiedenis van de tweelingbroers Marion en Shiva.
Hun geboorte en overleving zijn een wonderlijke gebeurtenis, waarbij de basis wordt gelegd voor hun verdere ontwikkeling. De gevolgen zijn desastreus voor de ouders van de kinderen en hier wordt de kiem gelegd voor verder verraad.

De tweeling groeit op in de beschermde omgeving van het Missing Hospital in Ethiopië en ieder kind ontwikkelt daar zijn eigen belangstelling voor de Geneeskunde.
De politieke toestand in Ethiopië heeft grote gevolgen voor hun persoonlijke levensloop. Het verraad van de vader herhaalt zich en zal zorgen voor tweestrijd tussen de tweeling.
In een dramatische climax vallen trouw, vergeving en liefde samen met hun gemeenschappelijke vakkennis van de Geneeskunde.

De auteur Abraham Verghese dwingt ontzag af met zijn boek De Heelmeesters.
Hij heeft zich verdiept in het verleden van Ethiopië met zijn diverse bevolkingsgroepen, die een voorname rol spelen in de roman.
Ook geeft Verghese in De Heelmeesters de Geneeskunde een centrale rol. Met veel oog voor detail schrijft hij over chirurgie en verloskunde. Hij doet dat niet alleen in toegankelijke taal, maar schetst tevens een beeld van de leefomstandigheden in
Ethiopië. Bijzondere aandacht besteedt hij via een verhaallijn aan de problematiek rondom vrouwenbesnijdenis.

Abraham Verghese voegt al deze aspecten samen in een groots familieverhaal: sfeervol, ontroerend en met een geweldige dosis humor. Woordspelingen en gevatte zinnen zorgen voor puur leesgenot.

De Heelmeesters van Abraham Verghese, GRANDIOOS