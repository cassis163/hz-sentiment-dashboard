De uit New York afkomstige Don Winslow heeft al heel wat wateren doorzwommen voordat hij zich een misdaadauteur mocht noemen. Hij was onder andere acteur, regisseur, bioscoopuitbater, safarigids, en zelfs detective. Nu woont hij met zijn vrouw en hun zoon op een ranch in de omgeving van San Diego.
Zijn eerste spannende boek dateert al van 1991 en ondanks dat er een paar van zijn werken naar het Nederlands vertaald werden bleef hij in ons taalgebied een nobele onbekende. In 2007 werd Dood en leven van Bobby Z verfilmd. Ondertussen wordt ook al gewerkt aan de verfilming, met Robert De Niro in de hoofdrol, van zijn tiende en meest recente boek De winter van Frankie Machine.
In dat boek maken we kennis met Frank Machianno, alias Frankie Machine, een kleine zelfstandige die in het verleden echter een legendarische huurmoordenaar was voor de plaatselijke maffia. Op een dag wordt hij opnieuw benaderd door maffiosi die hij niets kan weigeren. Al snel blijkt dat er kwaad opzet in het spel is en dat iemand hem kost wat kost dood wil. Maar wie? En waarom? Frank heeft geen idee, maar ook geen andere keuze dan dit zaakje tot op het bot uit te zoeken, wil hij nog een kans hebben om weer van zijn rustige oude dag te kunnen genieten.
Het verhaal van Franks zoektocht zit vol met flashbacks, die vooral worden gebruikt om zijn oude makkers en zijn activiteiten in vervlogen tijden voor te stellen. En die terugblikken zitten dan ook nog eens vol met al de typische maffia-clichés die men maar kan bedenken. Het gevoel dat men het allemaal al eens gezien, gehoord of gelezen heeft komt constant om het hoekje kijken.
Maar gelukkig is de hoofdverhaallijn stukken boeiender. Door het hoofdpersonage enerzijds uit te tekenen als een man die er alles aan doet om het iedereen  vriendin, dochter, ex-vrouw en klanten  naar de zin te maken; en er anderzijds een harde overlever van te maken, die geen confrontatie uit de weg gaat, onstaat er een complex en realistisch personage, die best op wat symphatie van kan rekenen.
Don Winslow slaagt er ook in, door vertelsnelheid en diepgang perfect te doseren, een sfeer te creëren waar de lezer bijna zonder het te merken in opgaat. Als aansluitend de plot nog best te pruimen is en het verhaal een ietwat verrassende onknoping kent, is er weinig reden tot klagen en kan alleen maar besloten worden dat dit boek er best mag zijn.
De Winter van Frankie Machine is een mooi opgebouwd, vlot verteld boek met een geloofwaardig hoofdpersonage dat ondanks de typische maffia praktijken toch best genietbaar is voor elke liefhebber van het spannende boek.