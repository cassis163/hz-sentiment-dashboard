‘Een Hoogst Verleidelijk Man’ - Paul Jacobs



Genre: Misdaadroman
Uitgeverij: Houtekiet
ISBN: 9789089247261
Uitvoering: Paperback
Aantal pagina’s: 331
Verschijningsdatum: Januari 2019

Met dank aan Uitgeverij Houtekiet voor het recensie-exemplaar.

Inhoud
Oud Tv-presentator Thomas Breens en zijn vriendin Kristien onderzoeken de verdwijning van radio presentatrice Kathy Ongena nadat zij tijdens de uitzending in tranen is uitgebarsten. Op hun zoektocht die loopt van Oostende tot de Côte d’Azur en terug, komen zij in aanraking met politici, excentriekelingen en gewapende lieden.

Mijn mening
Dit is al de tiende misdaadroman van Paul Jacobs over Thomas Breens en mijn allereerste. Het boek ziet er geweldig uit. De prachtige foto van het Franse vestingstadje Saint-Paul-de-Vence brengt de lezer helemaal in de juiste sfeer.

Het verhaal wordt verteld aan de hand van vijfenzeventig hoofdstukken verdeeld over drie delen genaamd Antwerpen, Nice en Antwerpen. Grofweg de plaats van handelen. Als nieuweling op het gebied van de verhalen over Thomas Breens is het vermeldenswaardig dat ik geen moment het idee heb gehad, iets van voorinformatie te hebben gemist. De eerdere avonturen hebben geen drempel gelegd om later in te stappen. Ik denk daarom ook dat je de boeken van Paul Jacobs uitstekend los van elkaar kunt lezen.

Het verhaal zit goed in elkaar en neigt soms richting redelijk complex. Er lopen veel verhaallijntjes langs en door elkaar heen. De ik-persoon is Thomas Breens en we volgen de gebeurtenissen vanuit zijn blikveld. Thomas is drieënvijftig jaar en dit geeft een match met de stijl van vertellen. Woordkeuze, verteltempo en een hoge mate van zorgvuldigheid passen goed bij deze leeftijd. De plot is veelzijdig en goed doordacht. Het woord misdaad is ondergeschikt in het woord misdaadroman. Het is bovenal een mooie roman over politiek, vriendschap en vrijheid.

Eindoordeel
Paul Jacobs is een begenadigd verteller en geeft als een soort cineast beelden door naar de lezer. Beelden van het landschap, de ambiance in een kroeg of een gesprek op politiek niveau. Het tempo ligt laag en het boek lijkt dan ook bij uitstek geschikt voor de leeftijdsgroep waarover hij schrijft. Ik heb het beeld dat jeugdige lezers hierop zullen kunnen afhaken.

Maar voor deze eenenvijftig jarige recensent gebeurt er meer dan genoeg. De interactie tussen de vele personages vind ik uitzonderlijk goed beschreven. Van dronkaard, tot burgemeesterskandidaat. Van excentrieke hippie tot overheidscrimineel. Het is van hoge klasse. Het absolute hoogtepunt van dit boek is het idee om een boek en later een televisieprogramma te maken met als werktitel: ‘Fucking Around’. Ik raad je aan het boek te lezen, alleen al om deze reden.

De fictieve personages krijgen in het verhaal gezelschap van echte personen. Dat maakt dat ik geregeld tijdens het lezen achtergronden over bepaalde personen opzoek op Internet. Dit geldt evenzo voor de locaties. En luister naar muziek uit lang vervlogen tijden. Het bevalt uitstekend. Een ‘hoogst verleidelijk man’ geeft dit boek drie-en-halve welverdiende ster.

Peter van Bavel - recensent De Perfecte Buren

Mijn persoonlijke songtekst

Quand elle est au creux de mon lit
Elle prend toute la place
Et nous passons de longues nuits
Tous les deux face à face
Je ne sais vraiment pas jusqu'où
Ira cette complice
Faudra-t-il que j'y prenne goût
Ou, que je réagisse ?
Non, je ne suis jamais seul
Avec ma solitude


( Georges Moustaki – Ma Solitude)