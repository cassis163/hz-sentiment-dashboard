Shemara Jasmine is blogger en auteur. In 2013 stond ze op de shortlist voor de Coffee Company Book Award. ‘Lekker afzien’ is het laatste deel van de Bootcamp trilogie, uitgegeven door uitgeverij Xander.  

In dit laatste deel van de bootcamp trilogie, gaat het verhaal verder waar het eindigde in deel twee. James heeft Emma ten huwelijk gevraagd en ze heeft ja gezegd. Toch merkt ze dat ze erg twijfelt. James heeft amper tijd voor haar, omdat hij als wereldster constant onderweg is en ook Emma heeft het ontzettend druk, nu ze promotie heeft gemaakt. Ondertussen blijft ze gevoelens hebben voor Alex, maar haar vriendin Sandra is eveneens verliefd. Wat moet ze doen?  

Zoals we ondertussen wel weten van de voorgaande twee delen, lezen de ‘lekker afzien’ boeken ontzettend fijn weg. Voor je er erg in hebt, is het boek uit en dat is een zeer goed teken. Er zit een flinke dosis humor in, maar in dit deel zijn er ook wat serieuzere onderwerpen en heeft de humor iets minder de overhand.  

Ook zijn de gevoelens van Emma goed te begrijpen in dit boek. Haar twijfels en onzekerheden zijn erg realistisch en daardoor een stuk minder storend dan in de voorgaande delen. Ze lijkt iets vasthoudender en vooral wat meer voor zichzelf op te komen. Ik vind het fijn dat ze dit eindelijk doet en dat ze meteen een stuk stabieler lijkt. De overige personages lijken in dit boek daarnaast minder irritant te zijn dan in de vorige delen. De koosnaampjes komen minder vaak voor. Al zijn er soms nog wel wat vreemde reacties en dialogen. Waarom lijkt ieder personage Emma bijvoorbeeld verkeerd te begrijpen?  

Het einde van het boek is enigszins voorspelbaar, maar  heeft ook nog enkele verrassende elementen. Het einde was voor mij vooral heel bevredigend en past prima bij de rest van de serie.  

Lekker afzien is het derde deel van de trilogie en je moet wel echt de voorgaande boeken gelezen hebben om dit deel te begrijpen. Er wordt vaak verwezen naar zaken uit eerdere delen. Daarnaast eindigt deel twee met een open einde en dat maakt het haast onmogelijk om Lekker afzien te begrijpen.  

De bootcamp trilogie is met dit laatste deel een prima serie om te lezen. Fijn voor iedereen die niet wilt nadenken en vooral wilt genieten van over-the-top situaties. Chicklit zoals het hoort te zijn.