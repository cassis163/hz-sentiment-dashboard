De eerdere Engelse versie The Snatchabook won de Brilliant Books 2014 Schools' Book Awards. Het prentenboek is in zestien talen verschenen en er is zelfs een toneelstuk van gemaakt. Het creatieve echtpaar Docherty (ze schrijven en illustreren allebei) heeft het boek gemaakt.

Holletje-in-‘t-Bos is een dierendorp in het bos waar de kleintjes voor het slapen altijd luisteren naar een verhaaltje. Een geliefd bedtijdritueel. Gezellig gaan de dieren bij elkaar zitten voor dit knusse moment. Ze genieten van verhalen over vuurspuwende draken, toverende heksen en zwervende piraten. Maar op een avond komt er een nieuw wezentje aan in het dorp. En vanaf dat moment beginnen de boeken te verdwijnen uit de holletjes van de dieren. Het hele dorp is in rep en roer. Wie is die heimelijke boekendief? Het dappere konijntje Lisa Langoor wil de dief op heterdaad betrappen: ze maakt een ‘boekenval’, een mooi stapeltje boeken die voor het grijpen ligt. Als ze de boekendief dan eindelijk onder ogen komt, is het niet helemaal wat ze had verwacht. Wat wil de boekendief nu eigenlijk echt? En kan zij hem daarbij helpen?

De tekst leest lekker weg, al merk je hier en daar nog een beetje dat het oorspronkelijke Engelse boek The Snatchabook in rijmende kortere zinnen is geschreven. Je leeft als lezer goed mee met de zorgen van de bosbewoners.

De illustraties zijn vlot en een beetje schetsmatig getekend. De emoties zijn duidelijk zichtbaar. Konijntje Lisa Langoor ziet er erg schattig uit met haar dunne pootjes, lange oren en grote ogen. Bij sommige illustraties zie je dwarsdoorsnedes van alle holletjes van de dieren in het bos, gezellige haventjes in warme kleuren tegenover het koelere blauwgroen van buiten. De verschillende soorten verhalen waar de bosbewoners van genieten worden kort visueel getoond, het leuke daarbij is dat de luisterende kleintjes de hoofdrol spelen in hun verhaal. Bekende verhalen zoals ‘De prinses op de erwt’ en ‘Roodkapje’ passeren de revue. Soms worden er spreadvullende illustraties gebruikt en soms buitelen er meerdere losse illustraties over een pagina heen. Dit zorgt voor een leuke variatie. De kleurtonen per spread zijn wel steeds hetzelfde, meer afwisseling hierin had geen kwaad gekund.  

Dit alles leidt tot een hartverwarmend prentenboek over het belang van voorlezen.