Een zwangere tiener wordt ontvoerd en gevangen gehouden. Aanvankelijk denkt ze dat het haar ontvoerder om losgeld te doen is, maar de werkelijke reden achter haar ontvoering is vele malen misdadiger. Waar ieder ander kwetsbaar en emotioneel reageert, toont zij geen enkele emotie. In ‘Methode 15/33’ vertelt ze haar verhaal. Over haar ontvoering, over zichzelf en vooral over haar ontsnappings- en wraakplan. Ze laat bij dit plan niks aan het toeval over. Alles plant ze minutieus, ze berekent en beredeneert alles en oefent steeds opnieuw. Want ze heeft maar één kans om aan haar ontvoerder te ontkomen. Omdat ze haar ongeboren kind niet in gevaar wil brengen moet ze het niet hebben van fysieke kracht. Wie niet sterk is...

Niet-alledaagse thriller
‘Methode 15/33’ staat als een huis. Het is een spannende, niet-alledaagse thriller. Een aantal zaken maakt dit verhaal bijzonder. Zo is er een ik-perspectief vanuit twee personages die elkaar afwisselen: de tiener en een inspecteur. Beide perspectieven zijn leidend in het verhaal en nemen ieder een deel voor hun rekening: het meisje vertelt over haar ontsnapping, de inspecteur over de opsporing. Het meisje richt zich regelmatig tot de lezer om die mee te nemen in haar gedachten. Die gedachten zijn nogal bizar en dwangmatig te noemen. Ze is hoogbegaafd en kan haar emotie in- en uitschakelen wanneer nodig. Haar gedachten zijn zeer methodisch, ze gaat erg rationeel te werk en benoemt ieder voorwerp als een voordeel dat ze kan gebruiken in haar ontsnappingsplan. De routine van haar ontvoerder is een voordeel, maar ook het snoer van de radio die ze heeft, een deken, etc. Alles weet ze te gebruiken bij haar ontsnappingspoging.

Geen verrassing
Wat het meest verrassende element van het boek zou moeten zijn, namelijk een slachtoffer dat van de dader haar slachtoffer maakt, is eigenlijk het minst verrassend. Het staat namelijk al op de flaptekst te lezen. Het is ongetwijfeld hét verkoopargument van het boek, maar geeft té veel weg. Jammer, maar niet onoverkomelijk, want het boek blijft de moeite waard om te lezen.

Schokkend
Een prima uitgewerkt verhaal, maar hier en daar zakt de spanning wel in omdat het beschrijven van alle voorbereidingen ook wel langdradig wordt. Het boek laat zich gemakkelijk lezen; zo kent het slechts een beperkt aantal personages en locaties. Dat betekent echter niet dat het verhaal niet beklijft. De gebeurtenissen en de reden van haar ontvoering zijn schokkend en niet voor tere zieltjes. De gedachtegangen van het meisje geven stof tot nadenken.

Conclusie
Hoewel het een verhaal vol gruwelijkheden is, is het een aangenaam te lezen boek. Het kent een originele insteek, is soms wat langdradig maar verder prima uitgewerkt. Jammer dat de flaptekst te veel prijsgeeft over het verhaal, maar ‘Methode 15/33’ is zeker een aanrader.