Engeland, 1976. Mevrouw Creasy wordt vermist en op straat is het geroddel niet van de lucht. De tienjarige Grace en Tilly gaan zelf op onderzoek uit. Terwijl ze proberen te begrijpen wat ze zien en horen, ontvouwt zich een ingewikkelde geschiedenis boordevol bedrog, want iedereen in de buurt heeft wel iets te verbergen. Naarmate de buurt zijn geheimen prijsgeeft, ontdekken de amateurdetectives veel meer dan ze hadden gedacht. Deels whodunnit, deels een verhaal over volwassen worden is Het probleem met bokken en schapen een eigenzinnige en betoverende debuutroman over een gemeenschap die behoefte heeft aan absolutie en twee meisjes die leren wat het betekent om ergens bij te horen.
Wat was dit een leuk boek om te lezen. Vanuit verschillende uitgangspunten ontvouwt zich wat er mis kan gaan in een kleine gemeenschap. Hoe een roddel volledig uit de hand kan lopen.
Goed op de datum bovenaan de pagina letten want het verhaal verspringt tussen 1976 en 1967. Het is origineel en leuk geschreven! Vooral de kinderlijke manier van denken van die twee kleine meisjes is echt ontzettend leuk om te lezen. Een aanrader!