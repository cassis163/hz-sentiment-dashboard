Vlak na middernacht wordt een van de passagiers aan de Orient Express vermoord gevonden in zijn kabine. De dader? Die moet zich wel bevinden aan boord van de trein, want door een dikke laag sneeuw kan niemand de Express verlaten. In de thrillerklassieker Murder on the Orient Express weet Agatha Christie haar lezers verbouwereerd achter te laten.

Verhaal
Enkele minuten na middernacht komt de beroemde Orient Express noodgedwongen tot stilstand door een zware sneeuwstorm. Aan boord bevindt zich onder andere detective Hercule Peroit en de miljonair Samuel Edward Ratchett. Als de ochtend aanbreekt en laatstgenoemde dood wordt aangetroffen in zijn kabine, twaalf keer neergestoken terwijl de deur op slot was, gaat Peroit op onderzoek uit. De moordenaar bevindt zich zonder twijfel onder de passagiers, want uitstappen in de blizzard is geen optie...

Look & Feel
Murder on the Orient Express verscheen in 1934 en wordt tegenwoordig gezien als een echte klassieker. Deze whodunnit (ontstaan uit het Engelse "Who has done it?", een subgenre van detectiveverhalen) is inmiddels in meerdere versies uitgegeven. Mijn editie (zie bovenstaande foto) heb ik bij de Waterstones in Amsterdam gekocht; een kleine Engelstalige paperback met een matte omslag en de bekende handtekening van de auteur op de cover. Naar mijn mening een prachtige uitgave door de mysterieuze blauwe kleur en de lettertypes in handletterstijl. Natuurlijk is er, zoals bij elke uitgave van dit verhaal, een trein te zien op het voorplat van het boek, zonder zou het niet compleet zijn!

Op de een of andere manier vind ik het papier dat wordt gebruikt in Engelse paperbacks altijd zo veel fijner dan het papier in Nederlandse boeken; het papier voelt dunner aan (en ruikt ook altijd veel lekkerder...). Ook dit boek ligt heerlijk in de hand door het kleine formaat, de zachte omslag en het fijne papier.

Leuk detail: er is een plattegrondje van de binnenkant van de Orient Express ingevoegd op pagina 76, wat het verhaal een stuk inzichtelijker maakt. Ook hebben alle hoofdstukken een titel die de lezer op een toegankelijke manier het onderzoek van Peroit laten volgen.

Oordeel
Het was voor mij een lastig boek om doorheen te komen. Er worden veel personages geïntroduceerd en de beredeneringen van detective Periot volgen zich in een razend tempo op. In het eerste deel van dit boek lees je naar de moord toe, in het tweede deel ga je met Periot mee tijdens zijn zoektocht naar de dader en in het laatste deel doet de detective een schokkende ontdekking die de lezers niet zonder verbazing achterlaat. Een prettige verdeling van het verhaal, want de lezer weet waar hij aan toe is. Ondanks dat het verhaal je verbouwereerd achter laat, komt het voor mij wat ongeloofwaardig over en was de verhaallijn soms lastig te volgen. Het lijkt haast alsof Christie zelf eigenlijk niet meer wist wie ze nu eigenlijk als dader in gedachten had. Tóch weet Agatha Christie op een simpel ogende manier haar lezers te bekoren en aan te sporen verder te lezen.

In het kort: een goede thriller met een bijzonder plot. Ondanks dat het een klassieker is, is het niet een boek dat ik gelijk aan iemand zou aanraden. De verhaallijn vond ik niet altijd even logisch en hier en daar moeilijk te volgen.

Sterren: ***

Specificaties
Uitgever: Harper Collins
Uitgave: Paperback, ook beschikbaar in hardcover en e-book
Publicatiedatum: 09-2013
Pagina's: 288
ISBN: 9780007527502