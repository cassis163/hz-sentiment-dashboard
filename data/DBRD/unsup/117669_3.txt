Heb jij je wel eens afgevraagd wat er gebeurt als je per ongeluk een bestseller schrijft? Het overkwam de Britse Tina Seskis met haar debuut Een stap te ver. De auteur begon het boek te schrijven voor haar ongeneselijk zieke moeder. Seskis had geen idee waar het verhaal naartoe ging, maar bleef stug doorschrijven. Na de dood van haar moeder gaf ze Een stap te ver in eigen beheer uit. Binnen een jaar verkocht de auteur 100.000 e-books en 10.000 papieren boeken. Inmiddels heeft Seskis een contract bij een uitgeverij en is haar debuut aan 18 landen verkocht. 

Wat gebeurt er als je wegloopt voor je problemen? Dat is de hoofdvraag die Een stap te ver probeert te beantwoorden. We volgen moeder Emily Coleman die op een ochtend zonder om te kijken haar gezin verlaat. Ze komt terecht in Londen, waar ze direct bevriend raakt met Angel. Ze meet zichzelf een gloednieuwe identiteit aan en bouwt een nieuw leven op. Maar hoe lang kan ze het verleden begraven?

Een stap te ver begint wat houterig. Taal- en schrijftechnisch is er bijzonder veel op aan te merken. Er worden droge feiten opgesomd, en Emily vertelt vooral hoe ze zich voelt. Deze literaire thriller speelt zich af in het heden, maar schakelt frequent terug naar het verleden. Hierdoor vinden we een verhaal in een verhaal: losse fragmenten uit het verleden, moeten er bij de lezer voor zorgen dat er binnen het heden dingen duidelijk worden. Hoewel Tina Seskis zegt niet te hebben gewerkt met het idee van een plot, werkt Een stap te ver vooral naar een - niet al te verrassende - plot toe. Daardoor maken de personages af en toe wat gekke sprongen die van tijd tot tijd ongeloofwaardig overkomen. Hoewel er duidelijk vermeld staat dat het boek een literaire thriller is, zijn er weinig elementen te vinden die het tot een spannend verhaal maken. 

Het is duidelijk dat Seskis een beginnend schrijver is, maar ondanks de mindere punten binnen Een stap te ver, zijn er ook een heleboel pluspunten. Een daarvan is dat dit boek moeilijk weg te leggen is. Het boek is zo gemakkelijk verwoord, dat het je amper moeite kost om het uit te lezen. De lezer ziet Seskis schrijfkwaliteit door het boek heen steeds verder vooruit gaan. Wat begint als een droge opsomming, is aan het einde een prachtig verhaal waarbij de personages in volle glorie naar voren komen. Na de climax volgt nog een uitgebreide epiloog die een opzichzelfstaand deel is. Dit deel maakt het verhaal niet alleen mooi rond, maar zorgt ook voor een extra dimensie tussen de lezer en hoofdpersonage Emily. 

De groeiende schrijfkwaliteit, de vaart waarin het verteld wordt en het ontroerende einde, hebben Een stap te ver waarschijnlijk per ongeluk een bestseller gemaakt. Of Seskis gepassioneerd en leergierig genoeg is om de lezers ook met haar volgende boeken te boeien, laten we even in het midden. Een stap te ver is in ieder geval een aardig begin.