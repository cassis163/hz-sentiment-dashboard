Alexa is klaar met de middelbare school en besluit om een semester in Engeland te gaan studeren. Haar moeder is niet erg enthousiast (zeker niet omdat haar vader Engels is en deze nooit iets van zich heeft laten horen nadat hij haar moeder tijdens een ontmoeting in Frankrijk zwanger heeft gemaakt). Ze gaat uiteindelijk wel en komt oud-klasgenoot en voormalig beste vriend Sander tegen. De vriendschap lijkt verder te gaan waar deze gebleven is, terwijl Sander haar wegwijs maakt in het Londense studentenleven.

Londen blijkt echter nog een verassing voor haar te hebben. Eentje waar ze geen rekening mee had gehouden. Ze blijkt over magische krachten te bezitten. Een gave die ze van haar onbekende vader heeft geërfd. Naast haar reguliere colleges volgt ze na deze ontdekking ook lessen aan De Verborgen Universiteit. Deze school is verborgen binnen de muren van de universiteit en alleen toegankelijk voor hen die magische krachten bezitten.

Vanwege een mysterieuze wereld waarin magie bestaat die geleerd wordt op een school (en waar de gewone mens geen weet van heeft) is de vergelijking met Harry Potter al gauw gemaakt. In het begin heeft zelfs de hoofdpersoon geen weet van het bestaan van deze wereld met magie. Ook op de achterflap wordt deze connectie al even genoemd.

Hoewel de scène waarin Alexa voor het eerst ingelicht wordt over het bestaan van deze wereld erg doet denken aan de scène waarin reus Hagrid Harry vertelt over Zweinstein en bijbehorende magische wereld (“Heb je nooit gemerkt dat je kleine voorwerpen kunt laten bewegen zonder ze aan te raken? Soms een prikkeling in je vingertoppen voelde die je niet kon verklaren. En dat je het vreemd vond dat niet iedereen dat had?”), blijven de overeenkomsten vrij oppervlakkig.

In het ruim 600-pagina’s tellende boek kom je veel te weten over de magische wereld die schuil gaat binnen de muren van De Verborgen Universiteit, maar ook over Alexa. Ze groeide op als enig kind van een alleenstaande moeder en hoe meer ze te weten komt over haar vader, hoe zwaarder haar dat lijkt te vallen.
De spanning begint er pas echt goed in te komen als er mysterieuze gevallen van bewusteloosheid plaats vinden. Zowel een docent aan de reguliere universiteit als een non-magisch huisgenootje van Alexa worden het slachtoffer en samen met Sander gaat ze op onderzoek uit. Haar eigenwijsheid brengt haar meerdere malen in moeilijkheden, maar toch laat ze zich niet tegenhouden en doet ze wat in haar ogen juist is.

Erfenis van Richard Grenville laat de lezer kennismaken met een nieuwe wereld en houdt de lezer geboeid tot de ontknoping, maar zorgt er gelijktijdig voor dat de lezer nieuwsgierig wordt naar de volgende delen in de serie.