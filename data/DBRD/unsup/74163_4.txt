Meedogenloos – Scott Bergstrom

Een trotse powergirl, een vader die plotseling verdwijnt, een zoektocht met behulp van onder andere een lerares in vechtsport; dit zijn nog maar een paar van de ingrediënten van deze spannende Young Adult thriller. Ook zeer geschikt voor de Adults onder ons!

Gwen voelt zich een buitenstaander op de chique school waar ze op zit. Ze wordt gepest, zelfs geslagen en braaf als ze is zou ze nooit terugslaan. Maar aan haar braafheid komt geleidelijk een einde als haar vader tijdens een tweedaagse zakenreis naar Parijs plotseling verdwijnt. Gwen ontdekt dat haar vader eigenlijk voor de CIA werkt, en als voor haar gevoel de CIA te weinig doet haar vader terug te vinden gaat ze zelf op onderzoek uit. Ze krijgt hulp van verschillende bekenden van haar vader, onder andere van een balletlerares die tevens vechtsport geeft en haar enorm op weg helpt om de juiste instelling te krijgen die ze nodig heeft om zich te redden in de meedogenloze onderwereld waar ze in terecht komt. Ze ondervindt dat ze een keus heeft: kind blijven of volwassen worden en zelf in actie komen! Lukt het haar om haar vader te redden en zelf ook heelhuids uit de strijd te komen?

"Angst is een gevoel, meer niet. Je hoeft dat gevoel alleen maar te negeren. Dat is alles wat moed inhoudt."

Een heerlijk spannend boek dat je niet weg wilt leggen, de vaart zit erin en het is ontzettend boeiend om de ontwikkeling van Gwen mee te maken. Dit boek smaakt naar meer!