Dit boek stond al enige tijd op mijn verlanglijst toen ik het eindelijk zelf kon kopen van gekregen boekenbonnen. ‘Aristoteles & Dante ontdekken de geheimen van het universum’ is een hele mond vol voor de Young Adult titel van Benjamin Alire Sáenz. Toch was dit juist wat mij aantrok samen met de prachtige hardcover uitgegeven door Blossom Books. Op de omslag is veel te zien en de rode auto onderaan trekt ook de nodige aandacht. Het boek is absoluut een plaatje om te zien en of het verhaal binnenin het plaatje compleet maakt is natuurlijk de vraag.

De zomer is begonnen. Ari (Aristoteles) is vooral ongelukkig, boos, gefrustreerd en kan niet overweg met zijn (zelfgekozen toch?) eenzaamheid. Hij is een denker en denkt zoals veel denkers teveel na over de wereld en alle facetten die daarbij komen kijken. Dante is daarentegen een behoorlijke flierefluiter, een betweter die alles op zijn geheel eigenwijze ziet en benaderd. Hoe kan het dat de twee elkaar vinden bij het zwembad, vanaf dat moment een bijzondere vriendschap ontwikkelen die zeker niet altijd even gemakkelijk zal zijn en zichzelf ontdekken via elkaar?

Wat een ongelofelijk mooi boek is dit! Voor mij heeft dit verhaal echt alles in zich wat het maakt tot een sterke YA die ook zeker geschikt is voor oudere lezers. De vormgeving, verdeling in hoofdstukken, het gebruikte lettertype. De pakkende schrijfstijl die ervoor zorgt dat je door wil blijven lezen, de herkenbare personages waarin je jezelf van vroeger of nu herkent, de humor waardoor je af en toe hardop lacht, het verdriet waardoor de tranen in je ogen staan, gewoon alle voorbijkomende emoties. De gehele gelaagdheid zorgt er bij mij voor dat dit verhaal lang blijft hangen en ik het aan iedereen aanraadt.

Meer dan dit kan ik er niet over vertellen. Dit boek heeft mijn hart geraakt en ik twijfel geen moment aan dat Benjamin Alire Sáenz een zeer getalenteerde schrijver is.

Ik geef dit boek 5 sterren.

Spanning: 6
Plot: 8
Leesplezier: 9
Schrijfstijl: 9
Originaliteit: 9
Psychologie: 8