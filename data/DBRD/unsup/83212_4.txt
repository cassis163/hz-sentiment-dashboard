Gelezen voor de leesclub. Een boek wat ik heel graag wilde lezen ondanks het feit dat ik soms wat terughoudend ben als het boeken betreft met als thema de 2de WO. Er is al zoveel over geschreven. Jan Brokken blijft met dit verhaal, journalistieke werk, dichtbij huis. Zijn dorp Rhoon. Hij reconstrueert de gebeurtenissen van oktober 1944. Een Duitse soldaat vindt de dood en als vergelding worden 7 mannen geÃ«xecuteerd (zonder enig vorm van proces). Een aangrijpende gebeurtenis. Als lezer word je deelgenoot van wat voor impact het heeft op de bewoners van Rhoon: toen en nu. De Vergelding kun je niet indelen onder een specifiek genre. Het wordt beschreven als verhalende journalistiek. Ik hou wel van deze manier van schrijven. Het is duidelijk dat Jan Brokken gedegen onderzoek heeft verricht, waarbij je niet moet vergeten dat hij dankbaar gebruik heeft gemaakt van het materiaal verzameld door Bert G. Euser. De Vergelding laat je nadenken.