Anne West ken je misschien al van haar boeken Blijf Af! en Superchef. Heerlijke chicklits die snel weglezen. Haar nieuwste chicklit Lekker is dat! is net zo fijn als haar voorgaande romans. Vlot geschreven, herkenbaar, grappig en af en toe spannend.  

Lekker is dat! gaat over Sofie die een geheime relatie heeft met Joost, de baas van het reclamebureau waarvoor ze werkt. Joost is getrouwd met Charlotte en leidt samen met haar een succesvol reclamebureau in Den Haag. Alles lijkt goed te gaan, totdat Charlotte erachter komt dat Sofie en Joost een geheime relatie hebben. Sofie moet zo snel mogelijk weg van Joost. Hij zal het tenslotte wel allemaal oplossen als ze weg is. Sofie gelooft hem en vlucht naar Drenthe waar zijn vader woont. Eenmaal daar begint ze aan alles te twijfelen. Kiest Joost toch voor haar of blijft hij bij zijn vrouw?  

En dan is er ook nog de ijssalon van Gerard, de vader van Joost. Als Sofie in Drenthe aankomt om te 'schuilen' voor Charlotte valt de vervallen ijssalon haar meteen op. Ze barst spontaan van de ideeën en wil alles opknappen. Een prima afleiding van alles zolang Joost nog in Den Haag is om de problemen op te lossen. Toch loopt niet alles zoals gepland: Charlotte komt naar de schuilplaats van Sofie toe en zint op wraak. En Joost? Die lijkt besluiteloos.   

Anne West heeft weer een fantastische chicklit geschreven, kunnen we wel zeggen. Waar het boek eerst lijkt op een standaardverhaal van een vrouw die erachter komt dat haar man vreemdgaat, zo lijkt dat na een paar hoofdstukken totaal niet meer zo. Het bruist van de avonturen. Vooral het fictieve Drentse dorpje Noorderwei waar Sofie naartoe vlucht is heel levendig beschreven. Het voelt bijna alsof je zelf door de natuur loopt en in de ijssalon bent.  

Ook de personages die in de loop van het boek hun intrede doen zijn stuk voor stuk verrassend en hebben erg leuke karakters. Wat wederom positief is aan Lekker is dat! zijn de verhaallijnen. Er wordt vanuit Sofie en Charlotte geschreven en dat zorgt ervoor dat je beide vrouwen beter kunt begrijpen. Charlotte vindt het bijvoorbeeld schandalig dat Sofie haar man heeft afgepakt, maar als je Sofie’s gedachten leest snap je dat het allemaal veel complexer in elkaar zit.   

Aanrader dus, dit nieuwe boek van Anne West, zeker als je maar al te graag chicklits leest. Het is een heel fijn verhaal dat je binnen no-time uitleest en waarvan het einde je zal verrassen.