Kinderen en dieren: het blijft een ideale match. Een non-fictieboek voor kinderen over beestjes kan dus niet mislukken, zeker niet wanneer het helemaal uit zwart-wit getekende pentekeningen bestaat en (ondanks het zwart-wit) een bont allegaartje van boeiende weetjes vormt. Je zou van sommige dierenfeitjes nog gaan denken dat het hier misschien toch wel over een fictieboek gaat…  

Wist je dat een varken fysiek niet in staat is om naar de lucht te kijken? Dat de tong van een kameleon zo lang is als zijn lichaam? De tanden van de bever zijn leven lang blijven groeien? Een onthoofde kakkerlak nog dagenlang kan verder leven? Het zijn niet altijd de smakelijkste weetjes, maar het zijn er wel die je zelden in een dierenencyclopedie vindt, alleszins niet tussen de daarin veelal overvloedige hoeveelheid informatie.  

Maja Säfström maalt niet om dat soort wetenschappelijke kennis, maar verzamelde uit louter fascinatie de meest bizarre feiten over alle mogelijke dieren, van tarantula’s en tijgers tot zeeotters en zeepaardjes. Dat pinguïns niet kunnen vliegen, zeehonden in een kolonie leven en geiten langwerpige pupillen hebben zijn niet meteen de meest verbazingwekkende weetjes – dat weet elke min of meer geïnteresseerde dierenliefhebber ook wel; toch steekt de Zweedse illustratrice ook dit soort gemeenplaatsen tussen haar ook meer fantastische feiten: dat pinguïns kunnen lachen als je ze kietelt en geiten in accenten mekkeren is dan weer minder geweten. De combinatie van bekend en onbekend maakt dat de meer ongewone wetenswaardigheden meer geloofwaardigheid krijgen.  

Los daarvan, de priegelig gedetailleerde en gearceerde tekeningen zijn prettig om te bekijken, de tekst is summier, het boekje leest dus erg vlot. Je kunt er als lezer door struinen, het af en toe eens vastpakken en denken: wat zijn wij, mensen, vergeleken met het dierenrijk toch maar saai… Fijn boekje ook om vast te nemen: verzorgd uitgegeven, klein formaat, handig om overal te laten slingeren of mee te nemen.