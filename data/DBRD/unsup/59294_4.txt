Het verhaal

Op het strand van een Polynesisch eiland spoelt een man aan zonder een enkel idee te hebben van wie hij is of wat er is gebeurd. Hij wordt opgenomen door de plaatselijke bevolking, waar de man aansterkt en hij zijn wond laat genezen.

Dan droomt hij van een vrouw, een prachtige vrouw. Het is de eerste droom van velen die hem steeds dichterbij zichzelf brengt. Vervolgens vindt de man een geruïneerde dichtbundel van Dylan Thomas op het strand. Wanneer hij hier doorheen bladert weet hij zeker dat in Wales de antwoorden op zijn vragen liggen. Samen met het dorpshoofd en zijn zoon, steekt hij met een kano de oceaan over om aan zijn reis naar de andere kant van de wereld te beginnen. Ondertussen volgen er meer dromen die steeds een stukje van zijn verleden openbaren.



‘Voor de lezers van Santa Montefiore en Paulo Coelho’

Het boek zit inderdaad vol spiritualiteit, mythen, geheimen en liefde. Maar waar er bij Paulo Coelho de wijze lessen er vanaf druipen, heeft ‘De belofte van de zee’ dit niet. En ondanks dat dit boek voornamelijk om liefde draait, mist het de romantiek van Santa Montefiore.

Maar goed, het draait nu even om dit boek en niet om waar het op zou moeten lijken. Het is duidelijk dat ‘De belofte van de zee’ een zoektocht is naar de echte identiteit van de aangespoelde man en daarnaast vooral de liefde. Doordat de hoofdpersoon geen idee heeft wie hij is, ben je als lezer net zo nieuwsgierig naar zijn ware identiteit. In dit boek wordt veel afgewisseld tussen de werkelijkheid en een soort dromen. Soms is even onduidelijk wat de werkelijkheid is en wat een droom. Maar het is ook vaag, want deze man heeft vooral in het begin geen idee wat de dromen precies betekenen.



Francesco Zingoni

Zingoni begon als dichter en songwriter. Dat is in ‘De belofte van de zee’ te merken, aangezien de poëzie van Dylan Thomas een grote rol speelt. Maar om na iedere dertig pagina’s (van de ruim 500) een gedicht uit te pluizen wordt snel te veel. Toch maken ze een belangrijk deel uit van het verhaal en zonder zou ‘De belofte van de zee’ niet compleet zijn.

Dit debuut van Zingoni is een reis over de wereld, een zoektocht naar herinneringen en een groot verlangen naar de liefde. Zit mooi in elkaar, maar is niet geschikt voor de nuchtere Nederlanders onder ons.