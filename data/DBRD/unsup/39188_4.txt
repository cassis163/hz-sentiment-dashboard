Bij het uitpakken van dit boek kreeg ik heimwee naar de tijd dat ik met de kinderen op schoot voor mocht lezen uit mooie prentenboeken.
Het boek heeft een prachtig vormgegeven kaft en het fraaie formaat prikkelt de nieuwsgierigheid.

De onderwerpen die in het boek aan de orde komen zijn heel uiteenlopend: van de anatomie van het oog tot hoe een orkest in elkaar steekt en spreekt daarom tot de verbeelding van zowel de Alphas als de Betas. Dat vind ik dan ook wel een nadeel: de onderwerpen lijken wat willekeurig gekozen.
De onderwerpen worden wel op een erg leuke manier besproken en op verschillende manieren verduidelijkt met afbeeldingen/illustraties.
Het boek heeft een erg hedendaagse uitstraling. Persoonlijk vond ik sommige onderwerpen best nog ingewikkeld. Jongste kind (14) heeft er ook met plezier uit gelezen en in gekeken, maar de doelgroep zal iets jonger zijn.

Ik zou dit boek van harte aanbevelen aan nieuwsgierige ouders met leergierige kinderen in de midden- en bovenbouw van de lagere school. Ook een prachtig boek om cadeau te geven.