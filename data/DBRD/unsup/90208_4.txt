Dit is het derde boek in een serie waarin Lineke Tesinga de hoofdrol speelt. Deze keer krijgt zij te maken met een archiefstuk over Spinoza dat is verdwenen uit de Athenaeumbibliotheek waar zij werkt, en krijgt zij het enige exemplaar van "het verboden boek" -een boek dat in haar schooltijd op haar school verscheen maar werd verboden vanwege de godslasterlijke teksten- in handen. De grote vraag hierbij is wie dit boek heeft geschreven. Ook is daar de oud-studiegenote die haar plotseling gaat stalken. Omdat het voor Lineke allemaal wel wat te toevallig is gaat zij samen met vriendin Laura op onderzoek uit en ontdekt gruwelijke misdaden die hun oorsprong in het verleden hebben. Ondertussen wordt er een bekende tv-presentator ontvoerd en wordt er een politicus vermoord maar er is niemand die ook maar enig verband tussen de gebeurtenissen legt totdat...

Mijn eerste reactie toen ik het boek uit had was, wow wat een boek, wat een schrijver. Waarom ontdek ik deze schrijver nu pas? Almar Otten heeft met dit boek een geweldig boek afgeleverd en ik wil zeker ook de twee voorgaande boeken lezen. Overigens heb ik niet het gevoel gehad dat ik de deze twee boeken eerst had moeten lezen, dus in dat opzicht is het niet erg, maar ik vind het gewoon jammer dat ik hem nu pas ontdek. Sowieso zijn faction thrillers heel erg aan mij besteed. Een stuk echte geschiedenisverwerkt in een heerlijk spannende thriller. Dit soort boeken wekken mijn nieuwsgierigheid en niet zelden lees ik zo'n boek met internet in de aanslag zodat ik direct meer informatie op kan zoeken.

Almar Otten wordt wel vergeleken met Dan Brown, en hoewel ook dat boeken zijn die ik graag lees, vind ik dat je daarmee Almar Otten tekort doet want ik vind dat dit boek nog een stuk beter is. Minder actie maar heel veel meer spanning en dat is precies wat mij trekt. Helaas was het eind van het boek wel ietwat zoetsappig en dat is jammer. Dat heeft dit boek helemaal niet nodig. Al met al een dikke verdiende 4 sterren.