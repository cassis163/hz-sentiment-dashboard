Hof van doorns en rozen is geschreven door Sarah J. Maas en markeert het eerste boek in de Hof van… serie. Inmiddels zijn er al drie boeken in het Nederlands verschenen bij Best of YA en staat het vierde boek voor komend jaar op de planning.

In het boek volgen we de negentienjarige Feyre, die samen met haar vader en twee zussen in het bos in armoede proberen te overleven. Alle verantwoordelijkheid hiervoor komt bij Feyre te liggen en ze jaagt om het gezin te kunnen onderhouden en geld in het laatje te brengen. Op een dag komt ze tijdens haar jacht een gigantische wolf tegen die ze tegen beter weten in toch doodt. Dit komt haar echter duur te staan en Tamlin, een Edelheer der onsterfelijke Elfiden komt vergelding op eisen.

Zoals in het verdrag tussen de mensen en Elfiden staat behoort Feyre nu aan Tamlin toe en hij neemt haar mee naar zijn landgoed op het Lentehof. Al snel komt ze erachter dat er een vloek rust op het handjevol Elfiden die op het landgoed wonen en werken en dat het toch niet Tamlin is die de touwtjes in handen heeft.

Aan het begin van Hof van doorns en rozen moest ik even wennen aan de schrijfstijl van Sarah J. Maas. Die is vrij uitgebreid wat betreft beschrijvingen en Feyre’s gedachtegangen. Maar na een aantal hoofdstukken begon ik het steeds meer te waarderen. Je krijgt echt een goed beeld van Feyre en waar ze allemaal mee struggelt. Ook de andere personages zoals Tamlin, zijn gezant Lucien en de hofdame Alis hebben hun eigen karaktereigenschappen en achtergronden. Dit vind ik heel sterk aan het boek. De personages die er het meest in voorkomen, zijn ook het meest uitgebreid.

Halverwege het boek wordt er in het verhaal steeds meer nadruk gelegd op de romance. Persoonlijk trekt mij dat iets minder aan en is het hier en daar een beetje over de top. Maar om nou te zeggen dat Hof van doorns en rozen puur een liefdesverhaal is vind ik het boek echt te kort doen. Er is wel degelijk heel veel aandacht besteed aan de worldbuilding en de wereld van Prythian, dat verdeeld is in verschillende hoven, heeft me tijdens het lezen heel erg geïntrigeerd.

In conclusie is dit boek er een voor de echte zwijmelaars, maar ook een voor de fantasyliefhebber. Sarah J. Maas heeft er een goede mix van weten te maken en ook de presentatie en vertaling van het boek zijn van hoge kwaliteit. (deel 2)

Een uitgebreidere (spoilervrije) review van Hof van doorns en rozen is nu terug te vinden op mijn YouTubekanaal Whatthevalk:
https://www.youtube.com/watch?v=eDseo_IhhqM