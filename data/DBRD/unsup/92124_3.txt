Marie Teugels gaat joggen met haar hond. Als het dier alleen terugkeert blijkt Marie in een nachtmerrie te zijn beland. Marie herinnert zich niet wat er zich heeft afgespeeld en hoe ze op deze plek terecht is gekomen. Wie heeft haar dit aangedaan? Is haar echtgenoot, Patrick, hier verantwoordelijk voor?

Twee maanden later verdwijnt ook Zieta Hofman, een leerkracht, nadat ze haar werk verlaat. De beide dames wonen in elkaars buurt, maar blijken elkaar niet te kennen. Is er een verband? Is dit het werk van dezelfde dader?

Ondertussen is Rani Diaz, de hoofdinspecteur bij de plaatselijke politie, hoogzwanger en woont ze samen met Frederik die werkt als wetsdokter. Rani en haar collega Bert (alias Simons) worden opgeroepen voor een lijk op een bouwwerf. Wie is het slachtoffer en wat is er gebeurd?

Trifla is het vierde boek van Sterre Carron, de Mechelse auteur. Telkens speelt Rani Diaz een prominente rol in haar verhalen. Je ziet haar personage evolueren doorheen de verschillende boeken en herkent ook de collega's en Van Damme, haar chef.

Het verhaal telt 62 hoofdstukken. Je leest afwisselend de belevenissen van de slachtoffers en de bevindingen van Rani Diaz en haar team. Het opent sterk met het verhaal van Marie die ontvoerd werd. Jammer genoeg zitten er enkele tegenstrijdigheden in het boek. Bv hoofdstuk 16 opent met de zin dat ze het fitnesscentrum binnen stappen. Op de volgende bladzijde staat dat Simons zijn auto parkeert en dat ze een paar minuten later aan de balie van het fitnesscentrum staan. De auteur gebruikt ook enkele woorden die taalkundig wel correct blijken, maar niet dagelijks gebruikt worden zoals 'klerenkast', is bij 'dezen' dan ook gebeurd en 'perioden'. Deze zaken belemmeren het vlot verder lezen.

Tijdens het verhaal lijken er gelijkenissen tussen de verschillende verdwijningszaken. Zo speelt iets specifieks een belangrijke rol doorheen het verhaal. Je kan als lezer uit het verhaal zelf invullen waar dit naar verwijst, maar het is een gemiste kans om dat niet verder uit te werken in het verhaal. In het laatste deel wordt ook vermeld dat iemand verdwenen is. Het verhaal stopt zonder dat hier nog over gesproken wordt. Jammer of is dit een bewuste keuze en maakt dit deel uit van Indigo, het vervolg op Trifla?