Bernard Minier is zich goed aan het vestigen in de top van de schrijvers.
De plot in dit boek is helemaal gebouwd rond geestelijke mishandeling. De mishandelde wordt ge√Øsoleerd en begint aan alles maar vooral aan zichzelf te twijfelen, de gevolgen laten zich raden. De manipulator is vindingrijk en schuwt niets. Perversiteiten, geweld, intimidatie en obsessief gefocust op het slagen. Er worden enkele gruwelen beschreven, daar is Minier niet vies van, zijn vorige twee boeken getuigen daar ook van.
Verduistering heeft een schitterende plot. De spanning wordt gestaag opgebouwd rond heel het proces van de mishandeling en kan je niet onberoerd laten, je wordt helemaal meegezogen. Verrassend was het ook al. En zo steven je af op een knallende finale.
We kunnen niet anders zeggen dan dat Minier een top thriller heeft neergepend. Laat die boeken van zijn hand maar komen.