Realityseries zijn voor Lauren Conrad wel bekend. Zelf deed ze mee aan Laguna Beach en The Hills. Door deze MTV-series werd ze wereldberoemd. Veel meiden zien haar dan ook als stijlicoon en idool. Niet zo gek, want Lauren is model en ontwerpt zelf ook kleding. Daarnaast is ze schrijfster. Sweet Little Liars is pas haar tweede roman en is onderdeel van de L.A. Candy-trilogie. Maar kan deze veelzijdige dame een goed boek schrijven dat je niet meer weg kunt leggen?

Sweet Little Lies is het vervolg op Lauren's debuut en bestseller L.A. Candy. Het verhaal van de vier meiden die in een realityshow spelen gaat daarom door in dit boek. Het draait dus nog steeds om eventplanner Jane Roberts, de hoofdpersoon. Jane is heel lief en meegaand, maar ook behoorlijk na√Øef. Ze heeft een relatie met Jesse Edwards, een beroemde popster, maar is niet erg gelukkig. Jesse drinkt namelijk wel erg veel drankjes op een avond. Tot overmaat van ramp worden er ook nog foto's van haar gelekt naar de pers. Daarop staan Jane en Jesse's beste vriend Brad, zoenend. Jane weet dat er verder niks gebeurd is tussen haar en Brad maar daar denkt de pers wel anders over. Roddel na roddel over Jane verschijnen in de bladen. Wie heeft deze informatie laten uitlekken naar de pers? Iemand moet ze getipt hebben. Jane raakt in paniek en gaat met Madison Parker, een meisje dat ook in de show speelt, naar Mexico om tot rust te komen. Margarita's aan het strand en even denken aan niets is haar plan. Maar ze moet toch weer terug naar Los Angeles om alles onder ogen te zien.  

In het boek draait het verhaal vooral om Jane. Jane is een leuk karakter, maar begint ook snel een beetje saai te worden. Gelukkig worden er ook hoofdstukken geschreven vanuit Madison, Trevor Lord (de producer van de show) en Scarlett (Janes beste vriendin). Vooral Scarlett is een personage dat veel lezeressen interessant zullen vinden. Ze is een beetje mysterieus en dat zorgt ervoor dat je door blijft lezen. Het leven van Scarlett is daarnaast ook verre van perfect omdat Jane haar niet meer vertrouwt en omgaat met haar aartsrivaal Madison. Ondertussen is Scarlett ook verliefd op cameraman Liam terwijl dat verboden terrein is, relaties tussen 'talent' en 'crew' zijn namelijk ten strengste verboden.   

Madison is het bitchy karakter. Ze liegt, bedriegt en haalt allerlei plannetjes uit waardoor ze zelf de ster van de show wordt. Haar hoofdstukken zijn vermakelijk om te lezen. Het is leuk dat Lauren meerdere hoofdstukken heeft geschreven vanuit Madisons perspectief: dat maakt het afwisselend.  

Toch valt het boek tegen. Hoewel Lauren je probeert mee te nemen in de voor haar bekende realitywereld blijft het vaak aan de oppervlakte. Dat is jammer, want de verhaallijnen zijn erg leuk en typisch chicklit. Ook is het jammer dat er weinig wordt geschreven over het vierde meisje dat speelt in de show, Gaby. Sweet Little Lies is dus best een fijne chicklit, maar bevat niet een extra laag waardoor het meer diepgang krijgt. Helaas, het is geen boek dat je in een keer uit wilt lezen omdat het zo pakkend is.