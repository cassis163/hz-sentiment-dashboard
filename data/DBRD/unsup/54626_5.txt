De schrijver kon waarschijnlijk niet genoeg krijgen van het leven in het kleine arbeidersstadje North Bath in de staat New York, hij had zoveel inspiratie dat hij hier nog een boek over schreef, overigens vind ik dat het niet noodzakelijk is Niemands Gek eerst te lezen.

We maken in Allemans Gek kennis met de politiecommissaris Douglas Raymer, een weduwnaar die net voor de dood van zijn vrouw ontdekte dat zij een minnaar had. Hij zet alles op alles om erachter te komen wie die minnaar was. Tegelijkertijd is hij druk met zijn werk, het stadje is in verval, er is sprake economische achteruitgang, de misdaad tiert welig. De inwoners nemen hem totaal niet serieus, iets wat hem erg frustreert.
De burgemeester, Carl, ziet met lede ogen de achteruitgang van het stadje aan, hij probeert, ondanks zijn zwakke gezondheid North Bath er weer bovenop te helpen.
De meest markante persoon in het boek is echter oorlogsheld Sully, een hartpatiënt die dat overigens ontkent. Sully slaat zich door het leven heen met een lach om zijn mond en een glas in zijn hand. Het café speelt een prominente rol in het leven van alledag.
Het boek beschrijft het leven van verschillende personen, soms is het wat langdradig, veelal lees je hilarische taferelen, het blijft je tot de laatste zin boeien. Een aanrader dus!