Alweer enige tijd geleden kreeg ik dankzij Godijn Publishing een zogenoemde “thriller met tanden” in handen. Op de cover van ‘Beet’ zie je een paar indringende ogen je aanstaren in het gezicht van een jonge, lichtelijk vampierachtig uitziende, man. Ook de bloederige handafdruk trekt de aandacht. En onderliggend zie je ook nog een auto die bewerkt wordt met een hogedrukspuit. Het zijn wellicht veel elementen voor een boekcover maar toch zorgt dit bij mij er wel voor dat ik het boek op zou pakken in de winkel.

In het begin maken we gelijk kennis met George die als klusjesman bij een autowasserij werkt. Hij ontdekt na enig onrustig zoekwerk een bizar dier op zijn werk. Dit rare wezen zoekt toenadering en hij ontwikkeld uiteindelijk een soort vreemde vriendschapsband met het diertje. Als Diana, George zijn vrouw, ook kennismaakt met het vreemde wezen en er nogal gehecht aanraakt ondanks alle waarschuwingen van George weet hij niet zo zeker of dit wel een slim plan was. Maar misschien nog erger hoe komt hij ervan af of is het soms al te laat?

Ik vind ‘Beet’ een leuk, vermakelijk en toch ook wel origineel verhaal. De originaliteit zit ‘m voor mij vooral in de persoonsverandering die één van de hoofdpersonages door een bepaalde gebeurtenis ondergaat. Aangezien ik niets wil verklappen houdt ik het expres enigszins vaag. De schrijfstijl bestaat uit korte, duidelijke zinnen die vlot lezen en niet langdradig zijn. De karakters zijn uitgesproken wie ze zijn maar blijven wel wat oppervlakkig. Toch komt het juist daardoor behoorlijk realistisch over in zijn geheel. De personages zijn namelijk goed aan te voelen en hun beweegredenen zijn te begrijpen. Er wordt hier en daar gebruik gemaakt van Vlaamse bewoording, wat ook wel logisch is gezien het verhaal zich in België afspeelt. Het stoort dan ook niet en verhoogd de geloofwaardigheid. Het plot had voor mij een aantal verrassende elementen en de manier waarop het verhaal eindigt vind ik helemaal top, niet zo standaard (wederom die vaagheid om spoilers te voorkomen). Het einde laat wat mij betreft ruimte voor een vervolg maar wellicht zit dat compleet in mijn fantasie en denkt Marc Kerkhofs dat heel anders over.

Ik geef dit boek 3 sterren.

Spanning: 6
Plot: 7
Leesplezier: 7
Schrijfstijl: 7
Originaliteit: 6
Psychologie: 6