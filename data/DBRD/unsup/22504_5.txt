Samen met zijn vader woont Nikolas in een klein, afgelegen huisje in Finland. Ze hebben het niet breed en Nikolas heeft alleen zijn knolraappop en het muisje Miika als gezelschap. Op een dag aanvaardt zijn vader de opdracht om op zoek te gaan naar de woonplaats van de elfen en laat hij zijn zoon achter met de belofte na een paar maanden terug te keren. Tante Carlotta komt op Nikolas passen, maar dat is zo verschrikkelijk dat er voor de jongen niets anders opzit dan samen met Miika op zoek te gaan naar zijn vader.  

Een jongen met de naam Kerstmis vertelt het verhaal van de jeugd van de Kerstman en legt op een leuke manier uit hoe het bijvoorbeeld komt dat rendieren kunnen vliegen en waar die rode muts vandaan komt. Hoofdpersonage Nikolas staat ondanks alle tegenslag erg positief in het leven. Hij blijft geloven in zichzelf en vooral dat niets onmogelijk is.  

Matt Haig schreef een verhaal neer vol humor en avontuur. Het is niet moeilijk om met Nikolas mee te leven en vooral mee te voelen. Het boek is spannend, maar schuwt ook emoties als verdriet en rouw niet. Nikolas zoekt zijn eigen weg in het leven en vindt die gelukkig ook. Muis Miika is een geweldige vondst. Het diertje verlangt constant naar kaas en geeft de meest hilarische antwoorden op de vragen die Nikolas stelt. De korte hoofdstukken dragen bij aan de vaart en weten de avontuurlijke elementen prima te doseren. Haig schrijft helder en is best spitsvondig. Het is vanaf de eerste pagina een plezier om dit boek in te duiken.  

De zwart-wit prenten van illustrator Chris Mould sluiten perfect aan bij de schrijfstijl van Matt Haig. Het zijn levendige pentekeningen die veel details bevatten en helpen om de personages en situaties nog meer tot leven te brengen. De balans tussen tekst en illustratie is prima. Ook zonder de tekeningen blijft het verhaal wellicht overeind, maar ze dragen wel veel bij tot de sfeer en geven het dat tikkeltje extra. De samenwerking tussen Chris Mould en Matt Haig is een schot in de roos.  

Matt Haig is een Britse auteur die zowel voor kinderen als volwassenen schrijft. Hij is onder andere de auteur van de bestseller The humans, in het Nederlands vertaald als De wezens. De filmrechten voor Een jongen met de naam Kerstmis werden reeds verkocht. Chris Mould is de schrijver en illustrator van de Vreselijk vreemde verhalen-reeks rond Stanley Buggles die krijgt af te rekenen met piraten, schurken en weerwolven.  

Een jongen met de naam Kerstmis vertelt op heerlijke wijze over de Kerstman en draagt dat sprankeltje magie in zich waar Nikolas de wereld zo graag van wil overtuigen. Het boek straalt de warmte en gezelligheid van de kerstdagen uit en is misschien wel het meest charmante en betoverende kerstboek in tijden. Een jongen met de naam Kerstmis is leuk om zelf te lezen (8+) of om lekker warm onder een dekentje voor te lezen.