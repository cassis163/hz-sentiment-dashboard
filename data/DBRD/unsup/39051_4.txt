Actiethrillers… iets wat misschien liever mannen lezen dan vrouwen, maar iedere keer moet ik mijn mening hierover herzien.

Masterplan, het debuut van Pjotr Vreeswijk, begint tijdens wereldoorlog 2 met de vlucht van Sturmbahnführer Schwartz en de ontvreemding van een superwapen. Dan maakt de auteur de sprong naar het heden met een opmerkelijk feit in Soedan waar een volledig dorp ‘verdampt’ is en enkele slachtoffers met opmerkelijke brandwonden gesignaleerd worden.
Het hoofdpersonage Alex De Klerck krijgt de opdracht om dit feit te gaan onderzoeken maar beseft niet dat dit het begin is van een rollercoaster van achtervolgingen, moordpogingen… en iets dat nog groter is dan een machtsgreep.

Iedereen weet dat Hitler gestoorde, laten we zelfs zeggen, psychopatische eigenschappen bezat en dat hij geïnteresseerd was in superwapens en experimenten. Maar niet iedereen weet hoe ver hij zou gegaan zijn hierin. En wat een geluk…
Pjotr Vreeswijk zet met Masterplan een zeer sterk debuut neer dat zich zeker mag meten met internationale auteurs zoals een Ludlum of Dan Brown.

Masterplan mag van mij het begin zijn van een serie die gaat over de omzwervingen van Alex en Susan… Ik ben alvast fan van zijn werk.