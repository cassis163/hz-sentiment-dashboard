Doodgaan zonder het in de gaten te hebben, het is op z’n zachtst gezegd een bizarre belevenis. Het overkomt Sylvia, de hoofdpersoon in het nieuwe boek van Marianne van Buitenen.

Sylvia is 26 en leidt een geïsoleerd leven. De omstandigheden van haar jeugdjaren is er effect aan dat zij zich niet gemakkelijk hecht aan mensen. Nadat haar verslaafde moeder haar als baby afstaat komt Sylvia terecht bij haar adoptieouders. Vriendelijke mensen waar Sylvia tot haar tiende jaar een vrij onbezorgde jeugd heeft. Het vreemdgaan van haar adoptievader brengt daar echter in een klap verandering in. De rust in het gezin is volledig verstoord en de situatie onhoudbaar. Sylvia wordt in diverse pleeggezinnen geplaatst totdat zij oud genoeg is om zelfstandig te wonen.

Na verschillende baantjes komt Sylvia terecht bij een drogisterij, waar zij een vaste aanstelling krijgt. Sylvia gaat sieraden maken die in de drogisterij verkocht worden en start zelfs een eigen webshop. Ze heeft een leuk appartement en is tevreden. Het is in die periode dat Sylvia weer met grotere regelmaat lucide dromen krijgt, iets wat zij al sinds haar jeugd heeft ervaren.

Sylvia koopt de benodigdheden voor haar sieradenproductielijn bij een groothandel in de buurt. Met name bij deze groothandel ligt de basis van het gevaar waarin zij terecht komt…

De lucide dromen, die Sylvia al zo vaak heeft ervaren, zijn er waarschijnlijk de oorzaak van dat zij niet onmiddellijk in paniek raakt wanneer zij overlijdt. Het lijkt namelijk de zoveelste lucide droom. Toch is dit voor Sylvia wezenlijk anders. Haar lucide dromen waren altijd maar van korte duur en deze ervaring is dat zeker niet. Het valt niet langer te ontkennen, ze is dood…

Hoe is Sylvia om het leven gekomen en welke rol spelen de eigenaren van de groothandel in de gebeurtenissen? Je leest het in ‘Mijn naam was Sylvia’.

Visie van de recensent
‘Mijn naam was Sylvia’ is een meeslepend, intrigerend en volkomen uniek boek. Ik had de eer en het genoegen om te mogen meelezen tijdens de ‘wording’ van dit verhaal en raakte steeds meer onder de indruk. Met spanning wachtte ik telkens op het volgende deel. Het verhaal van Sylvia dompelt je onder en beneemt je met regelmaat de adem.

Daar waar de dialogen in het vorige boek van Van Buitenen ‘2050’ zo nu en dan wat onnatuurlijk leken, is daar in ‘Mijn naam was Sylvia’ totaal geen sprake van. Alsof het verhaal de auteur ‘draagt’, zo hanteert Van Buitenen een vloeiende schrijfstijl waarmee zij de bizarre situaties beschrijft waarin Sylvia na haar overlijden terecht komt.

Het originele thema betekent overigens ook dat dit boek in geen enkel genre valt onder te brengen!

Over de auteur
‘Mijn naam is Sylvia’ is het vijfde boek van Van Buitenen. Eerder schreef zij ‘Geluk… waarom niet?!’ (niet meer verkrijgbaar), “Hoezo jaloers?’ (als co-auteur), ‘Vrouw en Hond’ en ‘2050’.

Uitvoering

Uitgever: Mijnbestseller.nl

Paperback, 183 pagina’s

ISBN10946318354X

ISBN139789463183543