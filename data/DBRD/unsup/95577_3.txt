Gebroken glas, geen vrolijke titel voor de nieuwste liefdesroman van Suzanne Peters. Ook het boek zelf ziet er in eerste instantie niet erg feelgood uit: de cover is zwart, de letters zijn grijs. Alleen de roze details doen vermoeden dat dit geen thriller is, maar een fijn feelgood-boek. 

Het draait allemaal om Nikki en Sam in het nieuwe boek van Peters. Nikki is de nuchterheid zelve, woont in Twente en heeft net haar eigen Bed and Breakfast geopend. Nou ja, haar bedrijf is al twee maanden open, maar er is nog geen klant geweest. Ze zit met haar handen in het haar. Als Sam met zijn vriend Dimitri opeens de Bed and Breakfast binnenkomt, is Nikki maar al te blij. Haar eerste klanten zijn er, eindelijk. Nikki vindt het geweldig, ondanks dat Dimitri er nogal creepy uitziet met zijn zwarte kleding en zonnebril. 

Dimitri en Sam zijn twee vrienden uit Amsterdam. Ze, of eigenlijk voornamelijk Sam, zijn naar Twente gereden omdat Sam in de problemen zit. Hij moest weg uit de Randstad, even ergens anders heen om tot rust te komen. 'Dimi' helpt hem daar graag bij, ze zijn tenslotte vrienden.

Deze twee verhaallijnen maken deze liefdesroman tot een boeiend verhaal. Zeker vanwege Sams verhaallijn die vooral in het begin ontzettend mysterieus is. De gesprekken die hij voert met Dimitri zetten aan tot doorlezen. Zo zegt Sam bijvoorbeeld: ''Dimi, ik kan hier niet blijven. Dat begrijp je toch zeker wel?'' en ''Ik ben sinds gisteravond al zeker dertig keer gebeld''. Door dat soort zinnen - die wel iets zeggen, maar eigenlijk ook niets - sla je bijna onbewust pagina na pagina om.

De makkelijk te lezen schrijfstijl van Peters draagt ook bij aan het hoge doorleesgehalte van het boek. De zinnen zijn veelal kort, de woorden makkelijk en de opbouw van de alinea's is voor iedereen begrijpelijk. Het moeilijkste aan het boek zijn hooguit de twee verhaallijnen die in het begin soms wat onbegrijpbaar zijn. Je weet nog niet hoe de verhalen samen komen en dat zorgt soms voor wat verwarring. Al is die verwarring niet heel erg en zet dat wederom aan tot verder lezen. Je wilt tenslotte onder die sluier van mysterie kijken, die als het ware over het hele verhaal hangt.

Suzanne Peters schrijft boeken die makkelijk te lezen zijn. Geen hoogstaande literatuur, wel redelijk fijne feelgoodboeken met allerlei onderliggende thema's. Gebroken glas is een aanrader als je daarvan houdt, al stipt ze in dit boek wat minder heftige (actuele) themaâ€™s aan. Andere boeken van de schrijfster gaan namelijk over thema's als overgewicht, anorexia of een dwangstoornis, dit boek gaat voornamelijk over liefde en vertrouwen - een terugkomend onderwerp in vele boeken.