Het is de eerste maandag van mei.
Guido, een Italiaans-Nederlandse man van drieëndertig jaar was getrouwd met Johanneke, een Nederlandse. Dat was ook de reden dat Guido vanuit zijn geboortestreek Toscane verhuisde naar Kantens in Nederland. Het huwelijk met Johanneke is inmiddels doodgebloed en hij leeft van een bescheiden uitkering die hem verhindert naar Italië terug te gaan.
Dat kan hij zich niet veroorloven.
Deze dag krijgt hij bezoek van Juliëtte Borgesius die wil dat hij de volgende dag naar Italië vertrekt om haar man Ralph daar op te sporen. De volgende dag vertrekt hij samen met Mellie, de (half)zus van Juliëtte naar Italië. Hij heeft even niets meer in Nederland te zoeken.

Terwijl ze onderweg zijn wordt het duidelijk dat er meer aan de hand is dan Juliëtte hem heeft verteld. De zussen blijken elkaar te haten en deze haat gaat heel ver.
Eenmaal aangekomen op de plaats van bestemming gaat een en ander helemaal verkeerd. Hier komt het verhaal in een versnelling. Guido wordt zelfs verdacht van moord. Ook de maffia laat zich gelden. Guido begrijpt niet waarom Juliëtte hem uitgezocht heeft. Hij wordt door de haatgevoelens van de zussen in een rol gedwongen die hij niet voor mogelijk had gehouden, hij overwint een grote angst en leert zichzelf op deze manier beter kennen.

Het verhaal is niet extreem spannend en ook niet supersnel, maar dit boek heeft andere kwaliteiten.
Alleen al de mooie beschrijvingen van de omgeving en de sfeer die op het beschreven moment heerst maken dit tot een verhaal dat gelezen moet worden. Er is zeker voldoende spanning aanwezig om dit een thriller te noemen.
Haat voert hier de boventoon, gevolgd door liefde. Het akelige in dit verhaal is dat het ook jou zou kunnen overkomen, er zitten geen ongeloofwaardige situaties of karakters in.
De auteur heeft de personages goed uitgewerkt, vooral het personage van Guido is heel duidelijk.
Het boek leest lekker vlot, de wisselende verhaallijnen passen goed en zijn niet storend.
Dit verhaal eindigde voor mij toch nog verrassend; deze reactie had ik niet verwacht. Heeft dit verhaal wellicht nog een vervolg?