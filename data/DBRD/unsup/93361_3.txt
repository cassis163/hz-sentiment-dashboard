Het is uiteraard niet écht noodzakelijk dat thrillers ook nog eens humor bevatten. Maar de koele en vaak subtiele wijze waarop Ian Rankin de lachspieren van zijn lezers weet te prikkelen, is toch wel bijzonder aangenaam. Prachtig om te lezen bijvoorbeeld hoe inspecteur Rebus een op het oog vrij groezelige boekenantiquariaat binnenstapt en vervolgens goed zijn voeten veegt als hij even later weer naar buiten wil. Het zijn haast terloopse opmerkingen, maar net als in de andere boeken over de eigenzinnige inspecteur van de politie staat ook Ontmaskering er weer vol mee. Je moet soms even goed zoeken, maar het is iedere keer wel weer aanwezig, en het is één van de vele charmes die de boeken van Ian Rankin bezitten.
In dit vijfde deel van de reeks (de verhalenbundel Hand & Tand meegerekend) wordt het Schotse parlementslid Gregor Jack betrapt met een prostituee. De pers duikt er meteen met grof geschut op af en de hele affaire lijkt het einde aan te kondigen voor de carrière van de populaire politicus. Maar als een paar dagen later de vrouw van Jack blijkt te zijn verdwenen, is het de conclusie dat er veel meer aan de hand moet zijn.

De rode draad van Ontmaskering is vriendschap in al haar verschillende vormen. De vriendschap tussen Rebus en Patience Aitken bijvoorbeeld, maar ook die van Gregor Jack en zijn vrienden vanaf zijn schooltijd. En de wat minder frisse vrienden van zijn vrouw, die allemaal wel iets te verbergen lijken te hebben. Met sommige vrienden heb je duidelijk geen vijanden meer nodig en het geeft inspecteur Rebus in ieder geval genoeg werk in zijn poging om de verdwijning van mevrouw Jack op te lossen. In hoeverre heeft het bijvoorbeeld te maken met het bordeelbezoek van haar man? En hoe wist de pers dat de politie van plan was daar een inval te doen en dat er wel eens een politicus betrapt zou kunnen worden? Allemaal vragen waarop Rankin de antwoorden maar niet kan vinden en het feit dat er op hetzelfde moment ook nog eens een machtsstrijd aan de gang is tussen zijn directe baas en de commissaris van het district, maakt het er allemaal niet makkelijker op. Gelijktijdig moet Rebus ook nog tijd besteden aan de diefstal van een aantal zeer kostbare boeken en lijkt er naast de verdwijning van Elizabeth Jack ook nog een moordenaar los te lopen. En of dat allemaal nog niet genoeg is, staat Rebus ook op een tweesprong in zijn relatie en kan hij een aantal beslissingen niet langer meer uitstellen.

Ondanks het uitstekende verhaal en de onweerstaanbare humor verliest het boek in de laatste hoofdstukken een beetje van haar kracht en geloofwaardigheid. De vrouw van de politicus blijkt te zijn vermoord en aan mogelijke kandidaten is er geen enkel gebrek. De vriendschappelijke banden van een aantal hoofdpersonen beginnen in elkaar over te lopen, maar Rankin weet je tussendoor toch wel een paar keer goed aan het denken te zetten. Uiteindelijk weet inspecteur Rebus samen met zijn jonge collega Holmes de zaak op te lossen en de moordenaar in het nauw te drijven. Blijft de vraag wat hij gaat doen aan zijn relatie met Patience Aitken, maar daar zal in het volgende boek wel meer duidelijkheid over komen. En dat is één van de mooiste gedachten na het lezen van Ontmaskering: het is deel vijf in een serie die inmiddels uit bijna twintig boeken bestaat. Er is dus nog een lange weg te gaan en die tocht door het Schotland van Rebus is één van de mooist denkbare wandelingen in het prachtige landschap van het spannende boek.