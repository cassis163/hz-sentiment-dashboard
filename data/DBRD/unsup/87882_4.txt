De Amerikaanse auteur Steve Berry is een meester in het mengen van historische feiten en fictie. En daarbij maakt het hem niet eens zoveel uit of er één belangrijke historische gebeurtenis of meerdere gebeurtenissen in zijn verhalen plaatsvinden. Het lijkt helemaal een allegaartje te worden als die gebeurtenissen zich ook nog in verschillende tijdzones afspelen. Toch heeft hij in Het Koningsbedrog het leven van de Tudor-dynastie (1485 – 1603) weten te combineren met de Lockerbee-affaire (1988) en de politieke en godsdienstige conflicten in Ierland, die nog steeds niet volledig zijn opgelost. Het lijkt een beetje op jongleren maar hier is het Berry gelukt om alle ballen hoog te houden.

Cotton Malone, gepensioneerd geheim agent, krijgt op een vlucht naar huis de zorg over de Schotse Ian Dunne, overlever en professioneel zakkenroller. In Londen aangekomen wordt Dunne geconfronteerd met een moord in een metrostation. Van de vermoorde man neemt hij een USB-stick mee en dat is het begin van een snel zeer zorgelijk wordende situatie. Door de CIA, in de persoon van Blake Antrim en Kathleen Richards (SOCA agent), wordt de jacht ingezet naar de USB-stick. Dit opslagmedium bevat informatie die de geschiedenis van de Tudor-dynastie danig overhoop zou halen en daarmee het Engelse koningschap in die periode.
Malone probeert te achterhalen wat de onderlinge verbanden zijn en al snel ontdekt hij dat het met de vrijlating heeft te maken van Al-Magrahi, de pleger van de aanslag op het Amerikaanse vliegtuig boven Lockerbee. Amerika is fel tegen de vrijlating en probeert Engeland te dwingen, maatregelen tegen de Schotse regering te nemen.

Het Koningsbedrog is niet direct een historische thriller maar bovenal een thriller met historische elementen. En zoals al eerder is gememoreerd, is het Berry uitstekend gelukt om de drie gebeurtenissen die in het verleden belangrijk zijn geweest, een rol te laten spelen in het verhaal. Naarmate het verhaal vordert, doseert hij daarbij nog een flink aantal problemen, meestal in de privésfeer, die over de belangrijkste personages worden uitgeworpen. Het maakt het verhaal levendig, afwisselend en onvoorspelbaar want voortdurend blijken er niet één maar meerdere adders onder het gras te zitten en roept iedere actie weer een reactie op die niet altijd in iemands voordeel blijkt te werken.

Ondanks de veelheid van onderwerpen blijft het verhaal luchtig en makkelijk te lezen. Het is wel zaak om goed bij de les te blijven want niet alle personages lopen met dezelfde doelstellingen rond. Maar dat is de auteur eigen en maakt dat dit verhaal, zo ook de Cotton Malone-serie, niet als historische thriller wordt gezien maar meer als avonturenverhaal. Want dat Malone ook in Het Koningsbedrog avonturen beleeft, lijdt geen enkele twijfel.