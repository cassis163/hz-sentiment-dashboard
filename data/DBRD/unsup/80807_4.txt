Ik probeer al anderhalf uur woorden te vinden om hier op te schrijven. Ik probeer al anderhalf uur te bevatten wat ik gelezen heb. Mijn verstand weet het: Er zijn duizend verklaringen, duizend mogelijke manieren om dit uit te leggen en het feit dat ik er zo over na aan het denken ben, geeft aan dat de schrijver geslaagd is in zijn opzet.

Ik weet zeker dat als ik dit boek over 10 of 20 jaar opnieuw lees, ik er weer anders tegenaan kijk, ik er andere dingen uithaal, ik dingen anders zie en anders lees. En ik vind dat zelf prachtig en heel bijzonder. Het wordt zo als het ware een boek dat met je mee gaat groeien en ontwikkelen, dat in elke fase van je leven een rol kan spelen en er altijd voor je is.

En ik denk, ik denk dat dat ook de uitleg is waar ik op dit moment voor kies, want blijkbaar heb ik daar behoefte aan. Dit boek gaat over een plek waar je altijd naartoe kan, wat er ook gebeurt, hoe het ook met je gaat. Het gaat over mensen die er altijd voor je zijn als je ze het hardst nodig hebt. Het gaat over die ene plek en die mensen die jou jezelf laten zijn en die alles van je aannemen en alles accepteren en zelfs bereid zijn hun leven voor je te geven.

Misschien is 4 sterren te weinig eer voor dit boek, maar dat gaan we over 10 jaar te weten komen, als ik het boek ongetwijfeld vind, onder een laagje stof, en het in 3 gestolen uurtjes weer opnieuw ga lezen, om waarschijnlijk te ontdekken dat het ineens iets heel anders voor me betekent dan het nu doet.