Al tijdens de zomer was ik in de gelegenheid om Dagvals tijding 'in proef' te lezen. Ik was erg blij verrast. Ik wist niet wat ik kon verwachten, en begon dus heel erg blanco. De gebeurtenissen tijdens afgelopen zomer (overstromingen in Engeland, de golf van geweld en anarchie na de aardbevingen in Peru, de rapporten over verzwakte dijken in Nederland) gaven het boek nog tijdens lezing bestaansrecht, en niet alleen als thriller.
Van der Veen heeft gevoel voor tijdgeest, en weet (en durft) ook de zwarte kant van mensen te benoemen. Door het boek heen weet je op een gegeven moment niet meer wie je kunt vertrouwen en wie niet. Dat maakt het extra spannend.
Dat je al in de proloog weet dat er zich een ramp voltrekt doet niets af aan het verhaal, dat met de juiste spanning en zeer filmisch werd beschreven. Je zou denken dat de slechterikken altijd de dans ontspringen, maar ook daar wordt een prijs betaald. Overigens ook aan de kant van 'de goeden', dus er blijft evenwicht.

Wat mij betreft een page-turner die de actualiteit dicht nadert. En dat is extra eng...