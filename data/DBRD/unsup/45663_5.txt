Vals recht (oorspronkelijk Wild Justice) houdt de lezer vanaf de eerste pagina in spanning vanwege het onconventionele plot en de interessante karakters. Margolin heeft met Amanda Jaffe en haar vader Frank een bijzonder advocatenduo neergezet. De ´slechterik´ in dit verhaal, Vincent Cardoni, speelt vooral in het begin van het verhaal overtuigend zijn rol. Er is nog een slechterik, maar wie dat is kan ik hier niet vertellen anders geef ik teveel van de oplossing van het verhaal weg.

Bijzonder in dit verhaal vind ik het feit dat het niet in één lange adem vertelt wordt. Op een gegeven moment maken we een sprong in de tijd van een jaar of vier. Dit geeft Margolin de kans zijn karakters beter uit te werken en het wekt nog meer de nieuwsgierigheid van de lezer. Er is maar één ding dat ik een beetje vreemd vind in dit verhaal, en dat is: waar komt die hand vandaan? Waar dit op slaat kan ik ook al weer niet uitgebreid vertellen, maar na lezing van dit boek zullen er wellicht meer mensen zijn die met deze vraag blijven zitten. We zullen het maar wijten aan ´dichterlijke vrijheid´. Voor het overige: een klapper van een boek!