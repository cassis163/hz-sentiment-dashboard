Christopher Tolkien heeft de zeggenschap gekregen over zijn vaders literaire nalatenschap. Uit deze enorme schat aan ongepubliceerd werk, aantekeningen enzovoort heeft hij het boek Beren en Lúthien samengesteld. Met zijn voorwoord en uitleg bij de gekozen stukken uit het epische liefdesverhaal van Beren en Lúthien is een uniek boek ontstaan. De fans van J.R.R. Tolkien zullen dit boek zeker op waarde weten te schatten. Het geeft namelijk een inkijk in het schrijfproces en hoe het verhaal uiteindelijk in deze vorm is uitgebracht. Door middel van liederen uit de Oudste Tijden wordt het liefdesverhaal van Beren en Lúthien verteld. Beren, een sterfelijke en Lúthien een onsterfelijke elfenprinses. Lúthiens vader, de koning van het elfenrijk Doriath, vindt Beren geen geschikte huwelijkskandidaat voor zijn dochter. Hij stuurt Beren op een schier onmogelijke opdracht om de hand van zijn dochter te winnen. Beren dient een silmaril te bemachtigen van Morgoth, de heerser van het duister en kwaad. Beren accepteert de opdracht en gaat uiteindelijk met Lúthien aan zijn zijde op jacht naar een silmaril. De liederen die in dit boek zijn opgenomen vertellen het verhaal van deze queeste. Afgewisseld met de chronologische geschiedenis van hoe deze liederen vorm hebben gekregen. Namen zijn in de loop der jaren aangepast, hele stukken zijn komen te vervallen en dit alles wordt in combinatie met de liederen gevormd tot de uiteindelijke liefdesgeschiedenis van Beren en Lúthien, die zoals uit zijn latere werken blijkt een belangrijk onderdeel is geworden van de geschiedenis van Midden-aarde.
De stijl van J.R.R. Tolkien maakt dat je meegezogen wordt naar Midden-aarde. De liederen zijn in poëtische vorm geschreven. De stukken tussendoor zijn door zijn zoon Christopher geschreven en deze stukken zijn zakelijker, waardoor je als lezer steeds moet schakelen tussen de twee verschillende schrijfstijlen. Zeker in het begin was dat niet bevorderlijk voor de klik met het boek. In de opzet van dit boek wordt eerst door zijn zoon verteld hoe het verhaal tot stand is gekomen en hiervoor gebruikt hij stukken tekst die later in de liederen weer voorbijkomen. Het voelt alsof je het boek dubbel leest. Je weet namelijk bij voorbaat al de inhoud van de liederen door de stukken die eraan voorafgaan. Voor mij is dat een domper. Het voelt als herhaling. Toch is het een interessant boek vanwege de inkijk in het schrijfproces en het ontstaan van het uiteindelijke verhaal. Als Tolkien-fan is het een mooie aanvulling op de geschiedenis van Midden-aarde. Voor een niet Tolkien-fan is het waarschijnlijk een tamelijk langdradige uitwerking van een kortverhaal, maar in een prachtige editie vormgegeven. De illustraties van Alan Lee zijn echt een meerwaarde. Prachtig en precies in de sfeer van hoe ik mij Midden-aarde voorstel.
Beren en Lúthien krijgt als op zich staand boek van mij 3,5 ster. Die halve ster extra is te danken aan de illustraties.