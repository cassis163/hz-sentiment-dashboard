Hoewel het een bron van irritatie is voor vele mensen houd ik er wel van. Lang uitgerekte paringsdansen in YA boeken. Boeken waarin het vanaf de eerste pagina duidelijk is welke twee personages bij elkaar horen, maar die er vervolgens meer dan 250 bladzijden voor nodig hebben om dat zelf ook in te zien.

In Prachtige Rampspoed heeft Jamie McGuire deze paringsdans wat mij betreft tot een kunstvorm verheven. Wat een heerlijke dynamiek tussen Abby en Travis. Het wordt al vrij snel duidelijk dat deze twee personages aan elkaar zijn gewaagd, en dat pakt niet altijd goed uit.

Eén van de belangrijkste clichés in YA-romances is toch wel het ‘tegenpolen trekken elkaar aan fenomeen’ waarbij een braaf meisje valt voor een bad boy, of andersom. Hoewel het in Prachtige Rampspoed in het begin dezelfde kant op lijkt te gaan, wordt al snel duidelijk dat Abby dingen verbergt. Ze is niet het brave meisje dat cardigans en parels draagt naar bokswedstrijden, maar heeft al een heel leven achter zich. Een reputatie die haar achtervolgt.

Dat is een ander punt van het verhaal wat me heel erg aansprak. De invloed van de mensen rondom Travis en Abby. Beiden hebben een reputatie, hij van bad boy en ladykiller en zij van braaf schoolmeisje, en wanneer Abby en Travis vriendschap sluiten vliegen de roddels over en weer. Abby trekt zich de roddels heel erg aan en laat haar relatie met Travis er heel erg door beïnvloeden. Ik vond dat dit haar personage en het verhaal heel erg écht maakte.

Beide hoofdpersonen zijn op zijn zachtst gezegd minder dan perfect. En er zijn zelfs momenten in het boek waarop je hoopt dat ze niet bij elkaar eindigen omdat één van de twee zich als een eikel/trut gedraagt. Dit maakt het boek zo meeslepend! Want wanneer je een boek leest en eigenlijk vanaf het begin al weet hoe het afloopt voor de hoofdpersonen, is het natuurlijk voor de schrijver een hele uitdaging om de lezers tussen het begin en het einde geboeid te houden en dat gaat Jamie McGuire wat mij betreft erg goed af.

Wel wil ik jullie even waarschuwen, op de kaft van dit boek prijkt de tekst: Aangeraden door E.L. James. Nu begrijp ik dat sommigen hierdoor het boek nog geen tweede blik waardig gunnen, maar geloof me alsjeblieft wanneer ik zeg dat hoewel ik ook geen fan ben van haar schrijfsels… ze heeft wel goede smaak in boeken als ze dit boek aanbeveelt, want ik heb héél erg genoten van het boek.