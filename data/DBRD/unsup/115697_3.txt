Paleo is hot! Boeken over het paleolithische voedingspatroon verschijnen met de regelmaat van de klok. Het Paleodieet Kookboek van Joy Skipper is daar een van.
Joy Skipper is opgeleid tot voedingstherapeute en is gespecialiseerd in voeding voor (top)sporters. Zij schrijft ook artikelen over gezonde voeding voor diverse tijdschriften en uitgeverijen.

Het Paleodieet Kookboek van Joy legt de principes van het paleodieet helder uit. Het bevat allerlei tips, suggesties en meer dan 100 eenvoudige recepten. Eenmaal bekend met de Paleoprincipes hoef je nooit meer calorieën te tellen belooft Joy. Je valt af, blijft op gewicht en zult je gezond, fit en energiek voelen. Het paleodieet is dan ook eerder een voedingspatroon dan een vermageringsdieet.
Het paleolitische voedingspatroon, of jager-verzamelaardieet, bevat alleen producten die bejaagd of gevonden kunnen worden zoals vlees, vis noten, eieren, bladgroenten en zaden. Voedingsmiddelen die vermeden moeten worden zijn alle granen, peulvruchten, aardappels, zuivel, geraffineerde suikers en zout. Achterliggende gedachte is dat dit het voedingspatroon is waaraan we genetisch zijn aangepast en dat het menselijk genetisch materiaal sinds het ontstaan van de landbouw nauwelijks is veranderd.

Vrijwel dagelijks berichten de media dat ons moderne voedingspatroon, vol geraffineerd voedsel, transvetten en suikers, de oorzaak is van veel degeneratieve ziektes waaronder kanker, hartkwalen, depressies en vruchtbaarheidsproblemen. ‘We hebben ons eetpatroon veranderd maar onze aanleg is niet voldoende meeveranderd om ermee om te kunnen gaan’, lees ik in Het Paleodieet Kookboek. Een aanpassing van ons dieet zou dus positieve consequenties moeten hebben voor onze gezondheid.

Met het boek van Joy Skipper in de hand moet die aanpassing niet al te ingewikkeld zijn, het vraagt echter wel wat culinaire offers. Koffie en thee, alcohol en dat heerlijke blokje kaas moeten geschrapt worden, net als een frietje of roomijs, maar vrees niet er zijn legio culinaire alternatieven.
Door in het begin kleine haalbare doelen te stellen, het netwerk te betrekken bij de veranderingen en het plannen van gezonde tussendoortjes is een gezond en aantrekkelijk leven binnen handbereik volgens de schrijfster.

De ruim 100 recepten in het boek zijn eenvoudig van opzet en snel klaar te maken. Voor elk moment van de dag geeft Joy tips en suggesties. Zelfs als je geen keukenprins(es) bent kun je met dit boek aan de slag.
Minpuntje vind ik de styling en fotografie welke vrij basic zijn en in eerste instantie niet echt uitnodigen om het boek door te bladeren. Doe je dit echter wel dan merk je dat de recepten simpel maar smakelijk zijn en voldoende afwisseling kunnen bieden in je eetpatroon.
Voor de zoetekauwen die vrezen nooit meer te kunnen genieten van een zoete versnapering onderstaand een recept voor kokosmakronen. Deze zoete lichte koekjes zijn weliswaar minder zoet dan gebruikelijk maar zeker niet minder lekker.

1 eetlepel honing
20 gr kokosolie
275 gr geraspte kokos
1 eiwit

Verwarm de oven voor op 160 graden. Bekleed een bakplaat met bakpapier.
Verwarm de honing en de kokosolie in een pan. Haal de pan van het vuur en laat het mengsel even afkoelen. Roer het kokos erdoor.
Klop het eiwit tot zachte pieken en spatel het kokosmengsel erdoor.
Vul een eierdopje met het mengsel en druk het stevig aan. Tik met het eierdopje op de hand om een perfect koepelvormige kokosmakroon uit het dopje los te maken. Zet de makroon op de bakplaat en herhaal met de rest van het mengsel.
Bak de makronen in 15-16 minuten goudbruin. laat ze op een rooster afkoelen.

Het Paleodieet Kookboek is een helder en informatief kookboek voor de novice in de jager-verzamelaars’ eetlifestyle. Anders dan de naam van het boek doet vermoeden is het volgen van de paleoprincipes gericht op een ander, gezonder eetpatroon en niet op een vermageringsdieet.
Met de tips, suggesties en recepten van Joy kun je eenvoudig de principes in je dagelijkse leven toepassen en uitkijken naar een fit, gezond en energiek leven.