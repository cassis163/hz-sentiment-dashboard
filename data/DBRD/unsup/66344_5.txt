Oorspronkelijke recensie staat op mijn blog hillybillybeauty.nl

Een tijdje geleden heb ik contact opgenomen met een Christelijke uitgever. In het verleden las ik vaker boeken die waren geschreven door Christelijke auteurs en die bevielen mij altijd heel goed. Ik merkte dat ik het een beetje aan het missen was. Niet dat boeken van Christelijke auteurs boordevol geloofsovertuigingen staan, en al helemaal niet vol met redenen waarom je het geloof moet aanhangen. Dit soort boeken bevatten in ieder geval geen scheldwoorden bijvoorbeeld. Iets waar ik mij in andere boeken weleens aan stoor. Ik kreeg van uitgeverij de Parel twee mooie romans om te lezen. En het eerste boek heb ik inmiddels gelezen; Hart op het spel.

Achterflap
“Genealoog Nora Bradford brengt haar dagen het liefst door in het historisch dorp dat ze bezit, terwijl ze zich begraaft in het verleden, haar werk en boeken. Nadat er drie jaar terug abrupt een einde kwam aan haar relatie besloot ze dat dat vele malen veiliger is dan alles wat met romantiek te maken heeft.

Anders dan Nora is voormalig SEAL-marinier John Lawson een moderne man; doorgaans voor de volle honderd procent gericht op het hier en nu. Maar als John, die als kind is geadopteerd, te horen krijgt dat hij een erfelijke aandoening heeft, wordt hij gedwongen om in de geheimen van zijn voorouders en voorgeslacht te duiken.

John roept Nora’s hulp in om de identiteit van zijn biologische moeder te achterhalen en samen stellen ze alles in het werk om haar te vinden. Het duurt niet lang of er bloeit iets tussen hen op en ondanks hun tegenovergesteld karakters, voelen ze zich tot elkaar aangetrokken. Maar John heeft al een vriendin en Nora is er nog niet uit of ze haar boekhelden wil opgeven voor een echte relatie. Is de aantrekkingskracht tussenbeide sterk genoeg om alle tegenstellingen te overwinnen?”

Wát een heerlijke schrijfstijl heeft Becky Wade! Ik waande mij af en toe helemaal in het historische dorp of het knusse huisje van Nora. Becky Wade neemt je als het ware mee op reis, mee op de zoektocht naar de biologische ouders van John. Door deze beeldende schrijfstijl zat ik ook heel snel helemaal in het verhaal. Ik had een band met de hoofdpersonages en leefde helemaal met ze mee. Als ik dat bij een boek heb ben ik verkocht.

Al in het begin van het boek ontmoeten Nora en John elkaar en bij beide merk je dat die vluchtige ontmoeting niet in de koude kleren is gaan zitten. Er was een vonkje

Je kan niet anders dan houden van de personages Nora en John. Nora, een jonge vrouw met ambitie, zou zo een vriendin van je kunnen zijn. Ze is intelligent en open. John is een grote sterke man, maar met zoveel verdriet uit zijn jeugd, je gunt hem de antwoorden waar hij naar zoekt. Het is voor de lezer dan ook heerlijk om hun opbloeiende vriendschap en liefde te volgen.
In het verhaal komen nog diverse plottwisten die je als lezer tóch weten te verrassen. Want deze roman is allesbehalve voorspelbaar zoals je op het eerste moment wellicht zou denken. Eén plottwist, welke ik misschien iets té toevallig vond maar desalniettemin bij het verhaal passend, zorgt voor een complexe relatie tussen John en Nora. Deze wending in het verhaal zorgt nog voor een meeslepend einde.

De relatie tussen de 3 zussen vind ik fantastisch neergezet. Hoe deze vrouwen als individu zo heerlijk verschillen, maar voor elkaar door het vuur gaan, vond ik heel leuk om te lezen. Het aantal personages die in het boek een grotere rol spelen is overzichtelijk. Wat de auteur heel goed kan is ook om deze personages allemaal zo goed neer te zetten dat ze mij boeide, stuk voor stuk.

Ondanks het feit dat het een Christelijk boek betreft schuwt Becky Wade bepaalde onderwerpen niet. Mensen hebben wellicht een vooroordeel over Christelijke boeken, dat deze braaf en saai zijn. Niets is minder waar bij dit boek van Becky Wade! Verleiding, ondraaglijk lijden, deze onderwerpen komen in het boek voor. Een rode draad door het verhaal is toch wel vergeving. Op verschillende vlakken komt dit duidelijk aan bod. Erg mooi!

De zusjes Bradford, zoals je kan zien op de rug van het boek, lijkt mij te zeggen dat van alle 3 de zusjes een verhaal zal zijn. Ik kijk reuze uit naar de delen over Willow en Britt.