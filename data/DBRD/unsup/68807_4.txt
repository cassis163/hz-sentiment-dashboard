Seringenmeisjes

In bijna 500 pagina’s worden de levens van drie verschillende vrouwen uiteengezet. Voor een periode van 20 jaar (van september 1939 tot 1959) wordt de lezer deelgenoot van de Amerikaanse Caroline, de Poolse Kasia en de Duitse Herta. Drie totaal verschillende levens. Het raakvlak van deze levens is bijna te verschrikkelijk om in woorden uit te drukken. Toch lukt het Martha Hall Kelly om deze verschrikkingen te laten doordringen.

Afwisselend komen in 47 korte hoofdstukken de drie sterke vrouwen aan het woord. Voor WOII uitbreekt leven zij een alledaags leven. De onbarmhartige Caroline slijt haar dagen op het Franse consulaat in New York. Haar grootste zorg is haar verboden liefde voor Paul, een Franse acteur. Ver weg van Caroline, In Polen, heeft ook Kasia het, naast haar school, druk met haar verliefde gevoelens voor Pietrik. Herta is net afgestudeerd als chirurg. Haar leven bestaat uit het vinden van een baan om haar ouders tot hulp te zijn.

Dan breekt de oorlog uit. Deze verandert alles.

Caroline, ver verwijderd van het oorlogsgeweld stelt alles in het werk om een helpende hand te bieden in Frankrijk. De oorlog komt voor haar dichterbij als ook haar geliefde hier mee te maken krijgt. Zowel Kasia als Herta belanden in Ravensbrück. Een concentratiekamp waar alleen vrouwen gedetineerd zitten. Weliswaar op totaal andere plekken. En met totaal andere vooruitzichten.

Wat gebeurt er met de vrouwen als de oorlog ten einde is. Hoe gaan zij om met de verschrikkingen. Kunnen ze het leven weer zo goed en kwaad als mogelijk oppakken?

De personages van Caroline en Herta zijn gebaseerd op werkelijke vrouwen. Zij hebben bestaan. Ook de persoon van Kasia zou bestaan kunnen hebben. Zij staat model voor de slachtoffers van de medische experimenten die werden uitgevoerd in Ravensbrück, de zogenaamde (proef)konijnen.

Mede door deze waargebeurde feiten is Seringenmeisjes een boek dat boeit van begin tot eind. Het verhaal wordt verteld in soepele zinnen die betrokkenheid makkelijk maken. In ieder geval voor 2 van de 3 hoofdpersonen.