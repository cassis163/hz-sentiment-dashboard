'Voorgoed weg' bestaat uit Deel 2 ( De Bruiloften van Tor) en Deel 3 (De Grootmoeder van het Kwaad) van de trilogie: Kunt u mij de weg naar Hamelen vertellen, meneer?

Achter in het boek staat een Namenlijst waar je van zult genieten: gewoonweg fantastisch!
Een paar voorbeelden:
Knipscheer : Dwerg. Hij heet niet zo.
Zo zijn de : - Manieren. Er zijn vele manieren. Er is maar een Manier om ermee om te gaan. Zie: Manieren.
Vaste reuzen : Reuzen die er het hele jaar zijn. Zie: horizonvervuiling.

Een paar afbeeldingen die Harrie Geelen vrijgaf op de site van Turing Foundation van Pieter Gielen, passend bij de verhalen in de trilogie, zoals:
Bij hoofdstuk 131 'Een malende elf':
Er stond ergens een ezeltje. De watermolen doet het niet. Gelukkig komt er nou een klant dacht Aernout. Hij ging naar het scheefgezakte huisje en bonsde op de deur. 'Molenelf?' riep hij. 'Hallo? Ben ik bij de molenelf?'

Bij hoofdstuk 130 'Geuren':
'Hektor, daar staat een kooi met een zwarte kraai op het pad. Waren we hier net?'
'We zijn absoluut goed gelopen,' zei Hektor. Ik herken die boom, en die boom ook.'
'Hebben we die kooi daarstraks dan allebei niet gezien?'

Dit tweede en derde deel 'Voorgoed weg' van de trilogie 'Kunt u mij de weg naar Hamelen vertellen, meneer?' bevestigt wederom de enorme veelzijdigheid van Harrie Geelen.
Een fantasie die onbeteugeld lijkt, gecombineerd met een verhaal dat leest als een lied. Als de melodie klopt is dat een prachtige aanvulling op de tekst en dat is hier het geval.
Deze trilogie is niet bedoeld om even tussendoor te lezen.
Ik kan iedereen aanraden om er echt voor te gaan zitten en alles om je heen uit te zetten, zodat je niet afgeleid zult worden door dingen die wel bestaan.