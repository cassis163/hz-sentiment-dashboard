Een paar jaar geleden las ik deel drie uit deze serie. Ik vond het wel spannend, maar ook jammer, dat ik de eerste twee delen niet had gelezen. Net als met de meeste series is het beter de boeken op volgorde te lezen. Ik schreef toen, dat ik die eerdere delen misschien nog wel zou gaan lezen.
Het heeft even geduurd, maar het is er toch eindelijk van gekomen. Hebban en de mini Challenge hebben daarbij geholpen.
Het was spannend. Het was bloederig - een beetje teveel naar mijn smaak. Teveel afschuwelijke details. Ik houd daar niet zo van. Maar wegleggen ging ook maar moeilijk en ik ben nu al benieuwd naar deel twee. Van deel drie weet ik niets meer, dus ook dat moet ik gaan herlezen.
Hoofdpersoon is een kinderarts, Sara Linton. Ze is in het stadje waar ze woont ook lijkschouwer en heeft daarom veel te maken met haar ex, Jeffrey Tolliver.
De tweelingzus van Lena, collega van Jeffrey bij de politie, wordt vermoord. Sara vindt haar, enorm toegetakeld, op het toilet van het plaatselijk restaurant. Jeffrey begint het onderzoek, Lena laat zich er niet van weerhouden ook zelf enig speurwerk te verrichten.
Een tweede moordaanslag volgt, nu op Julia, een studente aan de plaatselijke universiteit. Ze wordt op het nippertje gered door Sara.
Intussen voelen Sara en Jeffrey zich nog steeds tot elkaar aangetrokken, maar Sara vertrouwt Jeffrey niet mee en maakt een afspraakje met Jeb, de apotheker in de stad.
Dan verdwijnt ook Lena, Jeffrey gaat op zoek naar een mogelijke dader die in Atlanta in de gevangenis zit. Hij is er daarom niet als Sara hem nodig heeft, wat ze hem erg kwalijk neemt.
Juist deze persoonlijke zaken houden het verhaal leesbaar, ze brengen even wat ontspanning bij al die beschreven gruwelijkheden.
Ook nu weer neem ik me voor meer van deze serie te lezen. Als dat zo doorgaat met al deze eerste delen van de mini Challenge, dan krijg ik het nog druk dit jaar.