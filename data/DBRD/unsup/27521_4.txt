want haar vlotte, aangenaam lezende schrijfstijl zorgt voor een paar aangename uren leesplezier. ,In Boston wordt het levenloze, verminkte lichaam van een vrouw ontdekt. De modus operandi vertoont veel gelijkenis met het werk van een andere moordenaar, die twee jaar eerder door Catherine Cordell, een slachtoffer dat kon ontsnappen, werd doodgeschoten. Terwijl de politie de jacht op de dader opent, blijkt al snel dat Catherine weer hoog op de lijst van potentiële slachtoffers staat, meer zelfs, de moordenaar speelt morbide machtsspelletjes met haar, om haar moeizaam opgebouwde vertrouwen? te ondermijnen. Gebruikmakend van de weinige sporen die op de plaatsen van de misdaad gevonden werden, stellen rechercheurs Thomas Moore en Jane Rizolli alles in het werk om de dader, die door de pers de Chirurg gedoopt werd, te identificeren en in te rekenen vooraleer hij nog een slachtoffer kan maken.
In De chirurg maken we voor het eerst kennis met het, tot op heden in alle later verschenen boeken terugkerende, personage van Jane Rizolli. Rizolli wordt prachtig neergezet als een agente die achter een pose van arrogantie, erg lijdt omdat ze niet aanvaard wordt door de mannen waarmee ze moet werken. Deze tweeledigheid van personages is zeer typerend voor dit boek, want ook haar partner, Cordell en de dader verbergen, om verschillende redenen, voor de buitenwereld hun echte gevoelens achter een masker van zelfzekerheid.
Een verhaal vertellen kan Tess Gerritsen als de beste, want haar vlotte, aangenaam lezende schrijfstijl, doorspekt met juist gedoseerde hoeveelheden medische informatie, zorgt voor een paar aangename uren leesplezier.
Met De chirurg lag Gerritsen, samen met collega schrijfsters Mo Hayder en Karin Slaughter, een aantal jaren geleden aan de basis van het nu nog altijd zeer populaire subgenre waarin de, meestal vrouwelijke, slachtoffers een zeer gruwelijke dood sterven. Liefhebbers van het werk van Craig Russell, Cody Macfadyen en Simon Beckett zullen dit boek met aan zekerheid grenzende waarschijnlijkheid bijzonder kunnen appreciëren.