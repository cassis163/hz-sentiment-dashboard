Het heelal uitleggen in één boek is volgens mij onmogelijk, maar wat Jan Paul Schutten en Floor Rieder met dit boek gepresteerd hebben is ongelooflijk knap. Het heelal begrijp ik niet altijd ondanks dat het wel interessant is. Dit boek kon mij in begrijpelijke taal uitleggen hoe het heelal een beetje in elkaar steekt. Daarbij waren de illustraties erg helpend en vaak ook inzichtelijk.

Schutten spreekt de lezer aan en schrijft op een niet afstandelijke manier het hoe en wat over het heelal. Het is geen boek om even in een middag te lezen, nee hier heb je duidelijk meer tijd voor nodig. De combinatie van hoeveelheid tekst en illustraties maakte dat het steeds boeiend bleef en ik toch steeds weer een stukje wilde lezen.
Het is aan het boek te zien dat er veel zorg aan is besteed. De verschillende lettertypen, de omslag, het papier, een zeer uitgebreide inhoudsopgave (altijd fijn!) en ook nog eens een register. Ik ben fan van dit boek, wat een kloppend geheel! Complimenten voor Jan Paul Schutten en Floor Rieder (en iedereen die hier aan heeft meegewerkt).