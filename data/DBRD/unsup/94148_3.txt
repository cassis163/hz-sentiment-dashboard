Sprookjes om zelf te lezen Het leren lezen is voor de meeste kinderen een spannend proces, waar ze in groep drie met veel gretigheid aan beginnen. Ze staan open voor de letters en de lettercombinaties. Ze genieten van het wonder dat ze die tekens ineens kunnen ontcijferen en de betekenis ervan ontdekken. Iedereen die dit proces van dichtbij meemaakt is onder de indruk van de snelheid waarmee het gaat. Maar de beginnende lezer komt ook vaak op een punt dat het even niet zo lekker gaat, en dan is het oefenen, oefenen, oefenen geblazen. Juist dan is het van groot belang dat je blijft voorlezen uit de mooie prentenboeken, voorleesbundels en sprookjesboeken. De taal die daarin wordt gebruikt is immers veel gecompliceerder dan de boekjes die het kind zelf kan lezen.

Gelukkig staan er in de (school)bibliotheek tegenwoordig mooie leesboeken om te oefenen. Een betrekkelijk nieuw genre is het AVI-groeiboek, waarin de verhalen in oplopend AVI-niveau zijn geschreven. Op deze manier gaat een boek langer mee. Bovendien wil een kind soms worden uitgedaagd en dan weer lekker makkelijk lezen op een lager niveau. Daar is niets mis mee, zolang het maar met plezier gebeurt.

Annemarie Bon herschreef voor de bundel Er was eens… zeven sprookjes en legenden op AVI-niveau, oplopend van AVI E3 (eind groep 3) tot AVI E5 (eind groep 5). De sprookjes zijn bij veel kinderen al bekend: De wolf en de zeven geitjes, De kleine zeemeermin of Assepoester zijn vaak al meerdere keren voorgelezen of – niet in de laatste plaats – als film gezien. Een legende als De vliegende Hollander is minder bekend, maar wel heel spannend.

De taal die in sprookjes gebruikt wordt is niet altijd gemakkelijk. De auteur heeft geprobeerd aan te sluiten bij de leeftijd, maar ontkomt niet aan woorden als raadsheer, baldakijn of proviand. Voor veel kinderen misschien een beetje hoog gegrepen. Toch is het goed om wat uitdaging te stoppen in een tekst, passend bij het genre. Beter dan een populaire zinsnede als ‘En die had er goed de smoor in.’

Annemarie Bon is een veelzijdig schrijfster. Zij heeft een respectabel aantal boeken op haar naam staan, voor leeftijden variërend van kleuters tot 15+. Haar boeken over Haas, zowel prentenboeken als leesboekjes, worden veel gelezen. Humor is een belangrijk bestanddeel van haar boeken voor jongere kinderen.

De verhalen zijn royaal voorzien van illustraties in zachte aquarelkleuren, door Sandra Klaassen. De illustraties uit het sprookjesboek Spiegeltje, spiegeltje aan de wand werden geëxposeerd tijdens de Internationale Boekenbeurs in Bologna.

Het boek ziet er aantrekkelijk uit, met Joris, die de draak verslaat op het omslag. Of de inhoud kinderen ook zal boeien is de vraag. Sprookjes komen – bij jonge kinderen – toch vooral goed uit de verf als ze worden voorgelezen. En daarvoor koop je niet een boek met zeven sprookjes om zelf te lezen.