Robert Ellis heeft zijn sporen ruimschoots verdiend als producer en regisseur voor film en televisie. Als belangrijk, creatief man maakte hij honderden tv-commercials voor doorgewinterde en aankomende politici. Deze creativiteit, vermengd met een haast onuitputtelijke fantasie en een vaardige pen, maken hem tot een auteur van topthrillers. Dodelijk bemind is zijn derde in rij.
Niki Brant, zielsgelukkig dat ze eindelijk in verwachting is, wordt vermoord en verminkt gevonden. Haar man James wordt als belangrijkste verdachte beschouwd.
Lena Gamble, nog niet zo lang werkzaam bij de moordafdeling, krijgt de leiding over deze zaak. Het onderzoek, dat ze zelf uitvoert, levert een ander resultaat op dan haar meerderen aan de gemeenschap willen doen geloven. Op enig moment weet ze zelfs een relatie te leggen tussen dit geval en de moord op haar broer David, vijf jaar eerder. De tijd dringt, het onderzoek verloopt in een trager tempo dan de daden van de moordenaar. En steeds worden de lichamen in een bijzondere pose door hem achtergelaten. Wat wil hij hiermee zeggen? Welke boodschap wil hij over laten komen? Is het tegen een bepaald iemand bedoeld of kiest hij zijn willoze slachtoffers willekeurig uit? Vragen waar Lena een antwoord op zal moeten vinden wil zij deze moordmachine tot stilstand brengen.
Het is een goddelijke gave wanneer je bij de geboorte bepaalde eigenschappen meekrijgt die, je, na voldoende ontwikkeling, in staat stellen om er mooie dingen mee te doen. Robert Ellis bewijst met Dodelijk bemind dat hij ruim is bedeeld met creatieve kwaliteiten.
Het verhaal is van het begin tot het einde spannend, draait alle mogelijke kanten uit en zuigt de lezer binnen de kaft van dit lugubere verhaal. Wie eenmaal begonnen is met lezen, zal nooit meer kunnen stoppen tot de laatste bladzijde.
Hoofdpersoon Lena is een personage om van te houden, je wilt haar als je zus. Je vreest het ergste voor haar. Je vindt alles goed als Ellis haar maar laat overleven.
Met dit derde boek van Robert Ellis, overigens het eerste dat in het Nederlands wordt uitgegeven, doet hij een goede gooi naar de titel Beste boek van 2007. Of hij dat haalt? Dat zal moeilijk worden omdat zijn naamsbekendheid hier nog niet zo groot is. Dat dit na Dodelijk bemind snel zal veranderen is zonder veel risico te voorspellen. Een goede plaats in de top tien is voor een schrijver immers ook niet te versmaden. Dit boek heeft daar meer dan genoeg potentie voor!