De schrijfster van het boek Love & Lemons is winnares van de Best Cooking Blog Award van Saveur. En Saveur is een heel groot culinair, reis- en lifestylemagazine. Als je door hen verkozen wordt tot beste foodblogger van Amerika dan zegt dat wel iets. Niet gek dat na het winnen van die prijs de foodblogster Jeanine Donofrio en haar man Jack Mathews een kookboek schreven. Je kunt al aan de naam zien dat Jeanine Donofrio Italiaans bloed in de aderen heeft. Maar ze wonen en leven in Austin, Texas en wie van mening is dat ze daar alleen maar dikke hamburgers en spareribs van de barbecue eten heeft het mis. Het boek Love & Lemons draait om groente en dan het liefst groente van het seizoen en zo vers mogelijk.  

De opbouw van het boek is bijzonder. Het is niet ingedeeld naar Ontbijt, Lunch en Diner maar de hoofdstukken zetten allemaal één groente in het zonnetje. Zodoende ga je geen boodschappen doen met een recept in handen maar neem je de mooiste groente mee van de markt of uit de winkel en ga je aan de hand daarvan één van de recepten maken. De groenten die in dit boek aan de orde komen zijn allemaal goed verkrijgbaar in Texas en het zijn ook in ons land allemaal gangbare groenten (oké, behalve dat ene recept met Collard Greens) en het is verdraaid handig dat in ieder hoofdstuk één groente centraal staat. Heb je nog een bloemkool in huis? Een passend recept is zo gevonden.  

Het boek is voorzien van paginagrote foto's die allemaal even prachtig zijn. Het hele boek heeft een frisse en zonnige uitstraling. Het boek eindigt met pagina's over Pesto, Salsa, Hummus, Guacamole en Smoothies met bij ieder recept 12 variaties die het net weer even anders dan anders maken. Helemaal aan het einde van het boek treffen we nog wat kleine tips en basisrecepten en een uitgebreid register waarin het makkelijk zoeken is aan.  

Caprese met avocado & aardbeien  

4 el balsamicoazijn
150 g aardbeien, in plakjes
200 g kerstomaatjes, doormidden
250 g minimozzarella's, doormidden
1 rijpe avocado, ontpit en in blokjes
6 el pecannoten, geroosterd verse basilicumblaadjes, gescheurd
olijfolie extra vergine, voor het besprenkelen
zeezout en versgemalen peper  

Breng de balsamicoazijn in een kleine steelpan op matig vuur aan de kook. Roer hem door, draai het vuur laag en laat het 8-10 minuten pruttelen tot de azijn tot de helft is ingedikt. Laat hem afkoelen.  

Leg de aardbeien, kerstomaatjes, mozzarella, avocado, pecannoten en het basilicum in een ondiepe kom of op een groot bord. Besprenkel alles met olijfolie en bestrooi het royaal met zout en peper. Meng alles voorzichtig en besprenkel het met de ingekookte balsamicoazijn.  

Een simpele salade, maar 4 el balsamicoazijn 8-10 minuten laten pruttelen is wat aan de optimistische kant. Je kunt beter iets meer balsamico nemen en het dan wat spaarzamer door de salade gebruiken. In het boek staan meer salades die de moeite van het maken waard zijn en ook de soepen mogen er zijn. Gerechten als Cashewspread met kappertjes & dille, Mango-bosbessenijs met munt, Soep van geroosterde bloemkool & rode paprika, Aspergesalade met edamame & dragon of Noedels met boerenkool & pindasaus zien er allemaal overheerlijk uit. De geroosterde aardappeltjes met citroen en rozemarijn komen vast en zeker regelmatig bij ons op tafel. Bij vrijwel alle recepten staat hoe je het vegan of glutenvrij kunt maken. Een boek om heel veel inspiratie uit te halen en vaak uit te koken. Het aanschaffen meer dan waard.