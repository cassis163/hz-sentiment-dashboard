Zon, zee, strand. De perfecte vakantie combinatie voor menigeen om een aantal boeken te verslinden. In deze situatie wil men geen ‘zware’ boeken lezen dus zal de koffer gevuld zijn met boeken die gemakkelijk weg lezen. De stalker in de nacht van Robert Bryndza is een boek dat er helemaal bij past.

Robert Bryndza is geboren in Groot-Brittannië, maar woont en werkt in Slowakije. Eerst scheef hij romantische komedie maar al snel is hij overgestapt naar zijn favoriete genre; de thriller. De stalker in de nacht is zijn tweede boek met inspecteur Erika Foster in de hoofdrol.

Als na een aantal dagen het levenloze lichaam van een dokter wordt gevonden in zijn eigen huis, wordt Erika Foster en haar team aangesteld om deze moord te onderzoeken. Een paar dagen later wordt een tweede slachtoffer gevonden in exact dezelfde omstandigheden als het eerste. Het is voor het onderzoeksteam heel moeilijk om de twee gevonden lijken aan elkaar te linken om zo dichter bij een oplossing te komen. Naarmate Erika Foster dichter bij de waarheid lijkt te komen, hoe meer duidelijk wordt met welke slimme en berekenbare dader zij wordt geconfronteerd.

Bryndza maakt gebruik van korte hoofdstukken met verschillende verhaallijnen, die goed uit elkaar zijn te houden. Deze verhaallijnen zijn goed opgebouwd en hij gaat zich niet te buiten aan uitstapjes die geen connectie hebben met het verhaal. Waar de schrijver in zijn vorige boek het team van Erika Foster heeft geïntroduceerd, gaat hij in dit deel verder in het uitwerken van de personages, wat inhoudt dat het lezen van het eerste deel voor een inkijk in de personages wel handig is, maar het verhaal is vrij eenvoudig als standalone te lezen. Echter met het uitwerken van de personages naast Erika Foster wordt de lezer niet echt veel wijzer. De schrijver heeft met Erika Foster een inspecteur gevormd volgens de klassieke Britse traditie; eigenwijs, tegendraads en altijd in conflict met haar leidinggevenden. Dit draaft hij echter door totdat het licht ongeloofwaardig wordt, waardoor er toch wat van haar glans afgaat.

Het verhaal van De Stalker in de nacht is eigenlijk gelijk aan het klassieke thriller verhaal, maar Bryndza waagt zich heel voorzichtig buiten de standaard verhaalopbouw. Verwacht geen boek dat de lezer achterover doet slaan. Het boek leest lekker weg en als men zich ervoor inspant kan men het heel snel uitlezen. Dat deze Erika Foster serie vergeleken wordt met de boeken van M.J. Arlidge is niet verbazingwekkend. Beide schrijvers hanteren een vergelijkbare stijl van schrijven en in de opbouw van hun verhalen. De schrijver laat de dader al vrij ver voor het einde van het verhaal ontmaskeren. Dat neemt de spanning wel wat weg, maar door de achtergronden van deze moorden goed uit te werken en het kwetsbare van de dader aan te stippen, heeft hij juist daarin het sterkste deel van zijn boek te pakken.

De stalker in de nacht is een boek wat niet boven de standaard thriller uitsteekt. Prima te lezen maar daar blijft het wel bij.