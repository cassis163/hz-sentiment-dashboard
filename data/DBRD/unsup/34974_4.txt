Tess Gerritsen heeft vooral naam gemaakt met de creatie van rechercheur Jane Rizzoli en patholoog Maura Isles. Twee hartsvriendinnen die elkaar naadloos aanvullen in hun werk maar ook een meningsverschil niet uit de weg gaan. ‘De chirurg’, ‘De leerling’, ‘De zondares’ en ‘Zustermoord’, vier mateloos sterke thrillers en haar naam was voorgoed gevestigd. Maar waar iedere auteur last van heeft, na een aantal sterke boeken verschijnen er ook wat mindere en daar lijkt met ‘Sterf twee keer’ een einde aan gekomen te zijn. Dus Tess is weer als vanouds….

De preparateur Leon Gott wordt vermoord en opengesneden gevonden in zijn huis. Gott had net een grote opdracht ontvangen om een sneeuwpanter te prepareren. Bij het onderzoek komt aan het licht dat de huid van het beest verdwenen is. De dames Rizzoli en Isles gaan gezamenlijk aan de slag met het onderzoek. In dezelfde dierentuin als waar de sneeuwpanter verbleef, wordt een vrouwelijke oppasser tijdens de verzorging door een luipaard gegrepen en gedood.
Twee merkwaardige gebeurtenissen die Jane Rizzoli voor een groot raadsel zetten. Temeer omdat bij de resten van Leon Gott twee harten en twee paar longen worden gevonden. Wat rest zijn talloze vragen die naar antwoorden snakken…

‘Sterf twee keer’ is een uitermate sterk geconstrueerd verhaal waarin veel smaken zijn gemixt. In de parallelle verhaallijn van een toeristische expeditie in Botswana kunnen liefhebbers van natuur en dieren hun hart ophalen. Sfeervol weergegeven situaties tijdens de expeditie die een dramatisch verloop kent en daarmee ook een spannend avonturen verhaal wordt. Welke thrillerlezer wil dat nu niet? Als het dan ook nog lijkt dat er een relatie bestaat tussen de expeditie die zes jaar eerder heeft plaatsgevonden en de slachtoffers die nu vallen, ontwikkelt zich een kat en muisspel dat voor de lezer zeer aangenaam leesvoer is.
Met een ontknoping die tot de laatste paar bladzijden onder de pet blijft en toch wel als verrassend beschouwd kan worden omdat voor eerdere kandidaten genoeg plausibele reden waren om ook dader te mogen zijn.
Die volledigheid en de voortdurende dreiging verheft ‘Sterf twee keer’ tot het ultieme leesgenot wat we van Tess Gerritsen zo goed kennen en nu weer terug is gekeerd. En voor de toekomst die lijn vasthouden is een niet geringe opdracht…. Maar dat ze het nog kan is hiermee een overtuigend bewijsstuk!

Eindoordeel: 4 sterren

Spanning: 4 sterren
Plot: 5 sterren
Leesplezier: 5 sterren
Schrijfstijl: 4 sterren
Originaliteit: 4 sterren
Psychologie: 4 sterren