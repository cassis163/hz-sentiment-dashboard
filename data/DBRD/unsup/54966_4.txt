Elke dag een druppel gif... wat een indrukwekkend, aangrijpend verhaal. Maarten wist inderdaad niet wat er om zich heen gebeurde. Hij geloofde zijn vader, zijn moeder, zijn leerkrachten en zijn meerderen. De verhalen over moord en ellende die hij hoorde, werden vergoeilijkt. En Maarten dacht dat het niet zo kon zijn als hij hoorde: dat zou zijn vader nooit goedgekeurd hebben. Tot hij tot het besef komt dat het weldegelijk zo was. Mede door Hanne, waar hij verliefd op is, krijgt hij een andere kijk op zijn verleden.

Wanneer Maarten tijdens een reunie zijn vroeger vriend Arthur ontmoet, wil hij ineens precies weten wat er vroeger gebeurd is. Hij zet zijn vader voor het blok, maar die reageert totaal anders dan Maarten verwacht. Wanneer zijn vader sterft slaat de twijfel nog meer toe.

Elke dag een druppel gif heeft me aangegrepen. Het verhaal over de andere kant lezen is heel interessant. Hoeveel soldaten hebben niet zo gedacht als Maarten? Maarten reageert op alles zoals hij is grootgebracht, maar Hanne doet hem anders denken. Een heel normale situatie in een kinderleven. Maarten heeft spijt, vooral wanneer hij tot het besef komt dat zijn eigen rol misschien heel ingrijpend is geweest.

Wilma Geldof heeft een prachtig verhaal geschreven. Respect hiervoor. Een verhaal, dat niet voor iedere auteur weggelegd is. Een verhaal, dat de andere zijde van de oorlog laat zien. Aangrijpend, hartverscheurend en iets om heel goed over na te denken.

Dit boek heeft een plaats gekregen op de leeslijst VWO van de school van onze dochter. Ik ben heel benieuwd hoe haar reactie op dit boek zal zijn.