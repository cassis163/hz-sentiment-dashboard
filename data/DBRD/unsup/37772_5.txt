De vraag “wat als?” is een van de vragen die ik mijzelf het vaakst stel. Het is mijn favoriete vraag om over na te denken. Maar een wereld waarin “wat als?” meer is dan een hypothetische vraag, dat is wel heel wat anders dan een wereld waarin deze vraag redelijk vrijblijvend is. En dat eerste is precies de wereld waarin hoofdpersoon Jason in dit boek terecht komt. Dit is dus echt het ideale boek voor mij.

Na een spannende opening wordt er in dit boek een korte wetenschappelijke onderbouwing van het verhaal gegeven. Dit is eenmalig en het is nodig om het verhaal te kunnen begrijpen. Hoewel ik als leek op het gebied van natuurkunde niet ieder detail snapte, is het simpel genoeg verteld om de hoofdlijnen te kunnen begrijpen. Daarna is het verhaal prima te volgen.

Daarna komt het verhaal in een stroomversnelling en houdt het razende tempo en de spanning niet meer op tot je ademloos bij het geweldige einde belandt. Doordat de dingen die Jason overkomen naast vreemd ook gewoon heel logisch overkomen, kun je je precies voorstellen wat die dingen met Jason doen. Ik leefde erg met hem mee en vroeg me soms vertwijfeld af hoe het ooit weer goed kon komen met hem. Gelukkig is Jason behoorlijk inventief.

De problemen die Jason tegenkomt en de dingen waartegen hij moet vechten vond ik erg origineel. Het zijn dingen die logisch voortvloeien uit de situatie, maar die me toch soms overvielen. Hij komt ook een vijand tegen die vrijwel onoverwinbaar is.

Het einde vond ik erg mooi. Het is bitterzoet, maar de manier waarop het verhaal eindigt is wel de beste manier die je kunt bedenken, gezien de omstandigheden.

Dit boek bleek net zo bijzonder te zijn als ik verwachtte. Het heeft veel weg van een thriller, maar ook een beetje van science fiction. Toch is het dat allebei net niet. De uitgeverij noemt het een speculatieve thriller en dat is misschien nog wel de beste term. Het is in ieder geval een verhaal dat totaal niet lijkt op iets dat ik eerder heb gelezen.