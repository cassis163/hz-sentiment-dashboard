Krista van der Hulst (1981) stelt ons in Kiezen of daten voor aan Noor, een 33-jarige, levenslustige vrouw. Noor werkt als assistent-architect en begint daarnaast aan een opleiding bouwkunde. Toch heeft ze nog tijd zat om te feesten met haar vrienden, en voor de mannen. Maar er is een ding waar ze niet aan doet: daten. Tot ze niet één, maar twee leuke mannen ontmoet.

Kiezen of daten leest gemakkelijk, onder andere door de korte hoofdstukken. Hier-en-daar zijn ze wel erg kort, soms maar twee of drie pagina’s, maar daardoor is het boek ook prima tussendoor te lezen. Ook de schrijfstijl is vlot, makkelijk en recht-voor-zijn-raap. Wanneer Noor twee mannen in haar leven krijgt, volgen we afwisselend de dates die ze heeft, en af en toe ook momenten met vrienden en haar moeder. Er zit enorm veel vaart in het boek en het is zeker niet langdradig.

Daarnaast bevat het verhaal ook veel humor. Noor is een ontzettend leuk personage, een sterke vrouw die haar leven leidt zoals ze dat zelf wil. Hier en daar wel een beetje aangedikt: door een mislukte relatie op de middelbare school gelooft ze niet in de liefde. Dit wordt iets te vaak benoemd, wat helemaal niet nodig is, want dat wordt vanzelf wel duidelijk door haar acties en haar twijfel op het moment dat ze begint te daten.

Om een voorbeeld van de humor te geven: Noor is opgegroeid zonder vader, maar heeft een hele sterke band met haar moeder. Ze vertelt in scènes tussendoor over de vriendjes die haar moeder heeft gehad, en waarom dit uiteindelijk mis ging. Noors moeder ontmoet de mannen op de meest willekeurige manieren, bijvoorbeeld bij een sudokumarathon. De relaties gaan ook op de meest willekeurige manieren uit, bijvoorbeeld omdat de man te kinderachtig, te vrouwelijk of juist te vrouwonvriendelijk is. De manier waarop deze relaties kort maar krachtig omschreven worden, is hilarisch.

Klein minpuntje van deze roman is de plottwist van het verhaal, die moeilijk uit te leggen is zonder enorm te spoilen. De twist zelf is behoorlijk onverwacht (tot een paar hoofdstukken van tevoren), dus dat is op zich een goed teken. Maar vanaf dat punt, iets over de helft van het boek, verandert het verhaal en wordt het ineens heel… raar. Je voelt je als lezer dan ineens heel ongemakkelijk. Gelukkig trekt dit aan het eind van het boek wel weer een beetje recht.

Kiezen of daten is een leuk, vlot te lezen verhaal met veel humor. Jammer dat het halverwege zo’n ongemakkelijke wending krijgt, maar wellicht is dat voor de ene persoon minder erg dan voor de andere. Daar kom je natuurlijk maar op één manier achter, en dat is door het zelf te lezen. Een pageturner, prima voor tussendoor.