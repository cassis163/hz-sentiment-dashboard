Solo is de veel belovende debuutthriller van Barry Eisler, waarin ex-CIA agen John Rain de hoofdrol speelt. Het verhaal speelt zich af in de Japanse hoofdstad Tokyo, waar Rain als huurmoordenaar werkt. Wanneer hij na een 'routineklus' wat verdachte zaken waarneemt, gaat hij op onderzoek uit. Hierdoor wordt John Rain in plaats van de jager ineens het doelwit in een web van internationale intriges.

Eisler heeft wat moeite om op gang te komen. In het eerste gedeelte van het verhaal heeft hij veel tijd (en papier) nodig om plaats en daad te beschrijven. Storend is dat er, zeker in het begin, veel Japans wordt 'gesproken' in het boek. Maar... wie zich daar doorheen heeft gewerkt, laat zich meeslepen in een prachtig en onvoorspelbaar plot. Naarmate het einde van het boek in zicht komt, qua aantal pagina's, is het verhaal nog steeds in volle gang en kan het nog alle kanten opgaan.

Het boek staat garant voor heldhaftige aktie en leest alsof je een film aan het kijken bent. Dat sommige passages net even doorslaan naar het ongeloofwaardige, nemen we de schrijver niet kwalijk. Een spannend boek voor thrillerlezers die eens iets anders willen dan boeken over lugubere seriemoordenaars.