THE KILLING is een Deense politieserie die drie seizoenen heeft gelopen. De makers vroegen thrillerauteur David Hewson om deze serie om te werken naar boekvorm. THE KILLING II is uiteraard gebaseerd op seizoen 2, waarbij Hewson opnieuw het einde iets veranderde.

Na de verschrikkelijke afloop van seizoen 1 is rechercheur Sarah Lund verbannen naar een grenspost. Twee jaar later ziet commissaris Brix zich geconfronteerd met een opzienbarende moord op een advocate. Hij meent dat alleen Lund in staat is om deze moord op te lossen en schakelt haar hulp in. Lund ziet dat in eerste instantie niet zitten, maar al gauw wint haar nieuwsgierigheid het. Ze onderzoekt met welke zaken de advocate bezig was en haalt daardoor geheimen boven water die te maken hebben met een massamoord door Deense militairen in Afghanistan.

Een succesvolle televisieserie omzetten naar een boek is geen gemakkelijke opgave, al was het maar omdat beide media een andere spanningsboog vragen. De televisiemakers en Hewson waren zich daarvan bewust. In THE KILLING II slaagt Hewson er iets beter in om een boek van het verhaal te maken. Vooral in het begin geeft hij de personages nog wat gedachten en herinneringen mee, die op televisie niet over zouden komen. Maar zodra de vaart in het verhaal begint te komen, gebruikt Hewson toch voornamelijk weer de dialoogvorm en wordt de omgeving amper beschreven. Op zijn best is THE KILLING II een bewerkt televisiescript; een echt boek wil het nog niet worden. (Door: Anne Terwisscha)