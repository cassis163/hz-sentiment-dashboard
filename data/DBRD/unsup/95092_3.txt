"Snel Geld" is het eerste deel in de zogeheten "Stockholm Trilogie". 

In sommige publicaties wordt Lapidus met Stieg Larsson en zijn milleniumtrilogie vergeleken. Dat klopt dus helemaal niet. Behalve dat beide verhalen zich in Stockholm afspelen, lijken de boeken verder weinig op elkaar. Lapidus is vele malen rauwer dan Larsson. Bovendien schrijft Lapidus geheel vanuit het perspectief van de 'slechteriken'.  

Snel Geld speelt zich vooral af op en rond Stureplan in het hart van Stockholm. Het gaat over de onderwereld van Stockholm, criminelen die alleen geïnteresseerd zijn in veel en snel geld. Het verhaal begint met een jonge vrouw, die ontvoerd wordt.  Later zal blijken wat dit met de rest van het verhaal te maken heeft.

We volgen drie criminelen die nauw met elkaar verbonden blijken te zijn:

Mrado, de Joegoslavische huurling, die zijn positie in de onderwereld moet behouden. Hij werkt voor de Joegoslavische maffiabaas Radovan en beheert diverse zaken voor hem. Hij verliest gaandeweg het vertrouwen van zijn baas. Desondanks doet hij zijn stinkende best om de praktijken in de misdadige onderwereld goed te laten verlopen. Hij wil ondertussen de voogdij over zijn dochtertje krijgen,  

Jorge, de drugsdealende latino, die ontsnapt is uit de gevangenis en sindsdien op de vlucht is. Hij is eropuit om degenen die hem verraden hebben terug te pakken - alleen heeft hij geen geld,   

en de student JW, die geld nodig heeft om zijn dure levensstijl te kunnen betalen. Hij is een student economie en rijdt taxiritten. Hij zet zijn eerste stappen als drugsdealer.   

Via de drugsscene komt JW in aanraking met Mrado en Jorge.  De levens van deze personen raken langzamerhand steeds meer met elkaar verweven. Het bestaan in de onderwereld biedt geen enkele veiligheid; niet alleen de politie is je vijand, maar ook je eigen collega-crimineel. Alle drie zijn ze betrokken bij de verdwijning van een jonge vrouw en zonder dat ze het weten, worden ze alle drie gemanipuleerd door een machtige man achter de schermen, Stockholms genadeloze maffialeider Radovan.

Daarnaast hebben deze drie personen één ding gemeen: ze hebben alle drie een vrouwelijke bijfiguur die belangrijk voor ze is. Voor JW is dat zijn zus die vier jaar geleden verdwenen is; voor Jorge is het zijn zus Paola, die bedreigd wordt door de Joego's en voor Mrado is dat zijn dochtertje, die hij maar af en toe mag zien. Het belang van deze bijfiguren wordt steeds duidelijker naarmate het boek vordert...

Jens Lapidus toont welke clans zich bezighouden met welk soort misdaad, hoe de winsten worden omgezet in wit geld. Hij vertelt over personen, die ook hun persoonlijke bagage meenemen: JW, die een verdwenen zus betreurt, en Mrado, die vecht voor een gedeelde voogdij over zijn dochtertje.

De hoofdstukken hebben iedere keer één van deze mannen als hoofdpersoon. Om de sfeer van de onderwereld weer te geven maakt Lapidus gebruik van een afgemeten stijl. Henning Mankell gebruikt korte zinnen, maar Lapidus gebruikt staccato- zinnen. Hij gebruikt straattaal en krachttermen. De rauwe taal heeft hij uit de rechtszaal opgepikt van verdachten. Er zijn grove beschrijvingen van hardhandig optreden en geweld.

Eer, trouw, misdaad en verraad zijn de themas in het boek, naast overleven. Snel geld vertelt voornamelijk het verhaal van de criminelen; de kant van de politie en wat zij doet om deze criminaliteit te bestrijden komt af en toe aan bod door middel van ingelaste rechtbank- en politierapporten. De harde onderwereld in Zweden wordt heel treffend en realistisch geschetst, evenals de connecties met de bovenwereld. Alle facetten over criminaliteit, drugs, sex en het wit wassen van geld komen in dit verhaal aan bod. De wereld die Lapidus schetst is zwart, gewelddadig, naargeestig en somber.

Snel Geld is geen traditionele detective met veel politieonderzoek. In tegenstelling tot veel andere thrillers is er geen advocaat, journalist of politieagent, die de hoofdpersoon is,  maar maakt een drietal onderwereldfiguren de dienst uit.  De onverbeterlijke crimineel bestaat in dit boek niet. Misdadigers zijn ook maar mensen en de advocaat Lapidus laat het oordeel alleen aan de lezer. Het boek gaat ook over de complexiteit van menselijke drijfveren. Alle drie de hoofdpersonen dromen er eigenlijk van om met hun onzekere bestaan te stoppen, zodra ze voldoende geld hebben vergaard. Te veel moraliseren vernietigt goede literatuur, zegt Jens Lapidus. Mijn eigen opvattingen houd ik buiten mijn boeken. Mijn personages hebben hun eigen ethische codes, maar de lezers moeten zelf beslissen wat goed is en wat slecht. Mijn ambitie was 'de crimineel' een menselijk gezicht te geven. Hun dromen, hun haat, hun liefde. Ik wilde ondanks alles niet als monsters naar voren laten komen, maar als mensen.

Omdat Jens Lapidus zelf een zeer succesvol strafrechtadvocaat is, zet hij een overtuigend crimineel Stockholm neer. Vanuit zijn vak als strafrechtadvocaat verdedigde hij enkele van de meest beruchte misdadigers van het land en kreeg zo een unieke kijk in hun wereld.       Lapidus: "Het idee dat Zweden een welvaartsstaat is waar het allen goed gaat is een fabel. Dat geïdealiseerde beeld van Zweden klopt al meer dan twintig jaar niet meer. Wat ik beschrijf in Snel geld is de realiteit van vandaag in Stockholm."

Drie sterren, alhoewel ik het taalgebruik, zoals straattaal niet zo leuk vond om te lezen, maar ja, ze praten zo. Het boek is goed geschreven, maar rauw.  Op het boek staat, dat het een thriller is, maar dat is volgens mij niet zo, meer een soort documentaire in boekvorm. Spanning was er ook niet echt. Volgens Lapidus is Snel geld de realiteit en daar was ik toch wel erg van geschrokken.