Af en toe ben je wel een beetje melancholiek als je de laatste bladzijde gelezen en het boek met een klap dichtgeslagen hebt. Jammer dat het voorbij is. Wat mij betreft had het allemaal wel wat langer mogen duren. Een deel extra mogen hebben, zodat het verhaal nog even doorgaat, want ik heb me er prima mee vermaakt. Spannend, humorvol en heel erg gemakkelijk lezend. Dat alles was het en meer. Maar misschien is het maar goed dat het afgelopen is. Een deel meer had het misschien te lang laten worden. Hoe dank ook… de Accelareti trilogie van Neal Shusterman en Eric Elfman zit er op.
‘De geheimzinnige gang’ zat weer vol met leuke vondsten en absurde humor die wel werkte. Als ik een voorbeeld mag noemen… tuurlijk mag ik dat. Het stukje waarin wormgaten uitgelegd worden is meer dan hilarisch te noemen. Kijk hieronder maar eens!

‘Dat houdt in dat wormgaten verantwoordelijk zouden kunnen zijn voor vele grote mysteries uit de wereldgeschiedenis: waarom sokken verdwijnen uit wasdrogers, waarom damestassen meer dingen bevatten dan er in feite in passen, waarom de afstand tussen je slaapkamer en de wc ‘s nachts zo onmogelijk lang is en waarom David Copperfield zijn goocheltrucs kan verrichten. Zelfs de merkwaardige verdwijningen en verschijningen van het monster van Loch Ness zouden er door verklaard kunnen worden.’

Einde citaat. Er gaat natuurlijk nog wat aan vooraf en er komt natuurlijk nog heel wat achteraan, maar ik had niet veel zin om het hele boek over te tikken. Dit stukje laat mijns inziens de humor meer dan voldoende zien. Ik kon er in ieder geval behoorlijk meer lachen. En het boek staat er bol mee: leuke momenten dus. Verder vervolgt het verhaal zich na: ‘De mysterieuze zolder’ en ‘De raadselachtige ruimte’.

Edison, leider van het Accelerati genootschap, wil de geheimzinnige machine van Nicola Tesla gebruiken om gratis en draadloze energie te verspreiden over de wereld. Hij moet nog steeds drie onderdelen van de machine op proberen te sporen. Nick kan niet anders doen dan Edison te helpen met zijn speurtocht naar de drie ontbrekende onderdelen. Alleen zo kan hij zijn vader en broertjes beschermen. Het wordt een race tegen de tijd. Nick (en zes edities van zichzelf) en Vince, die een van de ontbrekende onderdelen van de machine nodig heeft om te leven, Caitlin, Mitch en Petula hebben allemaal hun handen meer dan vol om alles tot een goed einde te brengen en de wereld te behoeden voor een verkeerd gebruik van Tesla’s machine, zodat de tijd niet geplet wordt en de ruimte niet in zal storten. En natuurlijk ook dat de astroïde niet een allesverwoestende puls af zal geven.

Zoals eerder gezegd… ik heb me hier weer prima mee vermaakt en ik kan het eenieder aanraden. Nog niets van gelezen? Dan de hele trilogie ineens aanschaffen. Het is ook een prima cadeau voor onder de kerstboom. Neal Shusterman is trouwens een nieuwe serie begonnen die er veelbelovend uitziet: Scythe. Vertalen maar!

Jos Lexmond