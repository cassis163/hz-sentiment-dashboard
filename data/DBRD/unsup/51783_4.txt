Ik ben een liefhebber van het werk van Annejet van der Zijl en deze titel ontbrak nog in de boekenkast. Snel aangeschaft en geen spijt van gehad; ik heb gesmuld!

De auteur heeft, ook voor haar debuut, gedegen onderzoek verricht naar het leven van de dichteres/auteur/illustator Fritzi ten Harmsen van der Beek en dit chronologisch, duidelijk en invoelend weergegeven. het geeft me het gevoel een compleet beeld voorgeschoteld te krijgen zonder losse eindjes en dat is wat je als lezer toch wilt als je in het leven van een bestaand figuur duikt.

En oh oh wat voor een bijzonder leven, vol met 'doen wat je maar wilt', feesten tot je erbij neervalt, akkefietjes, intriges en vooral toch ook tragiek. Het is moeilijk voor te stellen dat dat alles zich echt heeft afgespeeld in een Gooische villa in de jaren '60, in die roemruchte tijd die ik alleen ken van horen zeggen. Blaricum was toen niet meer dan een klein en keurig dorpje met voornamelijk boerderijen en dan kwam daar een 'zooitje ongeregeld' de boel eens even flink opschudden met hun vrije seks, alchohol, drugs, creativiteit en roekeloosheid. Ik zie het haast voor me, de lokale bevolking die schande spreekt van de nieuwelingen met hun bezoekers uit Amsterdam en het kunstenaarsmilieu...

Na het lezen van dit boek heeft de term 'Bohemien chique' voor mij wel een geheel nieuwe betekenis gekregen!