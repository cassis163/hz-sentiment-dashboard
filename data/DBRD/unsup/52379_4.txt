Zou het gaan vervelen, als je elk jaar opnieuw een thriller aflevert met dezelfde hoofdpersonages? Zou je dan zin krijgen in wat anders? En als je zou doen waar je zin in had, zou je er daarna weer met frisse moed tegenaan kunnen? Puur speculatieve vragen hoor, maar toch Kijk naar bestsellerauteur Luc Deflo: sinds 1999 vult hij naarstig de reeks met het Mechelse duo Bosmans-Deleu aan. Vorig jaar week hij van dat patroon af en verraste hij Vlaanderen en Nederland met Weerloos, een serie rond Cel 5, de politie-eenheid die zich ontfermt over dossiers van verdwenen kinderen. Na Weerloos spelen in Hoeren Bosmans en Deleu weer de hoofdrol. Het lijkt erop dat de portie frisse moed zijn werk deed. Hoeren is een weergaloos goed geschreven boek, spannend, verrassend en onthutsend knap geconstrueerd.
Onderzoeksrechter Bosmans en inspecteur Deleu komen in Hoeren pas laat in beeld. Het voorspel is helemaal voor brave huisvader Leo Thuys en de hoerentandem Aline en Daphné. Aline is een dame op leeftijd, in haar beroep allang pensioengerechtigd. Zij ontfermde zich als een moederkloek over Daphné, een zeventienjarige schoonheid die vooral mannen met pedofiele neigingen aantrekt. De taakverdeling is als volgt: Daphné amuseert zich met de klant, Aline probeert een extra graantje mee te pikken uit diens portefeuille. De klant merkt dat meestal wel, maar niemand durft klagen uit angst voor een niet langer onwetend thuisfront.
Hetzelfde foefje halen ze uit bij Leo Thuys. Alleen heeft deze man meer op zijn kerfstok dan je op het eerste zicht zou denken. Hij deinst nergens voor terug en bedreigt Daphné. Dat maakt in Aline een ongekende woede los met desastreuze gevolgen.
Op dat moment komen onderzoeksrechter Bosmans en inspecteur Deleu in beeld. Samen met Deleus partner, de mooie Nadia Mendonck, vinden ze in een peeskamertje sporen die overduidelijk naar Aline leiden. Aline is op de vlucht. Niet helemaal onschuldig, maar ook zeker niet helemaal schuldig, durft ze geen beroep doen op de politie. Ze is gewend haar eigen boontjes te doppen en vastbesloten de laakbare praktijken van Thuys aan de kaak te stellen.
Terwijl de plot zich ontvouwt, passeren diverse personages de revue. Deflo zet ze met heel veel authenticiteit neer zodat je als lezer helemaal meegesleurd wordt in hun verhaal. De plot zelf is helder opgebouwd en tot op het einde spannend en verrassend. Meerdere heikele themas komen voorbij. Dat alles maakt Hoeren tot een boek dat nog een tijd nazindert. Petje af voor Deflo!