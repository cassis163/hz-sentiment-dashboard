Twee succesvolle Zweedse scenarioschrijvers, Cilla & Rolf Börjlind, besluiten het over een andere boeg te gooien. Na 44 geprezen films voor bioscoop en tv, schrijven ze een boek. Niet zomaar een boek, maar het begin van een serie thrillers. Hoewel de lezer in het begin moet wennen aan de manier van schrijven, eindigt het gewaagde project positief. De lezer kijkt uit naar deel twee!
Olivia Rönning, studente aan de politieacademie, besluit in haar vakantie vrijwillig aan een schoolopdracht te werken. Ze kiest voor een onopgeloste moord uit 1987 waar haar overleden vader nog aan gewerkt heeft. Vanaf het eerste moment wordt ze volledig in beslag genomen door het onderzoek naar de mysterieuze moord op een zwangere vrouw op het strand van Nordkoster. Om inzage te krijgen in het dossier heeft ze toestemming nodig van de leider van het onderzoek van destijds. Na veel speurwerk vindt ze de man, Tom Stilton, terwijl hij de daklozenkrant aan het verkopen is. Olivia deinst nergens voor terug, weet Stilton voor zich te winnen en duikt onder in de wereld van de recherche. Ze krijgt veel voor elkaar, maar niet zonder gevaar voor eigen leven.
Springvloed moet even op gang komen. De snelle scènewisselingen zijn duidelijk een erfenis van het schrijven aan televisieseries en misschien niet helemaal geschikt om een thriller mee te beginnen. Temeer omdat er veel personages worden voorgesteld, die op dat moment nog los van elkaar opereren, is het aanvankelijk wennen voor de lezer. Als er dan ook nog geregeld geheimzinnige verwijzingen naar de toekomst worden gegeven die erg clichématig zijn, kan een lezer erover denken het boek weg te leggen. Maar dat zou zonde zijn, want eens gewend aan de schrijfstijl is Springvloed een echte pageturner.
De schrijvers bespreken veel details, waardoor de setting van Springvloed zich aan de lezer ontvouwt als in een film. Personages krijgen kleur en gaan stuk voor stuk leven. De losse verhaallijnen worden steeds interessanter en worden richting het einde verweven tot een stevige en spannende plot. Een verwijzing naar de harde realiteit van de echte wereld maakt Springvloed nog interessanter. Levens van daklozen, studenten en succesvolle, rijke zakenlieden blijken minder ver uit elkaar te liggen dan normaal gesproken gedacht wordt. Kleine, minder geloofwaardige details (zoals een politiestudente die misschien wel té betrokken wordt bij een echt moordonderzoek) worden de schrijvers dan vergeven.
Zeker omdat de ontknoping niet alleen spannend en hartslagverhogend is, maar er ook nog een konijn uit de hoge hoed blijkt te komen. Totaal onverwacht! Op de cover van Springvloed wordt het boek een 'Rönning & Stilton thriller' genoemd, wat duidt op het eerste deel van een serie. De verrassende ontknoping en de band die inmiddels met de hoofdpersonages Rönning en Stilton is ontstaan, zorgen ervoor dat de lezer bij het omslaan van de laatste pagina heel nieuwsgierig naar het vervolg achterblijft.