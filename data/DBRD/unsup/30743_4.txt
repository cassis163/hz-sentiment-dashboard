Negen gasten verzamelen zich in een exclusief wellnessresort. Sommigen zijn hier om af te vallen, anderen proberen hun leven een gezonde draai te geven, en een enkeling is er nog niet aan toe om de precieze reden van het bezoek onder ogen te zien. Ondanks alle luxe, meditatie en mindfulness is iedereen zich ervan bewust dat ze ook flink aan het werk moeten. Maar niemand kan zich voorstellen hoe zwaar de komende tien dagen zullen worden.
Frances Welty, een voormalig succesvol romanschrijfster, arriveert bij Tranquillum House met een pijnlijke rug en een gebroken hart. Ze is direct gefascineerd door haar medegasten. De meesten van hen zien er totaal niet uit alsof ze een detoxkuur nodig hebben. Maar degene die haar nog het meest betovert is de eigenaresse van het resort. Kan deze vrouw werkelijk alle antwoorden hebben waarvan Frances niet eens wist dat ze die zocht? Moet Frances haar twijfels overboord gooien en zich volledig overgeven aan het bijzondere programma dat Tranquillum House aanbiedt – of moet ze maken dat ze wegkomt?
En het duurt niet lang voordat iedere gast in Tranquillum House zich dit begint af te vragen…

Ik vond het een erg vermakelijk boek. Negen verschillende personages worden samengebracht in een wellness resort. Allen hebben hun eigen geschiedenis en sommigen zitten er zelfs met een beetje tegenzin. Het is wel een beetje een bizar verhaal, maar ik kon het toch niet laten om het uit te lezen.
Haar schrijfstijl is prettig en van de andere boeken weet ik ook dat ze verrassend waren. Dit was dan wel de minst leuke omdat ik het einde een beetje te plotseling vond. Toch heb ik het graag gelezen.