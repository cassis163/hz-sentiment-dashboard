Wie Maskerade (Masquerade) een spannend boek vond, zal zich beslist heel goed amuseren met het vervolg, De Kronos affaire (The Coil). De eer viel mij te beurt om een advanced reading copy te mogen lezen. In oktober verschijnt The Coil op de Nederlandse markt, uitgegeven bij Luitingh-Sijthoff onder de titel De Kronos Affaire. Gayle Lynds zal dan ook een bezoek brengen aan Nederland.
Vooruitlopend hierop wilde ik jullie alvast laten weten dat De Kronos affaire (The Coil) alle verwachtingen waarmaakt. De hoofdpersonen zijn ditmaal weer Liz Sansborough en Sarah Walker, maar de nadruk ligt nu op de echte Liz. Zij heeft haar studie afgemaakt en bekleedt een leerstoel psychologie. Aan dat rustige leven komt een einde als ze op een dag zomaar, tijdens een rondje joggen, wordt aangevallen. Dan ontdekt zij, in stapjes, de verpletterende waarheid achter het leven dat zij leidt En terwijl ze daarmee moet leren omgaan, moet ze op een reddingsmissie: haar nicht Sarah is ontvoerd. Asher, haar man, ligt zwaargewond in het ziekenhuis. De vierde hoofdpersoon is Simon Childs, de neef van Liz en Sarah. Uiteindelijk draait het allemaal om de geheime notities van De Carnivoor, Liz vader die in Maskerade aan zijn eind kwam. Het internationale (illegale) gezelschap The Coil, dat bestaat uit zes personen die elkaar hebben leren kennen bij het bijzondere genootschap Nautilus, jaagt nietsontziend op deze vier mensen, daarbij soms geholpen en soms tegengewerkt door de FBI en MI6. Het Nautilus-genootschap is onder meer gemodelleerd naar de Bilderberggroep, in Nederland wellicht een bekend begrip omdat Prins Bernhard er lid van is.

Het is éven de aandacht erbij houden in dit boek: in het begin zijn al die namen en schuilnamen nogal ingewikkeld. Voeg daarbij het feit dat ook de lezer niet op de hoogte is van alle ontwikkelingen, die krijg je pas te lezen als Liz of Sarah of een van de anderen een ontdekking doen. Alle lijntjes worden echter netjes ontrafeld, met aan het eind, zoals het een echt spannend boek betaamd, nog even een héél interessante draai!
Naast een spannend goed verhaal is het ook een verhaal om wellicht later nog eens over na te denken: waarom zouden er immers zoveel mensen zijn die zich de moeite getroosten te protesteren tegen de globalisering?