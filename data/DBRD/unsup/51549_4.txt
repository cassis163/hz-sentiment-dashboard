Maud en Thomas van Asperen en hun tienerkinderen Fleur en Arno, lijken op het eerste gezicht een doorsnee gezin te vormen. Maud werkt in het ziekenhuis, Thomas heeft een redelijk goede baan in de financiële sector en Fleur staat op het punt te gaan studeren. Arno valt een beetje buiten de boot. Hij weet niet echt wat hij wil met zijn leven en rookt met regelmaat een joint.

Tijdens de jaarlijkse buurtbarbecue komt er ruw een einde aan het voortkabbelende bestaan van het gezin Van Asperen. De –weinig populaire- moeder van Maud raakt dodelijk gewond. Niet veel later overkomt Fleur iets vreselijks op het nabijgelegen kasteel waar zij een bijbaantje heeft.

“De gemaskerde stond langzaam en beheerst op en trok het rubber van zijn gezicht. Met een triomfantelijke blik keek hij neer op het levenloze lichaam dat tegen de boom aan lag en waarvan het hoofd slap naar achteren hing.”

De tweede verhaallijn in ‘Beschermduivel’ vertelt het verhaal over een jongen die als peuter een auto-ongeluk overleeft waarbij zijn ouders en zusje om het leven komen. De jongen wordt gered. Intrigerend is het feit dat de identiteit van de –inmiddels volwassen- jongen tot vrijwel op het einde van het boek, onduidelijk blijft. De lezer denkt weliswaar een paar keer te weten wie er schuilgaat achter dit mysterieuze personage die in de cursiefgedrukte delen van het boek aan bod komt, maar komt keer op bedrogen uit.

“De herinnering aan de gebeurtenis bij het kanaal kwam met steeds grotere regelmaat terug, als een nare droom die hem van zijn nachtrust beroofde. De beelden gingen gepaard met een monotoon en angstwekkend tikken, als hagelstenen op een tentdoek.”

Van den Broek hanteert een uiterst toegankelijke en vlotte schrijfstijl. Slechts een enkele passage verloopt wat stroef. De spanningsopbouw is goed en neemt de lezer mee richting een volkomen onverwacht einde. De karakteriseringen van de diverse personages zijn van een uitstekend niveau. De psychologische aspecten geven het verhaal een extra dimensie.

Kortom, 'Beschermduivel' is een intrigerende psychologische thriller!

Over de auteur
Ronald van den Broek studeerde gezondheidswetenschappen en rechten en werkt als jurist. De boeken van Nicci French inspireerden hem tot het schrijven van thrillers. In 2014 debuteerde hij met 'Varkensbloed in chocolade'.

Uitvoering
Uitgeverij Palmslag
ISBN 9789491773532
Paperback, 344 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/