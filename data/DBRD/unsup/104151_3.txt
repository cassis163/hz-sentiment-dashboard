Van de schrijver die aan de basis stond voor ''Let the right one in''. De stijl is terug te herkennen in het gevoel van warmte tussen de personages en schoonheid in de sfeerbeschrijvingen; anderzijds wordt de idylle soms plotsklaps doorbroken met gruwelijkheden. Het eerste deel, waarin de bovennatuurlijk elementen nog een ondergeschikte rol hebben, is wat mij betreft het beste van het boek. De psyche van de hoofdpersoon wordt ook voor de lezer bijna tastbaar. In het tweede deel wordt er iets te geforceerd omgesprongen met flashbacks en actievolle momenten die beiden weinig toevoegen aan het algehele verhaal. Wel weer een goed punt is dat de mystiek van de gebeurtenissen wordt bewaard. Verwacht geen hapklare uitleg over wie of wat ''het zeewezen'' uit de titel voorstelt. Uiteindelijk heb je wel enig idee, maar het blijft bij een vaag concept en is geenszins sluitend. Voor mij vergroot dat ongrijpbare ook weer het enge van de macht die hij representeert.