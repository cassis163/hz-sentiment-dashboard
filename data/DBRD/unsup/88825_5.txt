Een sprookjesachtig mooi boek .

Toen ik dit boek voor de eerste keer zag dacht ik: ‘Wow wat een prachtig mooi boek’. Ik heb het boek eerst heel voorzichtig doorgebladerd voordat ik het verhaal ben gaan lezen. Elke bladzijde is een genot om naar te kijken. Prachtige illustraties in mooie warme kleuren.

Het verhaal in het kort: Het verhaal gaat over prinsesje Pia die heel graag zingt en er van droomt om later zangeres te worden. De bloemen en vogels worden vrolijk van haar en doen met haar mee. Maar dit vinden de mensen om haar heen ( de postbode, de tuinman en de kokkin) geen goed idee. Zij vinden zangeres geen beroep en vinden hun eigen beroep beter want daar worden zij blij van. Prinsesje Pia wordt steeds verdrietiger en wanneer haar vader (papa Koning) ook nog zegt dat dit geen beroep is, holt ze de kasteeltrap op en kruipt in haar bedstede. Ze blijft er wel drie dagen en nachten in. Maar dan gebeurt er van alles rondom het kasteel. De bloemen bloeien niet meer. De vogels fluiten niet meer. De postbode laat zijn brieven vallen etc. Ze missen prinsesje Pia en haar zingen en gaan naar haar toe in haar slaapkamer. Daar vragen ze wat er aan de hand is en dan ,wanneer prinsesje Pia probeert uit te leggen wat ze graag wil, verschijnt oma. En oma vertelt prinsesje Pia dat ze moet doen wat zij het liefste wil doen, omdat ze daar gelukkig van wordt. Dan gaat prinsesje Pia gaat weer zingen en is iedereen weer blij. Eind goed al goed.

Mijn mening:Zoals ik aan het begin schreef is het een prachtig boek om te zien . De tekeningen zijn sprookjesachtig, kleurrijk gemaakt en paginabreed. Met grappige details, zoals een kokkin met een prei in haar schort. En de tuinman is een mol met een bril op zijn neus.De kasteeltrap is ook op een leuke manier weergegeven. Hoewel het verhaal ook best een beetje zielig is , word je door de illustraties toch vrolijk van dit boek.

Het boek is geschikt voor de oudere peuter en kleuter. Het verhaal zal vooral meisjes, die er van dromen om later te zingen, bekoren. De boodschap in het verhaal is dat je later een beroep moet kiezen waar je blij van wordt.( je droom volgen). Dit is ook mooi op een eenvoudige wijze weergegeven. Het is net een sprookje .

Dit is echt een boek om gezellig samen bij weg te dromen ….