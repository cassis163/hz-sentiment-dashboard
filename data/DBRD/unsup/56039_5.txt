Dit boek mocht ik, als een van de 100 lezersjuryleden voor de Hebban Debuutprijs 2018, als ebook lezen. Dit boek heb ik als eigen keuze opgegeven en ik blijk mijn eigen smaak goed te kunnen inschatten. Ik hou echt een beetje van dit boek.

Mijn vader is een vliegtuig vond ik echt prachtig. Ik heb er enorm van genoten. Ik vond de hoofdpersoon leuk en sympathiek en hier daar vond ik haar ook herkenbaar.
De proloog was meteen al goed. De proloog deed me een beetje aan 'De eenzaamheid van de priemgetallen' denken, maar dan veel beter. In De eenzaamheid van de priemgetallen volgt er dan een enorme bak ellende. Ik was even bang voor weer een enorm somber verhaal. Gelukkig is Mijn vader is een vliegtuig, zoals de titel doet vermoeden, een heerlijk fris en spannend verhaal en je wordt nergens in een beerput van somberheid gezogen.
Het verhaal vind ik origineel en ontzettend interessant. Ik vind het aandoen als een goede thriller. Het was lekker vlot geschreven en toen ik er eenmaal in begonnen was, kon ik ook niet meer stoppen met lezen. Ik ben uiteindelijk tot 02.00 uur opgebleven om het verhaal uit te lezen, terwijl ik de volgende ochtend gewoon best wel vroeg op mijn werk moest zijn.
Het einde was helemaal niet zoals verwacht en liet een aantal puzzelstukjes op zijn plek vallen. Het deed me een beetje denken aan 'Het Pakket' van Fitzek, maar dan geloofwaardig uitgevoerd. De naam Antoinette Beumer ga ik onthouden. Een volgend boek wil ik zeker ook lezen. Ik hoop dat de prijs naar Antoinette zal gaan.

Dit boek komt zeker op mijn favorietenlijstje en ik ga zeker de papieren versie kopen om cadeau te geven. Zo'n goed boek moet gelezen worden.