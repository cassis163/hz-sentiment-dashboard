Juan Gómez-Jurado is de schrijver van Spion van God. De auteur is 28 jaar oud en van Spaanse afkomst.
In het voorjaar van 2005 overlijdt Paus Johannes Paulus II. In Rome verzamelen katholieken zich om de paus de laatste eer te bewijzen. Vervolgens komen de kardinalen bijeen om uit hun midden een nieuwe Paus te kiezen. Maar er loopt een seriemoordenaar rond in het Vaticaan. Meerdere kardinalen worden bruut vermoord. Dit alles moet geheim blijven en Ispettora Paola Dicanti wordt ingeschakeld. Ze heeft haar leerschool gehad bij de FBI, weet alles van daderprofilering en speelt een belangrijke rol bij het vinden van de gestoorde moordenaar die het voorzien heeft op hoogstaande kardinalen.
Spion van God is een spannend boek dat zich in Rome en in Vaticaanse kringen afspeelt. Deels worden feiten gereconstrueerd zoals het overlijden van de Paus, de enorme mensenmassas en de situatie destijds in Rome. Op dat soort momenten geeft Gómez-Jurado een interessante reconstructie.
Het is een verhaal over een klopjacht met een fiks tempo. Moorden volgen elkaar op en het team onder leiding van de innemende inspettora zit de moordenaar soms dicht op de hielen. Een boek vol spanning dat vlot leest. De voetnoten geven regelmatig interessante informatie. Soms echter is het verhaal enigszins over de top. Teveel toeval, teveel alleskunners, teveel complotten. Onwaarschijnlijk is ook hoe de seriemoordenaar in sommige gevallen in de nabijheid kan komen van hooggeplaatste functionarissen van het Vaticaan.
Blijft staan dat het een prettig leesbaar en spannend verhaal is over het Vaticaan, pausverkiezingen, het katholieke geloof en de stad Rome.