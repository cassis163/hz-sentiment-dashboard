Judith Visser won met Tegengif en Tinseltown twee keer de prijs voor het beste Rotterdamse boek. Stuk haalde de shortlist voor De Gouden Strop. Haar nieuwste thriller Oversteken is opnieuw van hoog niveau.
Voor Tender kan het leven niet beter. Ze heeft een geweldige vriend en om het allemaal nog mooier te maken, hij heeft haar zojuist ten huwelijk gevraagd. Maar dan slaat het noodlot toe. Als ze de volgende ochtend wakker wordt, ligt Matt dood naast haar in bed. Gek van verdriet laat Tender de hele wereld aan haar voorbijgaan, totdat ze een programma over lucide dromen ziet. Daarin vertelt iemand hoe ze in haar dromen contact maakt met haar overleden dierbaren. Tender ziet hierin dé oplossing om weer contact met Matt te krijgen. Ze raakt verstrikt in een wereld waarin dromen en werkelijkheid naadloos in elkaar overvloeien.
Oversteken is inmiddels het vierde boek van Judith Visser en zet hiermee het hoge niveau van Stuk door. Het is een beklemmende thriller die mensen met een overactieve fantasie en levendige dromen niet vlak voor het slapen gaan moeten lezen. Ze zuigt de lezer mee in het verdriet van Tender, haar steeds kleiner wordende wereld en haar droomwereld.
Zoals het Judith Visser betaamd slaan haar hoofdpersonages door tot in het extreme. Tender vormt hierop geen uitzondering. Ze blijft zo hangen in haar verdriet dat het de grens van het absurde raakt. Ze verruilt haar echte leven voor dat in de droomwereld en leeft om te slapen. Visser slaagt er echter wel in om het geloofwaardig te houden. Zelfs als de realiteit compleet vervaagt.
Het einde is ronduit verrassend. Zelfs de meest oplettende lezer had het einde niet zien aankomen. In het begin komt de plotwending nogal rauw uit de lucht vallen. Maar als Visser de puzzelstukjes netjes op zijn plaatst laat vallen en de lezer op de laatste pagina is aangekomen, blijft er maar één conclusie over: Judith Visser heeft zichzelf overtroffen.