Enkele vriendinnen waren heel enthousiast over dit boek, waardoor ik heel nieuwsgierig werd om het ook te lezen. Dankzij de Epic Reads Challenge van Hebban kreeg ik de kans om de prachtige hardcover te verslinden.
En verslinden is wat ik gedaan heb, want dit boek leest als een trein. Het verhaal begint met een actiescène waardoor je onmiddellijk in het verhaal zit. Pas na de actie leer je het hoofdpersonage Romy kennen. Door omstandigheden is ze helemaal alleen op een ruimteschip naar een nieuwe planeet om een kolonie op te starten. Haar enige contact met de aarde zijn videoboodschappen die er meer dan een jaar over doen om haar te bereiken. En dan krijgt ze het nieuws dat er jaren na de lancering van haar ruimteschip een nieuw ruimteschip is met betere technologie en dat die haar zal inhalen om samen de tocht verder af te maken. Romy is nu al 5 jaar alleen op een ruimteschip en over een jaar zal ze eindelijk niet meer alleen zijn. Ze kijkt enorm uit naar de ontmoeting met de kapitein van het nieuwe schip. Ze kunnen naar elkaar mailen en hoe dichter het ruimteschip komt, hoe minder tijd er tussen de mails zit. Door de eenzaamheid begint Romy al te fantaseren over een mogelijke relatie met kapitein J. Maar schuilt er niet meer achter kapitein J?

Romy is wereldvreemd, wat normaal is aangezien ze al sinds haar 11e alleen op een ruimteschip zit.
Haar personage is niet perfect uitgewerkt, maar dat stoorde me niet. Ik had wel graag nog een paar herinneringen gehad van de tijd dat ze alleen op het schip achterbleef. Nu kregen we voornamelijk herinneringen aan haar ouders tot haar 11 jaar.

Op het moment van het contact met kapitein J voel je al dat Romy’s verwachtingen niet zullen uitkomen. Maar wat zal er dan wel gebeuren? Zelf was ik alvast heel nieuwsgierig en had ik al verschillende mogelijke scenario’s in mijn gedachten over de eerste ontmoeting tussen Romy en J. De schrijfster heeft me toch nog kunnen verrassen met een mogelijkheid waar ik niet aan gedacht had. Dergelijke verhalen vind ik heel fijn om te lezen.

Dit spannende ruimteschipavontuur laat je even van de wereld verdwijnen en neemt je mee naar een eenzame tiener die hoopt op menselijk contact. Helaas voor haar loopt niet alles zoals verwacht.
Een luchtig en spannend boek voor tieners!