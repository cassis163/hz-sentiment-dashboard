Wat als verschroeiende hartstocht omslaat in nietsontziende razernij? Dat is dé hoofdvraag van Giftige Vlinders, een meer recent boek geschreven door Luc Deflo.

Luc Deflo, geboren op 27 februari 1958 te Mechelen, is een Vlaamse schrijver die zich voornamelijk specialiseert in thrillers. Ook waagde hij zich aan toneelstukken, luisterspelen en scenario’s. Het schrijven van zijn boeken is slechts een bijberoep. Organisatie –adviseur bij KBC, daarvan komt het grootste deel van zijn inkomen.

Giftige Vlinders is welgeteld het tweeëntwintigste boek door hem geschreven. Dit volbracht hij in 2013. Een voorafgaand spannend boek is Naakte Zielen (en dit was zijn debuutthriller). Een ander voorbeeld is Copycat en de boeken van Cel 5 zoals Ademloos en Spoorloos mogen natuurlijk niet vergeten worden. Natuurlijk zijn er nog veel meer! Giftige Vlinders is tevens het laatste boek dat door ‘Manteau’ werd uitgegeven. Vanaf 2014 kreeg een andere uitgeverij de eer om de boeken van Deflo op de markt te laten verschijnen, namelijk de uitgeverij ‘Borgerhoff & Lamberigts’.

Rik Leboeuf verdient zijn kost door onderdelen, die met de centrale verwarming te maken hebben, te repareren. Dit doet hij op zelfstandige basis. De kwaliteit van de materialen die hij gebruikt, moet hoogwaardig zijn en ook de klanten worden steeds keurig uitgekozen. Ook is hij gelukkig getrouwd met echtgenote Ghislaine en samen hebben zij een dochter, Joni, die zich nu in de puberale fase bevindt.
Er doet zich een ommekeer voor op de dag dat hij wordt opgebeld door ene Carina Misurata, wie onbekend is voor hem. Rik beslist toch Carina te helpen en het probleem te herstellen. Hij valt als een blok voor haar en die verliefdheid is blijkbaar ook wederzijds. De tijd dat de trotse vader met de Thaise Carina doorbrengt, zijn de beste tijden die hij ooit heeft ervaren. Nog nooit is hij zo gelukkig geweest.
Carina verdient haar kost als camgirl. Helaas komt hiermee te weinig geld binnen. Als Rik haar uit de problemen wil helpen, zet minnares Carina een punt achter de hartstochtelijke relatie. Hij weet niet meer wat te doen. Hij begint haar te stalken, onbewust. Het monster in hem komt boven. Hij zal alles doen om haar het leven zuur te maken, samen met onbestaande, door Rik – gecreëerde personages. Daar blijft het niet bij, ook moordgedachten komen boven bij Rik. Achter die gedachten schuilt echter een onverwachte, keiharde realiteit die, dankzij de hedendaagse technologie, onthuld wordt. Of toch…

Het boek gaat over liefde, seks, vreemdgaan en criminaliteit. Het psychologische aspect komt ook zeer duidelijk aan bod. De thriller is geschreven in het ik – perspectief wat ik wel goed vind want de lezer beleeft dan het verhaal in de ogen van het hoofdpersonage zelf en kan makkelijker meeleven met de personages. De verhaallijn kan ook beter gevolgd worden omdat de auteur vaak meer gedachten van het personage neerschrijft. Bij sommige moeilijk(er)e stukken kunnen deze gedachten ervoor zorgen dat de lezer dat bepaalde stuk beter begrijpt.

Het boek is ingedeeld in verschillende hoofdstukken. Vaak begint een volgend hoofdstuk met iets totaal anders dan waarmee het vorige hoofdstuk werd afgesloten. Hierdoor gaat er soms verwarring ontstaan hoewel dat mysterieuze vaak ook spanning opwekt. Soms wordt er van het ene hoofdstuk naar het andere ook een tijdssprong gemaakt. Als je verder leest in het hoofdstuk, wordt het begin daarvan telkens wel duidelijk. Regelmatig dacht ik dat ik een pagina was overgeslagen door het onverwachte, vaak onduidelijke begin van het nieuwe hoofdstuk.

Wat ik nog steeds bijzonder vind, is de schrijfstijl van Luc Deflo. Hij schrijft subtiel, met een tikkeltje mysterieus. Alleen is hij soms wat onduidelijk. Maar toch, van elk moment maakt hij gebruik om spanning op te wekken die aanzet verder te lezen. Alleen, in dit boek, viel die spanning niet zo veel later weer weg en dat vond ik jammer. De stijl die Giftige Vlinders kenmerkt , kan men bij vele thrillers van hem terugvinden. Ook wat ik steeds origineel vind en wat leuk leest, zijn e-mails die letterlijk in het boek terug te vinden zijn. Het maakt het verhaal realistischer en geloofwaardiger. De combinatie Engels – Nederlands in de mails vond ik vreemd maar soms wel grappig.

Diverteren is het doel van het boek maar het geeft ook een psychologisch element weer. De eventuele boodschap die in het verhaal zit, is wat liefde met je kan doen en wat vreemdgaan kan veroorzaken.

Ik had wel grote verwachtingen van het boek. Ik heb al vele boeken van Deflo gelezen. Keer op keer neemt hij mij mee in een nieuw, fantastisch verhaal. Ik begon te lezen in het boek en ik vond het niet spectaculair maar ook niet slecht. Ongeveer in de helft van het boek, begon het echt wel langdradig te worden. De relatie tussen Carina en Rik wordt veel te gedetailleerd en te uitgebreid beschreven. Na vele pagina’s hetzelfde te lezen, werd het echt ronduit saai. En na ongeveer tweehonderd pagina’s gelezen te hebben, was er – tot mijn grote teleurstelling – nog steeds niets speciaals gebeurd. Het stalken was begonnen, dat is het enige wat ik na die tweehonderd pagina’s kan zeggen. Ik begon er zelfs sterk aan te twijfelen of het wel een thriller was! En toen kwam het einde… Dat heeft heel het boek goedgemaakt. Een explosie van emoties, zo kan je het einde beschrijven. Spanning, met een snuifje onduidelijkheid en een theelepeltje realiteit, dat is het recept van de laatste pagina’s van Giftige Vlinders.

Het is dus een boek met een langdradig en saai begin, maar een mysterieus, spannend, gevoelsmatig, onduidelijk en geweldig goed einde!