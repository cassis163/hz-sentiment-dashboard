Dit was alweer het vijfde deel in de Bergmankronieken, De test of De gebuisden, een ietwat vrije vertaling van de Zweedse titel. Het is maar hoe je het bekijkt natuurlijk. De schrijvers houden de spanning hoog in het vaandel maar de relaties van de teamleden en de plotwendingen beginnen toch ietwat grotesk aan te voelen eerlijk gezegd, zelfs voor mij én nadat ik zo lyrisch was over deze reeks in mijn vorige bespreking.

In dit boek duikt er een moordenaar op die het gemunt heeft op de ongelooflijke domheid die realityreeksen, blogs, soapseries,... zouden promoten en die zich keert tegen mediafiguren die zonder bepaalde vaardigheden, bekend pogen te worden. Zij moeten een test ondergaan van kennisvragen, en als ze hier niet voldoende op kunnen antwoorden, worden ze doodgeschoten als onvoldoende geschikt voor de maatschappij. Opnieuw wordt Sebastian Bergman aangetrokken door een psychologisch intelligente moordenaar en komt er opnieuw een kat-en muisspel tussen Bergman en de moordenaar van. Zulk rechtstreeks uitgelokt duel is niet nieuw in de Bergmankronieken (denk aan Edward Hinde) en houdt het midden tussen een spannende maar ietwat groteske ongeloofwaardige manier van politieonderzoek.

Het gevoel is bijna hetzelfde als bij hun tv-reeks The Bridge. Het verhaal steekt enorm goed in elkaar, de motieven erachter origineel, de teamleden en hun privéleven spelen een hoofdrol. Anderzijds zijn zowel de uitgevoerde geweldsdelicten als de personages niet zomaar 'gewoon' zoals een moord uit eender welk misdaadverhaal en worden ze heel sterk uitvergroot. En de plot en de cliffhanger op het einde van dit boek zijn zeker wat verbijsterend te noemen. Mijn gevoel daarbij wordt nu dubbel. Het is waarlijk een verhaal om van te genieten maar waar trek je de lijn? De test testte achteraf gezien mijn grens tussen fantasie/originaliteit enerzijds en empathie/herkenning/emotie anderzijds. Maar het leesplezier blijft toch overwegen. En ja: op het einde van dit boek ga je begrijpen waarom het goed is dat Stockholm omgeven is door water...
Ik kan toch niet anders dan Bergman in de gaten blijven houden!

Bespreking gebaseerd op de Zweedse versie