Slapende reuzen is een ijzersterk verhaal dat je van begin tot eind in haar greep houdt. Centraal staat het mysterie rondom een bizar artefact: een reusachtige metalen hand die op aarde is gevonden. Samen met Rose Franklin wil je ontdekken waar de hand vandaan komt, wat de vreemde tekens op de hand betekenen en vooral: door wie de hand daar is achtergelaten. Algauw blijkt - zoals we op de cover al kunnen lezen - dat wij mensen niet alleen zijn in het universum. De vertelwijze, een bundeling van vraaggesprekken, audiodagboeken en nieuwsartikels, maakt dat je het verhaal stukje bij beetje kunt ontrafelen en tegelijkertijd een band opbouwt met de personages. De mysterieuze identiteit van de naamloze man en de bijzonder spannende cliffhanger doen verlangen naar het v ervolg. Een geniaal spannend verhaal.
De elfjarige Rose Franklin krijgt voor haar verjaardag een nieuwe fiets: roze en wit. Wanneer ze het bos in fietst, valt ze plotseling in een enorm gat in de aarde. Ze ligt op de bodem van een bijna perfect vierkante kuil, waarvan de muren vol staan met ingewikkelde, lichtgevende graveringen. De brandweermannen die haar komen redden, vinden een klein, geschrokken meisje in de palm van een reusachtige metalen hand.
Zeventien jaar later is het mysterie van dit bizarre artefact nog altijd onopgelost; de oorsprong, de maker en het doel zijn onbekend. Rose Franklin is inmiddels een hoogopgeleide natuurkundige die een top secret team leidt om het mysterie van de gigantische hand te ontrafelen. Samen met haar collega’s wordt ze aangestuurd door een naamloze man wiens macht en functie net zo mysterieus zijn als de herkomst van het object. Duidelijk is dat Rose en haar onderzoekers op het punt staan de meest merkwaardige ontdekking in de geschiedenis te ontrafelen, en de betekenis ervan voor de mensheid bloot te leggen.
Slapende reuzen leest alsof je geblinddoekt in een achtbaan stapt: van begin tot eind zit je op het puntje van je stoel. Je hebt misschien geen idee waar het boek naartoe zal gaan, maar spannend en onverwacht is het overal. Het verhaal wordt verteld aan de hand van dossiers: verslagen van vraaggesprekken, audiodagboeken en nieuwsartikels. Deze originele vertelwijze zorgt voor een extra mysterieuze sfeer, terwijl je tegelijkertijd de diverse persoonlijkheden doorheen de officiële dossiers leert kennen. Doordat alleen de dossiers zijn uitgekozen die van belang zijn voor het verhaal - de nummering van de dossiers in het boek maakt duidelijk dat niet alle bestaande dossiers in het boek zijn beland - staat het verhaal voortdurend vol van de spanning.
Ook op emotioneel vlak is dit boek een echte rollercoaster. Sylvain Neuvel weet de lezer luidop laten lachen, maar ook af en toe een traantje doen wegpinken. Je krijgt te doen met de personages en voelt mee met de avonturen die ze meemaken. Het meest nieuwsgierig makend is de naamloze man, die de vraaggesprekken afneemt en de baas lijkt te zijn van het complete onderzoeksproject. Wie is hij? Wat is zijn belang bij de reusachtige hand? En hoe heeft hij wereldwijd zoveel invloed?
Qua thematiek is Slapende reuzen zeer interessant: het verhaal gaat over het ontdekken van buitenaards leven en de impact die dat zal hebben op ons dagelijks leven. Kunnen wij omgaan met het idee dat we niet de enige intelligente wezens in het melkwegstelsel zijn? Desalniettemin wordt het nergens een verhaal over groene eenogige mannetjes of vergezochte theorieën, door de wetenschappelijke invalshoek lijkt buitenaards leven aannemelijker dan ooit.