Amanda Prowse heeft met het boek ‘Wat heb ik gedaan?’ een zeer aangrijpend en pakkend verhaal afgeleverd. Prowse was tot 10 jaar geleden werkzaam als management consultant, voordat ze in de gaten kreeg dat ze een geboren schrijfster is. Ze heeft inmiddels zes romans en vier verhalenbundels gepubliceerd, waaronder deze bestseller ‘Wat heb ik gedaan?’.

Het verhaal gaat over Kathryn Brooker, de vrouw van een schooldirecteur en het ideaalbeeld van de ideale echtgenote en moeder. Toch wordt op de eerste pagina van het verhaal al een gruwelijke moord gepleegd, door Kathryn. Het is ook vrij snel duidelijk dat zij de dader is van deze moord. Het verhaal beschrijft echter de motieven van haar; het waarom van deze moord. Hierbij spelen soms zeer heftige emoties een wezenlijke rol. Door de afwisseling in de beschreven tijd (periodes) wordt het verhaal zeer afwisselend.

Het verhaal is eigenlijk een afspiegeling van het aloude thema hoop en liefde. Echter, Prowse werkt het thema wel heel boeiend uit, zodat er een hele emotionele lading in komt en het boek zeer aangrijpend wordt. Hierdoor en door Prowse’s leuke manier van schrijven is het een boeiend boek dat zeer leesbaar en mooi is. Wat mij betreft vraagt ‘Wat heb ik gedaan?’ erom om op grote schaal te worden gelezen. Een ware aanrader dus, met van mij een hoge waardering.