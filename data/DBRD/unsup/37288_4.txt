Henk Draaier raakt ter water en zijn maat schakelt de hulp van Renske in die op dat moment voorbij komt tijdens een rondje hardlopen. Omdat de man naar alcohol ruikt en ze een lege fles vinden, wijdt de politie het ongeval aan dronkenschap. Renske, die na het reanimeren ook onwel wordt gelooft er niks van. Als expert gevaarlijke stoffen weet ze zeker dat er meer aan de hand is en ze kan het ongeval maar niet uit haar hoofd zetten.

Het verhaal wordt verteld vanuit meerdere perspectieven: Renske, Marcel en Jeffrey. Marcel werkt bij de politie. Renske stuurt hem telkens berichten in de hoop dat er meer onderzoek wordt gedaan rondom het ongeval met Henk Draaier. Maar Marcel houdt voet bij stuk. Hij gaat daar niet aan beginnen, de officier van justitie ziet hem al aankomen! Jeffrey woont samen met zijn stiefbroer in een boerderij en hij zit bij de kinderen van Renske op school.

Met een spannende proloog wordt de toon gezet voor het verhaal. Marcel gaat een brandend gebouw binnen om een kind te redden, haar kind. Het wekt gelijk nieuwsgierigheid naar wat je te wachten staat. Doordat er vanuit meerdere perspectieven wordt geschreven, gebeurt er heel erg veel in dit boek. Soms duurde het even voor bij mij het kwartje viel wat betreft de linkjes die ik moest trekken. Het hield me alert. Ik vond het vooral fijn om vanuit Renske te lezen. Een stoere vrouw die zich niet snel gewonnen geeft, maar alles op alles zet om niet een fatale fout te maken. Toch waren de verhaallijnen van Marcel en Jeffrey ook belangrijk om het verhaal spannend te houden en om ervoor te zorgen dat het levendig bleef.

In tegenstelling tot de proloog, vond ik de epiloog nogal overbodig. Dit had wat mij betreft op een andere manier ingevuld kunnen worden. Tamara had er beter voor kunnen kiezen dat fragment ergens anders in het verhaal te verweven, of weg te laten, maar in ieder geval kwam het als epiloog naar mijn mening niet goed tot zijn recht. In ieder geval smaakt het naar meer en ik ben erg benieuwd welke avonturen Renske nog meer gaat beleven. Wat mij betreft is dit een succesvol debuut!