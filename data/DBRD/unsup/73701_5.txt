Wat is een van de grootste angstideeën van zowat iedereen? Levend begraven worden en aan het deksel moeten krabben om eruit te geraken, geen eten, geen drinken, alsmaar minder zuurstof.
Het overkomt Michael Harrison. Hij viert zijn vrijgezellenavond zoals dat gaat onder mannen, met veel drank. De anderen zijn allemaal al getrouwd en op hun vrijgezellenavond kwam hij altijd af met een grap. Nu is het tijd om wraak te nemen en een geweldige practical joke uit te halen. Michael wordt levend begraven met niet meer dan een fles whisky, een blootblad, een walkie-talkie en een slangetje door het deksel om te ademen. Het was maar voor een paar uur. Helaas, de anderen hebben een ongeluk en niemand overleeft het.
Gelukkig is er nog zijn zakenpartner en vriend Mark Warren. Die was er niet bij tijdens de avond omdat zijn vlucht vertraging had. Hij weet toch zeker wel waar Michael is.
De verloofde Ashley laat het huwelijk toch doorgaan, misschien haal Michael op zijn beurt een grap uit en komt hij op het laatste nippertje toch opdagen.
Inspecteur Grace heeft er een hele kluif aan. Weet niet goed wie hij kan ondervragen en wie hij moet geloven.
Zijn privéleven loopt sinds de verdwijning van zijn vrouw, 7 jaar geleden voor geen meter. Hij kan haar niet loslaten. Professioneel gaat het ook niet goed omdat hij voor de rechtbank heeft moeten toegeven dat hij bewijsmateriaal aan een medium heeft getoond en de politie staat voor gek.
Ik weet niet hoe dikwijls ik in dit boek op het verkeerde been ben gezet, maar het was heerlijk. Op een bepaald moment zo ergens halfweg gaat het helemaal niet goed met Michael en je ziet dat je nog een 200 pagina's hebt en je vraagt je echt af of die man het wel gaat overleven, maar dat zal toch wel? Of niet?