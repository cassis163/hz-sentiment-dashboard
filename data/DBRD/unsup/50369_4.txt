Als je de gemiddelde lezer van thrillers zou vragen om diens favoriete Italiaanse auteur te noemen, zal deze veelal het antwoord schuldig moeten blijven. Toch heeft Italië wel degelijk een aantal invloedrijke misdaadauteurs gehad.

Giorgio Scerbanenco (1911-1969) is zo'n auteur die zijn sporen heeft verdiend, alleen is dat nog niet bij het grote publiek doorgedrongen. Uitgeverij Serena Libri is hard op weg om hier een einde aan te maken. De uitgever vertaalt het werk van Italiaanse auteurs naar het Nederlands. Enige tijd geleden is van hun hand Verraders  van Giorgio Scerbanenco uitgebracht.

Het verhaal speelt zich af in het Milaan van de jaren zestig in een stad die worstelt met de overgang naar andere tijden en nog maar net de wonden van de oorlog heeft gelikt.
Duca Lamberti heeft door hulp bij euthanasie zijn licentie verspeeld en drie jaar in de gevangenis gezeten. Hij wordt benaderd door een advocaat om bij een jonge vrouw een medische handeling te plegen zodat ze alsnog als maagd het huwelijk in kan. Hij kan op deze manier zijn licentie terugkrijgen, maar als hij dit niet vertrouwt, stapt hij naar zijn vriend, politiecommissaris Carrua, die hem wil helpen om deze zwendel tot een einde te brengen.
In de deal zit ook en afspraak dat Lamberti een grote koffer onder zijn beheer houdt tot deze wordt opgehaald. Als de vrouw na de behandeling naar haar huwelijk rijdt, wordt haar auto doorzeefd door kogels en eindigt zij in een kanaal. Een aantal weken en een paar jaar hiervoor was al een echtpaar in hun auto uit het kanaal gehaald. Deze zaken lijken al snel met elkaar verbonden te zijn. De koffer bij Lamberti blijkt een cruciale rol te spelen in een zaak die groter blijkt dan gedacht.

Scerbanenco is geboren in 1911 en woonde tot zijn 16e jaar in Rome. Door armoede verhuisde de familie naar Milaan. Hij heeft door de armoede nooit zijn school afgemaakt en begon al heel snel aan allerlei baantjes. Toen hij na enige tijd begon met het schrijven van korte verhalen voor tijdschriften, bleek dit een schot in de roos. Hij schreef honderden korte verhalen, voordat hij overstapte naar romans en misdaadverhalen. Van de serie met Duca Lamberti in de hoofdrol, schreef hij vijf delen, waarvan de laatste in 1969, vlak voordat hij overleed aan een hartaanval.

In 1965 verscheen het eerste verhaal met Duca Lamberti in de hoofdrol waarin hij het samen met zijn vriend Carrua opneemt tegen de groeiende misdaad in het Milaan van de jaren zestig. Soms wordt gerefereerd aan een eerder boek, maar Verraders  is goed te volgen.
Wat opvalt aan dit in 1966 verschenen boek is dat het tempo veel lager ligt dan in huidige verhalen. En dat is een verademing. De schrijver neemt veel tijd om situaties te beschrijven, waarbij hij neigt om langdradig te worden, maar dit altijd op tijd weet te keren. Dit draagt wel bij aan de verhaallijn. Lamberti is niet een heel sympathieke man maar Scerbanenco zet hem dusdanig neer dat het nooit tot antipathie leidt. Bijzonder is ook de manier waarop hij een prachtig tijdsbeeld creëert over Milaan in de jaren zestig, en de manier waarop hij de andere personages in zijn boeken weet neer te zetten. Hij fileert op mooie wijze de verschillen in het goede en het slechte in de mensen.

Verraders  is een heerlijk boek van een begenadigd schrijver. Er ligt een mooie taak voor Serena Libri om nog meer van zijn werk op de markt te brengen.