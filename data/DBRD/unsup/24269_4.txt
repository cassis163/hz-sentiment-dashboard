In “Bangkok Blues” komen we wederom de corrupte commissaris Willy Vercammen tegen. Op de cover zien we een opvallende vrouw, een hoed met brede rand diep over haar ogen en een wat louche achtergrond. Het is Bangkok dat hier wordt weergegeven en op de brede strepen die over de cover lopen, liggen lijntjes drugs. Een duidelijke verwijzing naar het verhaal.
In Antwerpen wordt een moord gepleegd, het wordt al snel duidelijk dat het Mexicaanse drugskartel Los Zetas verantwoordelijk is. Aanwijzingen leiden al gauw naar een douanier, Tim Konings, die veel geld heeft verdiend met het helpen van drugsbendes. Tim wist in welke containers drugs zaten en zorgde ervoor dat juist die containers niet gecontroleerd zouden worden. Nou ja, zo nu en dan een controle met een kleine vangst om niet te veel op te vallen. Hij hielp niet alleen de Mexicanen, maar ook andere bendes. Dat is hem niet in dank afgenomen en nu is hij onvindbaar. Gevlucht of vermoord? Het lijkt erop dat Tim naar Bangkok verdwenen is.
De kleinzoon van Vercammen is plotseling zoek en blijkt meegenomen te zijn door de Mexicanen. Vercammen is daar heel boos om, aan zijn dochter en kleinzoon mag je niet komen. Maar zo wordt Vercammen onder druk gezet naar Bangkok af te reizen om de douanier te vinden. Hoe het Tim gelukt is zijn geld het land uit te smokkelen, is een probleem waar Vercammen snel een antwoord op vindt. Onder laten duiken van zijn familie blijkt niet afdoende te zijn, ook daar worden ze gevonden, maar er overkomt hen niets.
Het enige aanknopingspunt dat de commissaris heeft, is een foto waar Tim opstaat met zijn vriendin Sharon en een vrouw met een Thais uiterlijk.
In Bangkok krijgt hij al snel hulp van Hot, maar wordt ook in de gaten gehouden door het Mexicaanse kartel.

“Bangkok Blues” heeft een vlotte schrijfstijl, korte hoofdstukken en bevat de nodige humor, wat uitnodigt door te willen lezen, al zou het wel wat spannender mogen zijn. De beschrijving van Bangkok is accuraat en de manier waarop men in de onderwereld met elkaar omgaat doet een realistisch aan.

Chris Bossers (Antwerpen, 1953), studeerde rechten en is sinds zijn afstuderen in 1976 verbonden aan de balie van Antwerpen. Als advocaat is hij voornamelijk actief in vennootschaps- en handelsrecht, financieel recht en internationale contracten. Bossers schreef eerst voor film en tv, maar richt zich nu op harde misdaadverhalen. De boeken zijn gebaseerd op ware gebeurtenissen, al zijn de personages verzonnen. 'Bangkok Blues' is zijn vierde thriller met als hoofdpersoon de corrupte Commissaris Willy Vercammen, hiervoor verschenen Beest, Tonton macoute en Engelenlach.