Een poosje geleden ruilde ik twee boeken van Uitgeverij De Crime Compagnie tegen twee gastrecensies. Désirée van der Heijden was een van de winnaars. Zij las en recenseerde (voor het eerst!!) ‘Conflict’ van Susan Moonen. Dank je wel voor je enthousiasme en inzet Désirée!

Conflict – Susan Moonen – De Crime Compagnie – 222 blz.

Eva en Lotte zijn al sinds hun kleutertijd hartsvriendinnen. Eva woon samen met Johan. Lotte is getrouwd met Niek. Allebei wonen ze in het stadje Ravenstein. Eva heeft een collega Stijn waar ze het heel goed mee kan vinden. Hij is de zwager van Lotte.
Dan worden er in Ravenstein drie vrouwen op brute wijze verkracht, verminkt en vermoord. Eva heeft al snel een sterk vermoeden wie de dader kan zijn. Als zij dit ook uitspreekt komt zelfs hun vriendschap op het spel te staan. Naarmate het einde van het verhaal nadert, komt het tot een ontknoping. Ook wordt dan duidelijk of hun vriendschap sterk genoeg blijkt te zijn.

De titel Conflict duidt het conflict aan waar Lotte en Eva in terecht komen.

Het boek bestaat uit korte hoofdstukken. De meeste worden verteld door Eva, maar ook een paar door andere personen die in het boek voorkomen. Dit gaat niet ten koste van de leesbaarheid van het boek. Het is in makkelijk Nederlands geschreven. Er zijn veel conversaties en de emoties en gevoelens van de personages worden uitvoerig beschreven. Ook de spanning kan de schrijfster er goed inbrengen. Opvallend aan de schrijfstijl waren toch wel de mooie zinnen.

“De geur van ontbinding dringt diep in haar neusgaten en nestelt zich samen met het bijbehorende beeld in haar hoofd, om zich daar onwrikbaar vast te zetten”

Zelf heb ik het boek ervaren als een makkelijk, vlot te lezen boek. Het was direct spannend en het is een echte whodunnit. Je wil doorlezen door de spanning die oploopt. Je wil toch echt weten wíe het gedaan heeft. De emoties van Eva en Lotte worden erg uitvoerig beschreven. Dit maakt van het boek wel echt een vrouwenboek. Als je daarvan houdt is dit boek echt een aanrader. Omdat ik zelf voornamelijk literatuur en historische romans lees, zou ik dit boek zelf niet snel kiezen. Maar met mijn voornemen ook eens een andere genres te lezen is dit een goede eerste stap.

Susan Moonen (1976) is getrouwd en heeft drie kinderen. Zij studeerde commerciële economie. Jarenlang werkte ze bij een bank. En dan zoals ze zelf schrijft: ‘ blijkt dat echte passie zich uiteindelijk niet laat verloochenen’. Ze richt zich nu op het schrijven van boeken en is freelance journalist.
In 2012 won ze de schrijversprijs voor haar verhaal Gevaarlijk blauw.


Een boek winnen is altijd leuk. Vooral als je daarnaast ook nog eens gastrecensent mag zijn op de boekenblog wie schrijft blijft van Monique Dijkgraaf. Dit is de eerste recensie dat ik van een boek schrijf. Graag wil ik Monique bedanken voor haar adviezen en tips.