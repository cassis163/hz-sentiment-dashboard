Verdoemd is een thriller waarin mensen alleen staan met hun immense verdriet, waarin de politie machteloos is, waarin sommigen misschien het recht in eigen hand zullen nemen. Dit kan je op de achterflap lezen, en vat het hele boek zeer doeltreffend samen. Wat begint als een quasi banaal ongeval met vluchtmisdrijf, veroorzaakt een lawine van gevolgen voor zowel de rechtstreeks als onrechtstreekse betrokkenen.

Het plot is briljant gevonden en de uitwerking ervan is zeer verzorgd vakwerk. Wat in het begin een aantal losse verhaallijnen lijken, komt naarmate het boek vordert samen tot een ontknoping die zeer origineel maar tegelijkertijd ook zeer shockerend is. Het enige minpuntje dat ik mocht ondervinden is dat het geheel ietwat onwaarschijnlijk overkomt, maar gelukkig staat dit de geloofwaardigheid van het verhaal totaal niet in de weg.

Ook de personages, hun echtheid, en hun spreekvormen, waaraan je duidelijk kan merken dat dit een origineel Vlaams werk is en geen vertaling, draagt bij tot de geloofwaardigheid van het geheel. Ik kan de gevoerde gesprekken zo in mijn hoofd horen, met die smakelijke tongval die typerend is voor de Brusselse rand, waar het verhaal zich afspeelt. Zalig gewoon.

Dit boek was het eerste boek ooit dat ik in één dag uitlas. Dat gegeven spreekt al voor zich. Dit is een echt meersterwerkje van eigen bodem.