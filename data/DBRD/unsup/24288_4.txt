De twee zusjes Cécile en Elsa De Jong van Beek en Donk groeien op in een bijzonder gezin, ze adoreren hun vader Jan en hebben al vroeg de zorg voor hun aan morfine verslaafde moeder Anna. Cécile en Elsa gaan niet naar school, ze krijgen thuisonderwijs en zijn op elkaar aangewezen. Daardoor ontstaat een innige band die een groot deel van hun leven intact zal blijven. Zowel Cécile als Elsa sluiten een platonisch huwelijk. Cécile met de schatrijke Paul (Adriaan) Goekoop en Elsa met de componist Alphons Diepenbrock. De auteur, Elisabeth Leijnse, neemt ons mee naar het slot van de negentiende eeuw en het begin van de twintigste eeuw, waar Cécile en Elsa vele opwindende dingen meemaken. Zo maakt Cécile bijvoorbeeld carrière als feministische schrijfster en organiseert ze de Nationale Tentoonstelling van Vrouwenarbeid. Haar man Paul kan zich, na het verschijnen van haar eerste boek, niet meer met haar verbonden voelen en wil scheiden. Een drama in die tijd! Cécile weet er echter een flinke jaarlijkse toelage uit te slepen ook voor Elsa en Alphons zodat Alphons zich aan zijn muziek kan wijden. Cécile vlucht naar Parijs en begint daar een heel ander leven. Elsa blijft bij Alphons, steunt hem in alles en na een flink aantal jaren wordt hun huwelijk ‘echt’ en krijgt Elsa 2 dochtertjes. Ook Cécile wordt op latere leeftijd nog moeder van een zoon, zij is dan getrouwd met een Poolse arts. De Eerste Wereldoorlog doet de wereld van met name Cécile op zijn grondvesten schudden. De verwijdering tussen Cécile en Elsa is net na de scheiding begonnen en wordt steeds groter. De zussen schrijven elkaar wel maar zien elkaar niet veel en de verwijten gaan over en weer. Cécile bekeert zich tot het katholieke geloof, ontwikkelt antisemitische gevoelens. Elsa worstelt met haar huwelijk, Alphons heeft een minnares en haar onverwachte reactie daarop is wel heel bijzonder! Het verhaal van Cécile en Elsa is goed gedocumenteerd, knap dat de auteur het verhaal zo kan vertellen dat het lijkt alsof je een roman aan het lezen bent. Een prima (dubbel)biografie!