Zoals de flaptekst laat vermoeden, is ook het tweede boek uit de Millenniumtrilogie een page turner van formaat. Larsson houdt het spannend tot op de laatste bladzijde en bezorgt de lezer ook hier weer de puzzelstukjes op exact het juiste moment. Faut le faire! Vergeet niet dat de verwachtingen na deel 1 bij de lezer hooggespannen zijn ... En of hij die inlost!

Hoewel grotendeels afwezig in het verhaal – onvindbaar en verdacht van driedubbele moord – is Lisbeth Salander de absolute protagonist in deze thriller. Zowel de politie, de voltallige Millenniumredactie als haar vorige werkgever Armanskij zetten elk een eigen onderzoek in om haar op te sporen. Bij de eerste gaat het er om haar zo vlug mogelijk in te rekenen, maar de drijfveren van Mikael en Armanskij zijn van totaal andere aard. Zij kunnen niet geloven dat Lisbeth het moordwapen hanteerde ... Wanneer de identiteit van een zekere Zala bekend wordt, valt de hele puzzel in elkaar. Maar laat de gebeurtenissen net dan ongemeen spannend worden! In tegenstelling tot het eerste deel, te lange inleiding en te breed uitgesponnen slot, gooit Larsson de lezer van blz. 1 tot en met 568 meteen middenin de actie. Er is ook beduidend meer geweld aanwezig, maar dat komt de spanning wel ten goede. Benieuwd naar de film en ... deel 3!