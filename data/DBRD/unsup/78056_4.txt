Ik had al een paar enthousiaste recensies voorbij zien komen, dus ik was best teleurgesteld toen de eerste honderd bladzijden me niet echt konden bekoren. Harper probeerde vooral de plaats delict te schetsen en een beeld te geven van de regio, terwijl ik al met een aantal vragen zat waar ik antwoord op wilde. Zoals zo vaak keerde het tij. Beetje bij beetje werd informatie vrijgegeven en kreeg de auteur het voor elkaar dat ik niet meer wilde stoppen met lezen. Een paar prachtige karakters wist ze neer te zetten: de broers Nathan en Bub, de dode Cameron, hun familie en het kleine aantal bewoners van de outback. Harper is er heel goed in de uitgestrektheid van het desolate landschap te beschrijven. Gedurende het boek is er eigenlijk maar één ding dat je écht wil weten, namelijk wie het gedaan heeft. Verschillende sporen worden uitgezet, maar nee, die ontknoping zie je niet aankomen. Prachtig gedaan, goede plot!