Audrey Hepburn en Anne Frank, beide iconische vrouwen. Jolien Janzing schreef een boek met als ondertitel: Het verhaal dat nooit eerder werd verteld. Wat direct de aandacht trekt.

In dit boek belicht Jolien Janzing de jeugd van Audrey en van Anne. Ze zijn beide in hetzelfde jaar geboren, maar hun jeugd ontwikkelde zich anders. Was Anne een slachtoffer van het fascistische regime en moest ze vluchten en onderduiken, Audrey was door de keuze van haar ouders geplaatst aan de andere kant, haar ouders waren sympathisanten van datzelfde foute regime (het was niet haar keuze, zij en haar broers waren in het verzet).

De opbouw van het boek is een proloog, een ontmoeting tussen Audrey Hepburn en Otto Frank, wat bij Audrey leidt tot gewetensbezwaren.
Daarna duikt het boek in het verleden van Audrey en haar ouders. Jolien Janzing houdt zich aan de feiten, maar heeft het verhaal gegoten in een romanvorm, waardoor het erg prettig leest, het is echt een verhaal dat je voor je ogen ziet gebeuren.
De hoofdstukken worden in het tweede deel afgewisseld met het opgroeien van Anne. Anne Frank, die we voornamelijk kennen door haar dagboek en wat zich afspeelt in het achterhuis. Het boek van Jolien Janzing geeft in kijkje in haar leven vóór haar tijd in het achterhuis.
Ook het leven in oorlogstijd is verwerkt in het boek, afwisselend Audrey en Anne, beide slachtoffers van de keuzes die hun ouders hebben gemaakt.

Het is indrukwekkend, het is mooi geschreven. De vergelijking van de levens van de dames is bijzonder. Het geeft inzicht in het leven van deze mensen voor en tijdens de oorlog en wat voor gevolg bepaalde keuzes kunnen hebben.
Anne en Audrey, ze zijn beide beroemd geworden. Anne door haar dagboek en Audrey, als filmactrice, maar ook door haar werk voor Unicef. Dat deel van haar leven wordt verder niet beschreven in het boek. Het boek Audrey en Anne eindigt, waar ook de oorlog eindigde, met enkel nog een epiloog.

Het verhaal dat nooit eerder werd verteld
Het verhaal over twee meisjes voor en tijdens de oorlog, twee meisjes die ieder wereld beroemd zouden worden. Audrey en Anne.