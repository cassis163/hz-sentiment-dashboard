Wanneer Kraaidorp ontwaakt op de dag na de Grote Storm is er iets drastisch veranderd in het anders zo normale dorp. In het midden staat een reusachtig nieuw gebouw: De Duistere School. Sinds die dag verandert het leven van de kinderen in het dorp volledig want er wordt verwacht dat ze zich allemaal aanmelden bij De Duistere School. Alle ouders brengen hun kinderen zonder problemen naar het internaat en niemand lijkt het vreemd te vinden. Behalve Quinten. Hij blijft bij hoog en laag beweren dat er iets vreemd aan de hand is, maar niemand schenkt enige aandacht aan zijn waarschuwing. Pas wanneer de kinderen een voor een verdwijnen, merkt Quinten dat hij al die tijd gelijk had. Maar wie kan hem helpen als niemand hem gelooft?

Sandra J. Paul schreef eerder al tal van boek die goed werden ontvangen door de lezers. Met De Duistere School schrijft ze haar eerste jeugdthriller en dat op een bijzondere manier. Het verhaal is namelijk gebaseerd op iets wat haar kinderen hebben bedacht. Leuk toch?!

Vanaf het begin van het verhaal raak je als lezer geïntrigeerd door de duistere school. Er zijn zoveel vragen en bijna geen antwoorden en dat maakt dat je vanaf de allereerste bladzijde meteen veel te weten wil komen. Daarbij komt dat Quinten een fantastische gids is doorheen het verhaal en dit in combinatie met de vlotte pen van de auteur creëert een verhaal dat leest als een trein.

Het gebouw dat opeens in het midden van het dorp opdoemt en waar van alles mee aan de hand blijkt te zijn, zorgt ook meteen voor een tikkeltje mysterie en misschien zelfs angst. Dat dunne draadje blijft tijdens het hele verhaal voelbaar waardoor de spanning al snelt naar hogere niveaus stijgt. Sandra J. Paul is duidelijk bekend met het thrillergenre en ook een jeugdboek gaat haar goed af. Enkel tegen het einde van het verhaal voelt de opmerkzame lezer aan dat er enkele elementjes missen. Zo blijven een paar verhaallijnen met losse eindjes over, gebeuren er af en toe wel érg toevallige dingen en raakt alles misschien net iets te snel weer opgelost. Gelukkig maken de laatste pagina’s veel van dat alles goed, want als je denkt dat je het spannendste wel gehad hebt, sluit de auteur af met iets waardoor het boek nog dagenlang in je hoofd blijft rondspoken en er twijfels in je gedachten worden gezaaid.

Op enkele kleine details na is De Duistere School een spannende jeugdthriller met een paranormaal tintje om van begin tot einde van te genieten. Leuk voor jongere kinderen, maar zeker ook voor volwassenen! Een origineel concept, geschreven met een vlotte pen en met de nodige actie maken van dit boek een mustread!