Goodkind doet wat hij goed kan.

Na het succes van Wetten van de magie en de Richard & Kahlan serie, krijgt een van de personages nu haar eigen trilogie.
Nicci, de maîtresse van de dood, heeft in de wetten van de magie haar sporen en haar naam dik verdiend.
Ze wordt beschreven als een zeer mooi verschijning en een machtige tovenares, heeft een intrigerend karakter, maar is daartegen meedogenloos en uitermate gevaarlijk.

Het verhaal begint daar waar het laatste boek van Goodkind is geëindigd, wat voor de fans van Goodkind maakt dat het verhaal doorloopt. Maar het boek is ook op zichzelf te lezen. Er staan wel wat spoilers in met betrekking tot de eerdere boeken om zo een beeld te schetsen van de personages en de wereld waarin alles zich afspeelt.
Nicci gaat samen met Nathan, een profeet, op een queeste om de nog onbeperkte gebieden van het D’Haraanse rijk te bereiken om de boodschap van vrijheid door te geven.
Zoals het in een avontuurlijk verhaal behoort komen ze op hun weg grote problemen en gevaren tegen en dreigt de wereld ten onder te gaan.
Het is een heerlijk verhaal over goed en kwaad, magie, gevechten, helden en underdogs.

Goodkind doet wat hij goed kan, een verhaal schrijven wat makkelijk leest met personages die tot de verbeelding spreken. Zij zijn niet alleen maar goed of slecht. Ieder persoon heeft een donkere en lichte kant in zich en Goodkind vertaalt deze beide.
Hij gebruikt emoties, levenslessen en humor in zijn verhalen. Ook dit maakt dat de personages dichtbij komen en men zich voor een deel met hen kan identificeren.
De wereld wordt duidelijk en levendig beschreven. Al en al maakt het dat je volledig in het verhaal zit.

De lezers van Goodkind zal het opvallen dat Nicci in het begin wat softer en minder sterk overkomt dan in de andere boeken. Maar gaandeweg zien we haar steeds meer veranderen in de Nicci die zo tot de verbeelding spreekt. Hopelijk zet dit zich voort in het tweede deel van deze trilogie.
Haar keuzes zijn voor de bekende lezer duidelijk en voor onbekende lezers die haar verleden niet kennen zal het wellicht een enkele vraag oproepen, maar het zal zeker niet storend zijn.

Als fan van Goodkind, werd ik volledig meegezogen in dit verhaal en ik wacht vol ongeduld op het tweede deel.