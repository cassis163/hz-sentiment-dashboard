Caro Westerhof vormt samen met haar man Cas en hun jonge kinderen Lois en Nouk een gelukkig gezin. Na een gezellig dagje uit gebeurt echter het ondenkbare: Cas komt door een tragisch ongeval om het leven en in het midden van alle paniek ontdekt Caro dat dochter Lois van het een op het andere moment verdwenen is. Vanaf dat moment staat haar leven in het teken van de zoektocht naar haar dochter, terwijl ze probeert overeind te blijven voor haar andere dochter Nouk. Tijdens deze zenuwslopende dagen merkt Caro dat ze in staat is om op onverklaarbare wijze contact te maken met Cas. Ondanks het rouwproces waar ze doorheen moet, raakt Caro er hierdoor meer en meer van overtuigd dat ze Lois terug kan vinden. De tijd snelt echter verder en er zijn bijna geen aanknopingspunten. Wie kan er op uit zijn geweest om Lois mee te nemen? En wie van de mensen om haar heen kan Caro nog vertrouwen?
Anja Feliers is een ervaren thrillerauteur en dat is te merken aan de vlot lopende dialogen, de waarheidsgetrouwe manier waarop ze een politieonderzoek beschrijft en de goed uitgedachte wijze waarop ze steeds een puzzelstukje toevoegt aan de grote vraag die de lezer bezighoudt: waar is Lois?
Het verhaal wordt vanuit verschillende gezichtspunten verteld. We volgen voornamelijk Caro en dat is prettig, want zij is degene die meemaakt wat de grootste angst is van ons allemaal, namelijk je kind kwijt zijn. Maar ook Lois, in al haar kinderlijke onschuld en angst, komt aan het woord en geeft op die manier kleine aanwijzingen mee. De laatste verteller is Sacha, de zus van Caro, wiens rol in dit boek groter lijkt te zijn dan je in eerste instantie verwacht.
In Wat hij mij zei beschrijft Anja Feliers helder en realistisch wat het met een moeder doet als het veilige wereldje waarin je denkt te leven ineen stort. Door de lezer mee te nemen in de gedachtegang van Caro voel je herkenning en krijg je bewondering voor haar kracht en doorzettingsvermogen.
Wat Anja Feliers ook knap heeft gedaan, is er een andere verhaallijn doorheen weven die niet afleidt van het onderwerp, maar er juist naar toe beweegt. De spanning blijft hierdoor gewaarborgd en het maakt dat je het boek in een keer uit wil lezen.
Een minpuntje van het boek vind ik dat er na de ontknoping nog verder wordt gegaan met de helderziende gaven van Caro, terwijl dit weinig toevoegt. Het vermoeden bestaat dat dit is gedaan als inleiding op toekomstige boeken waarin Caro Westerhof de hoofdrol gaat spelen.
Over het geheel genomen vond ik Wat hij mij zei een prima geschreven thriller met gedoseerde spanningsopbouw en overtuigend beschreven karakters. Het heeft me benieuwd gemaakt naar andere boeken van deze auteur.
Wat hij mij zei krijgt daarom van mij vier sterren.

Carlita van Rossum, recensent De Perfecte Buren