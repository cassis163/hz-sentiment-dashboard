Eerste indruk.
Ik heb Moordenaarsstorm ontvangen voor de Hebban Leesclub. Voor mij ligt een boek met een mooie cover waarop de Sirocco (storm) in Sicilië goed te zien is. Een mooie cover die wat onheilspellends uitstraalt. Het boek is lekker dik met zijn 450 pagina’s en de tekst is voor mij prima leesbaar.

Het boek.
Ik kom meteen goed in het verhaal. Alles wordt duidelijk omschreven waardoor ik al snel een heel mooi beeld van het kustdorpje voor me heb. Ik ben een beelddenker en ik zie alles helemaal voor me. De zinderende hitte, de storm, de huizen, de kust, het eten, de mensen, alles. Persoonlijk vind ik dat erg prettig, het zorgt er bij mij altijd voor dat een boek langer in mijn hoofd blijft plakken.
Van nature ben ik een vrij trage lezer maar ik zit goed in het verhaal en naarmate het verhaal vordert en steeds spannender wordt lees ik de ene na de andere bladzijde weg. Heerlijk! Onder het genot van de nodige koppen loeihete thee lees ik het boek binnen een week uit. Een persoonlijk record.
Wel vond ik een enkele keer de zinsopbouw wat lastig. Persoonlijk zou ik een zin dan net wat anders geformuleerd hebben, een komma net wat anders of helemaal niet geplaatst hebben. Maar dat kan natuurlijk ook aan mij liggen.

Personages.
Vrijwel alle personages zijn voor mij duidelijk uitgewerkt. Ik zie Max, Wil, Herman en Gino duidelijk voor me. Zo ervaar ik Max op het begin een beetje als een koele tante. Later in het verhaal, als ik haar beter leer kennen, zal mijn mening over Max veranderen. Herman de zorgzame goedzak en Gino Martinelli als een arrogante haan, ik zie ze goed voor me. Een heel enkele keer kon ik een minder belangrijk personage even niet zo goed plaatsen: er komen nogal wat namen in het boek voor, zowel Nederlands als Italiaans. Met name bij de Italiaanse personages moest ik goed opletten.

Conclusie.
Ik heb genoten van Moordenaarsstorm. Het verhaal nam me echt mee op avontuur in een zinderend heet Sicilië en ik zou haast naar Sicilië willen afreizen om de omgeving zelf te kunnen zien. Het lijkt me daar schitterend. Ik vond het een heerlijk verhaal en kijk uit naar het vervolg!