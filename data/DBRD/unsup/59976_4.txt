Het is aan te raden, maar niet noodzakelijk, om eerst De kracht van het vuur te lezen, want in dit boek wordt er vaak kort gerefereerd naar het verleden. En dat verleden wordt uitvoerig beschreven in De kracht van het vuur. Ook kan meer achtergrondinformatie gevonden worden in De kracht van het ijs. Dit boek beschrijft de intriges van twee, al dan niet vermeende, halfbroers van Iraanse afkomst. De ene op zoek naar geluk, de ander naar macht, veel macht.

Het verhaal begint, na een korte intro, in Iran, net na de machtsovername door ayatollah Khomeini, en brengt ons in een tijdspanne van 10 jaar, via Antwerpen naar Alaska. Het boek op zich is een plezier om te lezen, en zoals gewoonlijk tekent Bob Mendes, op een manier zoals hij het alleen kan, zijn verhaal tegen een achtergrond van waargebeurde feiten, zodat je je als lezer constant zit af te vragen waar feiten en fictie in elkaar overlopen. Het gaat zo ver dat als je informatie gaat zoeken, je merkt dat namen, data en zelfs tijden uit het boek ook terug te vinden zijn in gerelateerde officiële documenten. Magistraal dus.

Toch één minpunt: gedurende het hele boek kon ik mij niet van de mening ontdoen dat de geschiedenis zich herhaalt. De grote lijnen van dit verhaal zijn een blauwdruk van de verhaallijnen van De kracht van het vuur.

PS Wat me als bierliefhebber ook opviel was dat een van de personages een opmerking maakt over de kwaliteit van de Belgische bieren, en dan een quasi ordinaire Leffe bestelt.