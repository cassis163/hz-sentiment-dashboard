Psychologe Anne Givernaud heeft een gelukkig bestaan samen met haar vriend Guido en hond Basco. Na een lange dag in haar praktijk, rijdt ze terug naar hun woning die buiten stedelijk gebied ligt. Tot haar schrik treft ze een bewusteloos pubermeisje op de weg aan. Samen met Guido besluit ze het meisje mee te nemen naar hun huis, om haar voor de nacht onderdak te geven. Later op de avond komt het meisje bij bewustzijn en verklaart ze onderweg te zijn naar haar tante. De volgende dag zal ze haar weg vervolgen. Voor Guido en Anne verandert er niets aan hun plannen voor de avond.

Als Anne de volgende morgen wakker wordt, merkt ze dat Guido al weg is. Nog enigszins beneveld van de glazen wijn van de avond daarvoor, treft Anne de huiskamer in volledige chaos aan. Het bebloede vleesmes in de keuken zorgt ervoor dat de rillingen over haar rug lopen. De logeerkamer is echter leeg. Nu zowel Guido en het meisje weg zijn, begint Anne zich verschillenden dingen af te vragen. Meerdere pogingen tot telefonisch contact met Guido lopen echter op niets uit. Maar Anne kan het geduld niet opbrengen en besluit Guido als vermist op te geven bij de plaatselijke politie. Wanneer Anne het idee heeft dat de politie haar niet te hulp wil komen, besluit ze zelf een zoektocht te starten. Wat Anne dan nog niet beseft is dat haar zoektocht een pijnlijke waarheid aan het licht zal brengen.

Michael Berg publiceert met Het meisje op de weg zijn zevende thriller. Voor zijn boek Nacht in Parijs won hij in 2013 de Gouden Strop. Zijn huidige thuisland Frankrijk is vaak een belangrijke achtergrond in zijn thrillers.

Met Het meisje op de weg heeft Berg een prikkelende thriller geschreven. Het personage van de succesvolle Anne lijkt op het eerste gezicht gemakkelijk te doorgronden, maar door middel van flashbacks naar haar huwelijk met Nicolas en het begin van haar relatie met Guido, zal de lezer toch van mening veranderen. Voor Anne draait het uiteindelijk niet om status, in tegenstelling tot haar zus Stella, maar om het delen van geluk met de liefde van haar leven. Maar wat als de liefde van je leven niet is wie hij zegt te zijn?

Stukje bij beetje ontrafelt de auteur het werkelijke verhaal van Guido, waardoor de lezer in de greep wordt gehouden. Met deze sfeer van mysterie en onwetendheid introduceert de auteur duidelijk kenmerken van een goede thriller. En hoe dichter Anne bij de waarheid komt, hoe sneller de lezer de bladzijdes zal omslaan.

De nieuwe thriller van Michael Berg bevat een prima spanningsboog met een fraaie finale en laat zien dat de spanning van een onmogelijke liefde ook een perfect thema voor een thriller kan zijn.