‘Vandaag houden we het droog’ vertelt het verhaal van Eva en Abe. Ze zijn elkaars grootste en laatste liefde, maar het leven besliste anders. Eva eigenlijk. Huilen doet ze niet. Ze is doorgegaan met Pepijn en samen hebben ze dochter Portia grootgebracht. Op haar vijftigste (!) is het huwelijk op en gooit Eva het roer om. In Thailand! Vanaf dat moment neemt Petra Vollinga je stap voor stap mee in haar leven van nu en dat van de jaren ’80, toen alles met Abe nog koek en ei was. Waar ging het mis?

‘Vandaag houden we het droog’ is een echt liefdesverhaal. Want, lees je zelf aan de binnenkant van de kaft, uiteindelijk gaan alle boeken daarover. En daar heeft de schrijfster gelijk in. Wat haar debutroman een tikkeltje anders maakt, is de leeftijd van de hoofdpersoon. Eindelijk eens niet die twintiger of dertiger die de liefde van haar leven vindt. Nee, het verhaal van Eva en Abe is anders gelopen. Precies zoals je ook in het boek leest: 'het echte leven is nou eenmaal geen sprookje'.

' Vandaag houden we het droog' is dus een realistisch liefdesverhaal. Onderweg heeft Petra Vollinga goed haar best gedaan op beeldspraak en leuke twists. Ze schrijft bijzonder levendig en modern (ze appen!), en alles op een grappige manier. Nog kan ik lachen om het nut van de wekker, de mannen met baarden en het belang van een schoon huis. Tegelijkertijd vliegen de wijsheden je om de oren. Uitspraken als "Je wordt gevormd door de keuzes die je maakt en de paden die je bewandelt. Hij heeft een belangrijke afslag aan zich voorbij laten gaan om op een doodlopende weg terecht te komen". Fantastisch! Soms lijkt het allemaal overdreven, maar nergens heeft Petra ongelijk.

Natuurlijk heeft 'Vandaag houden we het droog' een gelukkig einde. Het blijft een liefdesverhaal. Juist de weg die Eva en Abe afleggen is echt de moeite van het lezen waard. Geniet!