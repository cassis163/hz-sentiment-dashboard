Net als het fantastische boek De hongerspelen/The Hungergames heb ik ook de Engelse variant van het tweede deel Vlammen/Cathing Fire gekocht en keek ik er al lang naar uit om het te lezen. Ik heb ook al eens gereageerd op het Nederlandse vlammen, maar aangezien er geen Engelse titels op deze site staan, plaats ik die reactie ook maar hier. Maar ik verklap alvast, ik vond het boek van Suzanne Collins de tweede keer nog net zo spannend.

Over het verhaal wil ik niet te veel zeggen, en als je de Hongerspelen nog moet/wilt lezen zonder te weten hoe het af loopt, moet je deze alinea even overslaan. Onverwacht hebben zowel Katniss als Peeta de 74ste hongerspelen gewonnen. Alles gelukkig zou men denken, maar de gevaren beginnen nu pas, nu ze de woede van het Capitool op hun hals hebben gehaald. Opnieuw bloedstollend spannend.

In één woord: geweldig! Het verhaal begint misschien iets langzamer dan het eerste deel, maar op een gegeven moment, ik verklap niet wanneer, loopt alles plotseling weer heel snel en ben je kwaad wanneer je het boek neer moet leggen. Het is officieel een kinderboek, maar ik denk dat er veel kinderen zijn die het te eng zullen vinden (er worden toch de nodige mensen gedood/verminkt) terwijl het juist erg geschikt is voor de thrillerlezende volwassene. Maar het is ook meer dan alleen maar spannend. Er zit ook romantiek in, en normaal heb ik daar een hekel aan bij dit soort boeken, maar hier vind ik dat het net dat beetje 'luchtige' is dat het boek goed leesbaar maakt. Katniss zit namelijk met problemen. Voor mij zijn deze boeken, zowel Hongerspelen als Vlammen beter geschreven, hebben een betere verhaallijn en zijn een stuk spannender dan bijvoorbeeld het populaire Harry Potter. Ik vind het ook geweldig dat Collins niet die drang heeft om alles te vertellen, ook als de hoofdpersoon die dingen helemaal niet kan weten. Veel schrijvers gaan hier de fout in, maar zij gelukkig niet. Ik heb de boeken nu in het Engels gelezen en ik kan zeggen dat dat echt een meerwaarde heeft, hoewel de meeste termen vrij letterlijk zijn vertaald naar het Nederlands, zit er toch meer humor in het Engels, en komt haar echte schrijfstijl beter naar voren. Voor iedereen die op zoek is naar een goed(e) boek(enreeks): Lees De Hongerspelen & Vlammen!. In augustus komt het laatste deel uit in het Engels, kon nauwelijks meer wachten.