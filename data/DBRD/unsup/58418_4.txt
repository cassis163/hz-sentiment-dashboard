Antwerpen is in de ban geraakt van een seriemoordenaar die de kelen van de slachtoffers doorsnijdt en hij laat steeds handgeschreven met het bloed van de slachtoffer, de naam van de mythische god Pan achter. De wetsdokter (patholoog anatoom),Tom Beckx, krijgt de slachtoffers op zijn onderzoekstafel en samen met twee rechercheurs, Suzanne Jacobs en Raoul De Vuyst, gaan ze op zoek naar de dader. Het wordt een zoektocht die Tom persoonlijk raakt. Omdat de pers en de politiek zich danig met de zaak bemoeit voelen ze hun hete adem. Tom gaat zelfstandig op onderzoek uit, maar wellicht gaat hij iets te ver...
De eerste moord in het boek betreft een pastoor en meteen worden er vraagtekens bij geplaatst, want wie vermoordt er in godsnaam een pastoor en wat heeft de mythische Pan ermee te maken?

De rechercheur Raoul, het neefje van de onderzoeksrechter, is nogal een heetgebakerd type. Hij schopt graag om zich heen wat voor onderlinge spanning zorgt.

Het boek is geschreven in een zeer vlotte, krachtige schrijfstijl en door de korte hoofdstukken zit de vaart er goed in waardoor het prettig doorleest. Het schrijversduo heeft interessante personages gecreëerd, maar die blijven voor mij net iets te oppervlakkig. Dit had beter uitgediept kunnen worden.

Naarmate er meer moorden worden gepleegd en je ook verder in het verhaal komt, krijg je het idee hoe het verhaal in elkaar steekt, maar niets is minder waar. Opeens gebeurt er iets wat ik totaal niet had zien aankomen en dat was een mooie en indrukwekkende wending.

Het schrijversduo Maes & Wade hebben met “Pan” een stevig debuut neergezet en ze vormen een aanwinst voor de misdaadliteratuur. Ik hoop dat ze nog veel boeken zullen schrijven.