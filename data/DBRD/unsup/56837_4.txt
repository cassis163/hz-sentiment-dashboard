Hildy en Paul zijn volstrekte vreemden voor elkaar wanneer zij elkaar in een kamertje ontmoeten voor een wetenschappelijk experiment. Beide hebben zo hun eigen beweegredenen om mee te doen en op het eerste gezicht lijken Hildy en Paul totaal verschillend.

36 vragen waardoor ik anders naar jou ben gaan kijken is een bijzonder boek. Ik moest wel in de stemming zijn om het boek erbij te pakken en verder te lezen. Misschien komt het door de sfeer die Grant schept. Het hele boek draait om Hildy en daarnaast om Paul. Hoewel er in het gehele boek weinig vaart zit, voelt vooral het begin een klein beetje saai aan. Zodra de wegen van Hildy en Paul scheiden terwijl hun vragenlijst nog niet is afgerond, wordt het verhaal interessanter. Je leert Hildy dan beter kennen, volgt haar thuissituatie en contacten met vrienden en door de chatgesprekken met Paul verlies je hem niet uit het oog. Hoewel er ook dan geen snelheid in het verhaal zit en er geen grootse en meeslepende dingen gebeuren. Toch is er een bepaalde aantrekkingskracht en wil je weten hoe het verder zal gaan.

Grant weet zowel Hildy als Paul zo neer te zetten dat je bijna vergeet dat het om personages in een boek gaat. Sterke kanten zijn de humor naar elkaar, lef over en weer om open te zijn over zichzelf maar ook te zeggen waar het op staat, het naar elkaar toe groeien. Zelfs in een fictief getypt gesprek weet Grant nog de gevoelens van beide goed weer te geven waardoor je als lezer zeer met hen meeleeft.

Wanneer Grant meer vaart in het verhaal had gebracht, zou het een heel ander verhaal geworden zijn. Misschien was ik er dan sneller doorheen gegaan, maar ik betwijfel of het verhaal dan net zo was blijven hangen als nu. Het zit beter in elkaar dan je aan het begin misschien denkt. Hoewel de andere personages in het boek niet erg uitgediept worden, is dit niet storend. Je leert ieder goed genoeg kennen en hebt niet het gevoel dat je informatie mist. Hildy en Paul gaan leven voor de lezer en je zweeft mee in hun verhaal. Uiteindelijk zorgt Grant er ook voor dat alle lijntjes van het boek bij elkaar komen, het verhaal wordt mooi afgerond. Alles klopt.

36 vragen waardoor ik anders naar jou ben gaan kijken is een modern boek, geschikt voor ieder die zich mee wil laten voeren in het leven van twee jonge mensen die moeilijke tijden kennen, maar zich desondanks niet uit het veld laten slaan. Ontroerend zonder zwaarmoedig te zijn met genoeg ruimte voor humor.