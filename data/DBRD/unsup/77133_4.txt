Wat is het toch heerlijk om je in een compleet andere wereld te wanen. In een wereld die zo helder en beeldend beschreven is dat het voelt alsof je meeloopt door het negentiende-eeuwse Londen, naast Adrian Mayfield zelf. En zijn leven is allesbehalve burgerlijk te noemen, tegenwoordig zou je zeggen dat hij ‘er alles uithaalt wat er in zit’ (taalgebruik wat voor die tijd vast en zeker niet gangbaar was) en wat de lezer vele interessante uurtjes biedt.
In ‘Een groene bloem trilogie’ zijn de boeken ‘Schijnbewegingen’, ‘Tegenspel’ en ‘Spiegeljongen’ gebundeld en ook is er een (recent) bonusverhaal opgenomen over Adrian en Vincent. Hiermee komt het aantal pagina’s over de 1600 heen en staat het dus garant voor heel lang leesplezier. Leuk ook dat deze trilogie van eigen bodem komt trouwens.