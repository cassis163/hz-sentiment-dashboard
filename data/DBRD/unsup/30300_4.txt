Het boek leest niet makkelijk. Alles wordt heel uitvoerig beschreven. De jonge dierenarts Clara houdt er niet zo van om in het middelpunt van de belangstelling te staan. Maar vanwege de slangenplaag die er heerst ontkomt ze er niet aan, daar zij de enige in het afgelegen stadje op het Britse platteland is die iets van slangen afweet.

Eerst wordt er iemand gebeten door een adder. Een dag later worden er in een huis meer dan 10 slangen gevonden, waaronder een adder, ongevaarlijke ringslangen en de ook zeer giftige taipan.
Ze roept de hulp in van een oude vriend, Sean North, die veel in de wildernis vertoeft en een slangenkenner is. Ook gaat ze zelf op onderzoek uit, waarbij ze haar buurman Matt Hoare leert kennen, die bij de politie werkt. Haar eigen onderzoek brengt haar soms in hachelijke situaties met de plaatselijke jeugdbende. Ze raakt bevriend met een oude vrouw, Violet, wiens hondje Bennie heel erg ziek is. Door haar leert ze meer te weten over het dorp en de geschiedenis en vnl wat betreft de slangen die er plots waren na een kerkbrand in 1958. Clara heeft het idee dat iemand â€™s nachts in de huizen inbreekt en dan slangen achterlaat, ze heeft immers zelf ook iemand in haar kelder gehoord en een schim gezien. Maar met wat voor nut en voor welk doel?
Tijdens haar onderzoek overlijdt de oude vrouw Violet aan de gevolgen van een giftige slangenbeet. Omdat Clara haar dood heeft aangetroffen en zij enige kennis van slangen heeft wordt zij nu als hoofdverdachte gezien. Ook Sean North, de slangenkenner die eerder terug vanuit het buitenland naar huis is gekomen dan dat hij beweert wordt nu ook als verdachte gezien. De plaatselijke jeugdbende, door Clara betrapt bij het vangen van een zwerm ringslangen, komt overal mee weg. Vanwege gebrek aan bewijs worden Sean en Clara weer vrijgelaten.

Clara gaat zelf verder op onderzoek uit. Ook komt ze bij de vriendin van Violet terecht die haar uiteindelijk vertelt wat er precies in de nacht van de kerkbrand in 1958 is gebeurd. Hierdoor vallen er stukjes op zijn plaats, maar rijzen er ook andere vragen op. Gaandeweg leert ze ook vrede hebben met de littekens in haar gezicht die haar perspectief op mensen heeft veranderd. Ook leert de lezer hoe ze aan die littekens is gekomen. Door haar onderzoek komen Matt en zij ernstig in gevaar en komen er uiteindelijk achter wie en waarom er achter de nieuwe slangenplaag zitten.

Ondanks het wat moeizame begin in het boek, moet je even doorzetten en doorlezen. Het boek is verder heel spannend met een paar mooie plottwists.