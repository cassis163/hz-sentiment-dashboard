Het kleine boekje Allmensch pleit voor meer bescheidenheid en minder zelfingenomenheid, want wanneer we als mens beseffen dat we slechts tot de middelmaat behoren, dan kunnen we excelleren in wat we doen. Via allerlei filosofische beschouwingen gaande van zelfontplooiing tot het in staat zijn de wereld te veranderen bespreekt Gescinska de theorieën van verschillende filosofen (oa. Socrates, Harry Frankfurt, Max Scheler, Hannah Arendt,…) om zo tot de conclusie te komen dat de Allmensch de gemiddelde mens is die de middelmaat overstijgt en blijft streven naar wat beter kan.

Allmensch is vooral een filosofisch boekje waarin allerlei filosofen aan bod komen om tot een definitie van de Allmensch te komen. Het is een interessant boekje, maar nogal theoretisch van aard dat misschien wel wat langer had mogen zijn en met wat meer voorbeelden en minder theorie, maar dit is natuurlijk zeer persoonlijk. Toch heb ik ervan genoten om eens een filosofisch traktaat te lezen over een specifiek onderwerp (hier: De Allmensch), want dit is niet het genre dat boek dat ik vaak lees. Ondanks de vele omzwervingen, is het toch goed geschreven en bevat het vooral wat de Allmensch in essentie is.

Alicja Gescinska (Warschau, 1981) is een Pools-Belgische filosofe, schrijfster en tv-maakster. In 1988 vluchtte ze met haar ouders uit het communistische Polen naar België, waar ze uiteindelijk doctoreerde als filosofe. Ze werd bekend door haar boek De verovering van de vrijheid, een boek over positieve vrijheid. Sindsdien schreef ze allerhande stukjes van filosofische inslag voor verschillende magazines en dagbladen. In 2016 verscheen haar debuutroman, Een soort van liefde, dat bekroond werd met de Debuutprijs. Ze is ook bekend van haar programma Wanderlust op Canvas, waarbij ze verschillende bekende filosofen, schrijvers, wetenschappers en kunstenaars ontmoet heeft. (Bron: Wikipedia: https://nl.wikipedia.org/wiki/Alicja_Gescinska)