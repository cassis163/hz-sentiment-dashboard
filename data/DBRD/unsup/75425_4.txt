Het is 1919. Nadat Henry’s broer is overleden verhuizen zij, haar ouders en zusje Biggetje naar huize Hoopvol dat staat aan de rand van het Nachtegaalbos, vlakbij de zee. De verhuizing zou een nieuw begin moeten betekenen, maar helaas. Henry’s moeder zakt steeds verder in haar depressie. De arts die moeder behandelt boekt geen vooruitgang en sluit haar op in haar kamer voor haar eigen veiligheid. Haar vader moet voor zaken weg en Henry blijft als 12 jarig meisje achter met haar zusje, hun nanny en de kokkin.
Henry gaat op onderzoek uit in het bos dat zo zijn geheimen heeft. Henry ontmoet in het bos een vrouw genaamd Mot. Henry’s fantasie is groot en Henry ziet Mot als een heks.

Door haar grote verbeeldingskracht kan Henry met het verlies van haar broer omgaan.
Maar als de arts haar moeder wil laten opnemen en zelfs haar zusje uit huis weghaalt, kan Henry het niet meer alleen aan en zoekt zij hulp.
Het blijkt dat Henry meer kracht, wijsheid en moed heeft dan dat zij zelf voor mogelijk hield. Zij weet de boel bij elkaar te houden en oplossingen te bedenken daar waar het de volwassenen niet lukt.
In korte tijd moet het 12 jarige meisje geestelijk volwassen worden, het heft in handen nemen en eigen verantwoordelijkheid tonen.

Het geheim van het Nachtegaalbos is een prachtig geschreven boek. Het bevat prachtige zinnen die melodieus, poëtisch en sierlijk zijn.
Het boek is in de ik-vorm geschreven wat in dit geval echt een meerwaarde is. Hierdoor kan men zich identificeren met Henry.
De manier waarop de personages en de omgeving zijn beschreven is zo levendig, dat ik ze duidelijk voor mij kan zien.
Het verhaal ontvouwt zich langzaam aan als een origami dat je stukje bij beetje openvouwt.

Het verhaal bevat thema's als rouw, verlies van dierbaren en jezelf, spijt, depressie, schuldgevoel, je afvragen wie je bent en waar je staat in de wereld en in het gezin. Het zijn hele zware thema's, maar wel thema's die werkelijkheid zijn en waar kinderen zeer zeker mee te maken krijgen. Ik denk niet dat het boek geschikt is voor alle kinderen, maar er zal zeker een grote groep zijn die echt steun aan Henry en Mot kunnen hebben.
Door haar prachtige, bijzondere en poëtische manier van schrijven weet Lucy Strange je te raken en je mee te nemen in haar fantasie.