Verknipte tegenstander van Melissa Skaye

“De hel is leeg, alle duivels zijn hier” William Shakespeare

Verknipte tegenstander is het vijfde deel uit de VT reeks van Melissa Skaye over de Hoornse rechercheurs Sanne Philips en Luca Borra. Voorafgaand zijn er ook verschenen van de VT-thrillerreeks: Virtuele tango, Verboden tranen, Verleden tijd en Verminkte toekomst.

In een bos in Friesland worden lichaamsdelen gevonden, die er al geruime tijd blijken te liggen, en in Amersfoort verdwijnen de vrouw en dochter van de vriend van Luca’s broer spoorloos. Wat hebben deze gebeurtenissen met elkaar te maken?

Omdat het een serie is, komen veel van de hoofdrolspelers ook dit keer weer terug. Nieuw in dit boek is de verhaallijn van Tys, die vanaf zijn 11e jaar door zijn vader wordt mishandeld. Deze verhaallijn greep mij erg aan, en ik vroeg mijzelf af waar het heen moest gaan, maar Melissa heeft het allemaal weer prachtig met elkaar verweven tot een prachtig en bloedspannend geheel. Omdat Sanne in mijn ogen een beetje boel eigenwijs is, kan ik mijzelf af en toe wel een beetje aan haar ergeren, maar dat houd wel de vaart in het verhaal. In dit deel is er ook eindelijk voor Sanne een liefdesleven weggelegd, en dat vond ik geweldig leuk om te lezen. Ze is niet alleen maar met haar werk bezig.

Ook dit deel is weer heerlijk spannend, zoals ik gewend ben van mevrouw Skaye, geen ingewikkeld gedoe met moeilijke woorden, maar doe maar lekker gewoon! Toch schuwt ze ook beladen onderwerpen als kindermishandeling en verwaarlozing niet. Langzaamaan wordt er naar een climax toe gewerkt, die je als lezer op het puntje van je stoel houd. Je wilt het boek niet wegleggen voordat het uit is. En als het dan uit is, dan wil je maar 1 ding, meer! En gelukkig wordt dat geregeld, want Melissa Skaye is al druk aan het schrijven aan deel 6. Ik vind zelf dat deel 4 “Verminkte toekomst” net even spannender is dan dit deel, maar dat is mijn persoonlijke mening.