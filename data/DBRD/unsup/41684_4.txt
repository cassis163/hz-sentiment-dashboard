Iedere dag wordt Melanie van haar cel naar de klas van juf Justineau gereden. Ze zit vastgebonden in een rolstoel, zelfs haar hoofd kan ze niet bewegen. Eén keer per week krijgt ze eten: een bakje met maden. Melanie is namelijk geen lief meisje, maar een bloeddorstig monster. Net als bijna iedereen in Groot-Brittannië is zij besmet geraakt door een uiterst agressieve schimmel. Melanie moet dienen als proefobject.

Lastig
Het schrijven van een recensie van dit boek is lastig. De kracht van het boek zit 'm in de vele mysteries, het gaandeweg onthullen van de geheimen en de verrassende wendingen. Als je aan het boek begint, heb je totaal geen idee in welk genre je 't moet plaatsen en waar het verhaal over gaat. De flaptekst is net zo in mysterie gehuld als het hele verhaal. Met alles wat je dus in een recensie wil bespreken, geef je informatie, en haal je de verrassing voor de lezer weg. Het devies luidt dus eigenlijk: lees vooral de recensies niet, en lees dit boek. Want door de vele mysteries, de fijne schrijfstijl van Carey en de goed opgebouwde spanning is dit boek een aanrader voor iedere thrillerfan.

Gewaagd thema
‘Het meisje met alle gaven’ is een boek met een gewaagd thema. Waar normaal volwassen de slachtoffers zijn, kiest Carey ervoor kinderen te onderwerpen aan de gruwelijkheden. Een kind dat in een cel gevangen wordt gehouden, maden te eten krijgt, onder schot gehouden wordt en geen bewegingsvrijheid heeft. Andere kinderen die 'voor de wetenschap' worden gedood, in stukken gesneden en waarvan de verschillende lichaamsdelen in potten worden bewaard. Hoewel door de hoofdkarakters meerdere malen wordt benadrukt dat het eigenlijk geen kinderen zijn, maar schimmels in afgestorven hersenen en kinderlichamen, lopen toch regelmatig de kriebels door je lijf.

Onderscheidend
Carey schreef met ‘Het meisje met alle gaven’ dus in veel opzichten een thriller die op veel vlakken onderscheidend genoemd mag worden. Niet alleen door de lotgevallen die de kinderen ten deel vallen, maar ook door de afloop van het verhaal. Kan er niet te veel over zeggen, want wil de afloop uiteraard niet verklappen, maar het is zeker niet een standaard "de mensen overleven de zombies en iedereen leefde nog lang en gelukkig".

Conclusie
‘Het meisje met alle gaven’ is een aanrader voor thrillerfans. Carey bouwt, door het selectief weggeven van informatie, de spanning zorgvuldig op en zuigt hiermee als het ware de lezer het verhaal in. Hij heeft een vlotte schrijfstijl, wat er voor zorgt dat je het boek vlot leest. Zelfs voor lezers die niet van zgn. zombiethrillers houden is dit een must read.