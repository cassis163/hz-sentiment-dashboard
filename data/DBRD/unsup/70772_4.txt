We lezen dagelijks verhalen in de krant over asielzoekers en mensen die illegaal in ons land verblijven, maar wist je dat er in Nederland ook zo’n 2000 mensen wonen die stateloos zijn? Mensen die stateloos zijn worden door geen enkel land in de wereld als staatsburger erkend. Deze mensen bestaan dus eigenlijk gewoonweg niet. Ze zijn in geen enkel land welkom, hebben geen rechten, zijn niet verzekerd en leven in de illegaliteit.  

Onder deze groep bevindt zich ook een kleine groep kinderen. Schrijfster Annemarie Bon laat je in Free run kennismaken met een van deze kinderen, Eduardo (Ward). Wards moeder komt uit Venezuela en verblijft illegaal in ons land. Zijn Nederlandse biologische vader is al jaren uit beeld en heeft Ward nooit erkend bij de burgerlijke stand. Doordat Ward in Nederland geboren is, is hij geen Venezolaan, maar door het ontbreken van de handtekening van zijn vader bij de burgerlijke stand, is de jongen ook geen Nederlander. Ward is dus stateloos! Wanneer zijn moeder het land uit wordt gezet, staat de jongen er alleen voor. Gelukkig krijgt hij hulp van zijn goede vriend Marnix, ontmoet hij een aardig meisje Liz en vindt hij zijn vader. Maar is iedereen wel te vertrouwen? Ward zal er snel achter komen.  

Er zijn al heel veel boeken over buitenlandse kinderen geschreven, maar op dit boek van Annemarie Bon zaten wij nog te wachten. Het boek is voor kinderen van 11 tot 14 jaar. Het is niet alleen maar een spannend verhaal, Bon wil haar lezers ook iets leren. Zo komen er allerlei woorden voorbij die regelmatig in het nieuws verschijnen, zoals verblijfsvergunning, uitzettingsprocedure, detentiecentrum, vreemdelingenpolitie, ID-fraude, burgerschap, enzovoort. Bon heeft al deze begrippen in haar verhaal verwerkt, zodat het voor de lezers duidelijk is wat hiermee wordt bedoeld. Verder wil de schrijfster haar lezers ook begrip bijbrengen voor de situatie waarin hun stateloze leeftijdsgenoten in ons land verkeren.  

De cover van het boek ziet er heel hip uit. We zien een jongen over een met graffiti volgespoten muur springen. Ward en zijn klasgenoot Marnix doen aan freerunning. Tijdens het rennen, klauteren en springen, is Ward voor korte tijd bevrijd uit zijn hopeloze situatie en kan hij zich vrij voelen. Het is jammer dat deze sport alleen aan het begin van het boek aandacht krijgt. Het had best wat meer uitgediept mogen worden. In het skatepark Bijlmer in Amsterdam is onlangs de boektrailer opgenomen. Ook als je the making of bekijkt kun je al haast niet stil blijven zitten!

Het zou leuk zijn als de boekhandels, naar aanleiding van het verschijnen van dit boek, freerunningclinics door hun dorp of stad zouden organiseren. De kinderen van Nederland moeten meer lezen en bewegen, nou dit is dé kans! Met een Run forWard kan er tevens aandacht besteed worden aan het probleem rondom de illegale en/of de stateloze kinderen in ons land. Want wat zou het mooi zijn als zij binnenkort net als Ward, niet meer radeloos, machteloos of kansloos hoeven te zijn!  

Annemarie Bon vertelt over haar boek.