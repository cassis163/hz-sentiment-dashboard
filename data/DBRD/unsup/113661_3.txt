‘Het spel is uit’ vertelt het verhaal van Ellis. Het leven van Ellis begint als een sprookje. Ze ontmoet de aantrekkelijke Alec, de twee worden verliefd, trouwen en krijgen drie kinderen. Maar dan slaat het noodlot toe. Hun jongste kind lijdt aan taaislijmziekte en komt te overlijden. Ellis en Alec groeien uit elkaar en uiteindelijk verlaat Alec het gezin om verder te gaan met een man.

“Ik was leeg, op en had genoeg shit over me heen gekregen. Uiteindelijk heb ik hem gezegd dat het genoeg was. Ik stond in de boksring en kreeg maar klappen en stompen en uiteindelijk, want ik wilde niet dat ik op de grond zou vallen; het laatste beetje zelfrespect voor mezelf wilde ik nog bewaren, besloot ik dat het genoeg was zo.”

Na een gitzwarte periode, krabbelt Ellis met moeite overeind. Voor de broodnodige ontspanning gaat Ellis, met haar hartsvriendin Monique op vakantie naar Egypte. Daar slaat het noodlot echter wederom toe… Monique is plotseling verdwenen. Is zij ontvoert zoals de resortleiding veronderstelt? Of liggen de feiten geheel anders? Je leest het in ‘Het spel is uit’.

“Eenmaal in de auto liet Linda haar emoties even gaan. Ze moest lachen, maar ook huilen. Ze keek nog een keer naar haar handen. Handen die iemand hadden vermoord.”

De auteur van dit boek is dyslectisch en ik heb bijzonder veel respect voor het feit dat zij, tegen het advies van haar uitgever in, er voor heeft gekozen om het boek in ongeredigeerde vorm op de markt te brengen. Haar motivatie voor deze keuze komt voort uit het feit dat zij in het verleden bij herhaling voor 'dom' werd versleten. Het uitgeven van het boek in de oorspronkelijke vorm is een statement. Noordeloos toont hiermee onomstotelijk aan dat dyslectische mensen beslist niet per definitie dom of minder intelligent zijn dan anderen.

“Er werd op de deur geklopt; mijn hart maakte een sprong van de Mount Everest af. Het was tijd. Nog één blik in de spiegel, handen nog effe door mijn haar, en gaan met die banaan!”

Het grote talent van Noordeloos is echter, zonder twijfel, haar verhalende vermogen. De opbouw zit goed in elkaar, de spanning is in orde, de personages worden beeldend neergezet. Kortom, Noordeloos heeft potentie! Ik zou deze auteur derhalve adviseren vooral door te gaan met schrijven, maar dan voor een volgend boek de samenwerking te zoeken met iemand die haar verhaal volledig intact houdt, maar het wel in correct Nederlands weergeeft.

Over de auteur
Noordeloos (1970) woont in Wervershoof en is eigenaar van eetcafé ‘Mariska’s Corner in Andijk.

Uitvoering
Uitgeverij Pumbo
ISBN 9789463450287
Paperback, 219 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, boekmarketeer, literair agent en boekrecensent.
http://ht-c-communicatie.nl/