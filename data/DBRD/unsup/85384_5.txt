Heeft u wel eens een cursus kunstgeschiedenis gedaan? Heeft u wel eens een veiling bijgewoond? Heeft u énig idee van de symboliek van schilderkunst? Nee? Dan moet u beslist The Art Thief lezen! Noah Charney is een van de beste experts op het gebied van kunstdiefstal. Daarnaast heeft hij een bijzonder schrijftalent, zoals uit deze debuutroman blijkt.

In The Art Thief gaat het om… kunstdiefstal. Jawel. Maar niet zomaar! Nee, er worden maar liefst DRIE belangrijke en bijzonder prijzige kunstvoorwerpen gestolen, allemaal kort na elkaar en vooral… op onvoorspelbare wijze. In Rome verdwijnt een kostbaar paneel van Carvaggio, in Parijs verdwijnt een zeer bijzonder schilderij van Malevich, en in Londen wordt een 6,3 miljoen kostend schilderij ontvreemd op de eerste avond nadat het is aangekocht door de National Gallery.

The Art Thief heeft eigenlijk vrij veel hoofdpersonen: de Franse inspecteur Jean-Jacques Bizot, Harry WIckenden van Scotland Yard, Geneviève Delacloche van de Malevic-vereniging, Gabriel Coffin en Claudio Ariosto in Italië, professor in de kunstgeschiedenis Simon Barrow, veroordeelde en weer vrijgelaten kunstdievegge Gabriela Vallombroso, Jean-Jacques Lesgorges en tenslotte Elisabeth Van Der Mier, directeur van de National Gallery… én tenslotte een geheimzinnige man.
Charney geeft alle genoemde personen eigenlijk een even grote rol, terwijl de werkelijke kunstdief natuurlijk ongenoemd blijft tot aan het einde van het boek. Dan blijkt dat je een meesterlijk goed plot hebt zitten lezen, terwijl je intussen ineens een les kunstgeschiedenis en diefstalpreventie hebt gekregen! Het is ongelooflijk hoe spannend een veiling bij Christie’s kan zijn, zelfs als je in de verste verte geen geld hebt om daar iets te kopen. Het is ook ongelooflijk hoe spannend een schilderij kan zijn dat louter bestaat uit één wit vlak… Met een groot gevoel voor humor – de voortdurende eetpartijen van Bizot en Lesgorges werken ernstig op de lachspieren – inzicht in de menselijke geest én verstand van zaken heeft Charney een verhaal neergezet dat noodt tot lezen en herlezen!

(Door: Jannelies Smit)