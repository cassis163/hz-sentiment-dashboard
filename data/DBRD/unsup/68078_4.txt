Wanneer een verkrachter die zijn straf uitgezeten heeft, vermoord wordt, heeft het team van Kim Stone in eerste instantie niet veel zin om dit te onderzoeken. Zo'n verkrachter is er toch veel te goed vanaf gekomen en krijgt nu gewoon zijn verdiende loon. Kim Stone vindt dat ieder slachtoffer recht heeft op een degelijk onderzoek. Het is in dit geval behoorlijk simpel want binnen de 48 uur hebben ze de dader, de vrouw die door het slachtoffer verkracht was. Zaak gesloten.
Tegelijk is Kim Stone een zaak van kinderporno aan het afronden. Ze kan de zaak niet loslaten en blijft erin graven.
Er gebeuren nog misdrijven waar een reukje aan zit. Toevallig is via via steeds dezelfde persoon betrokken, maar niet de dader. Kim neemt de handschoen op en probeert de confrontatie en het verbale en geestelijke gevecht aan te gaan, maar ze beseft niet dat ze met een meester van een tegenstander te doen heeft. Iemand die haar diepste angsten en trauma's kent en er niet voor terugdeinst om deze te gebruiken.

Kim Stone is een solist, leeft alleen, heeft praktisch geen vrienden, is zot van motoren, werkverslaafd en daagt haar baas constant uit om te zien hoe ver ze kan gaan en dan gaat ze nog iets verder. Je hebt een goede aan haar wanneer ze aan jouw kant staat, maar als ze je tegenstander is, gaat ze over lijken. Ze lost veel zaken op, dus wordt er al eens iets door de vingers gezien.
Ze is een goed personage om een reeks te dragen.