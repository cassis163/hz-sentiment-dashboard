Elaine heeft zichzelf opgeofferd om haar vader en vrienden van de zwarte vrouw te redden. Langzaam komt ze achter de duivelse gevolgen van haar keuze. In een poging om zichzelf van het afschuwelijke lot te redden, stuurt ze schildknaap Ivar op pad om de wijze Semalion te halen. Maar komt de hulp wel op tijd? En wil iedereen Elaine wel behoeden voor haar noodlottige bestemming?
In tegenstelling tot wat de flaptekst doet geloven, is niet Elaine, maar Ivar het hoofdpersonage in het tweede boek uit de Witch World-legenden De verrader van Elmhudde. Ton Theunis beschrijft voornamelijk zijn reis naar Semalion. Behalve Ivar speelt ook Toerio een belangrijke rol in het verhaal. Elaine komt eindelijk achter de waarheid. Waarom noemt iedereen Toerio de verrader?
Het eerste deel Tweestrijd is een fantasyverhaal met magische genrekenmerken. Dit tweede deel voelt wat duisterder en donkerder aan. Er wordt bijvoorbeeld niet meer van het goede van de mens uitgegaan, maar van het kwade. Dit wordt ondersteund door de centrale themaâ€™s bedrog en verraad.
Van veel personages is in het vervolg afscheid genomen. Een aantal bekenden, zoals Toerio, Ivar en Semalion, blijft Elaine bijstaan, maar Pippijn en Elaines vader komen in dit boek niet meer terug. In plaats daarvan bevat dit verhaal een hele hoop nieuwe namen, wat soms verwarring veroorzaakt. In de stad Almeria heeft elk raadslid een wankelaar, een hoofdman en soldaten ter beschikking. Doordat Theunis deze allemaal met naam en toenaam benoemt, is het voor de lezer heel wat om te behappen. Behalve het onthouden van de personages moet de lezer zich ook nog herinneren wat er in deel een is gebeurd. Ton Theunis licht eerdere gebeurtenissen niet toe. Ideaal wanneer boek een en twee achter elkaar gelezen, maar het is graven als er een langere tijd tussen het lezen zit.
De ontmoeting met de vele nieuwe personages zorgt ervoor dat het begin van Ivars reis langdradig is. Mede hierdoor duurt het even voordat je in het verhaal zit. Wanneer Toerio Ivar achterna reist, komt het verhaal pas echt op gang. Alle personages zijn bekend, de vaart komt in het verhaal en de spanning die in boek een zo zichtbaar was, komt eindelijk bovendrijven. Daarnaast vormt dit boek een uitstekende opmaat naar het derde boek De onderste steen dat in oktober 2018 verschijnt. De verrader van Elmhudde beantwoordt een aantal mysteries, maar laat nog voldoende vragen open om uit te kijken naar het derde deel van de Witch World-serie!