Na Close-up te hebben gelezen, heb ik onmiddellijk Lieve Mama gekocht. Waarvan ik überhaupt geen spijt heb.

Lieve Mama is het verhaal van Helen Möhring, een moeder van 3 puberende tieners die als verpleegkundige werkt en getrouwd is met Werner. De stressvolle combinatie familie-werk vreet aan haar en de relatie met haar man, met zijn drukke baan als uitbater van een restaurantketen, is ook niet super meer. Kortom, ze heeft het idee geleefd te worden.
Als ze op een avond in haar luxueuze woning binnenstapt en daar haar man vastgebonden en in de aanwezigheid van een indringer met bivakmuts aantreft, neemt haar leven een onomkeerbare wending.

'Lieve Mama' wordt ook geschreven vanuit het oogpunt van Ralf, een jongeman die bezig is van zijn leven een zootje te maken: hij gaat om met de verkeerde vrienden, hangt maar wat rond en steelt. Zonder dat de beide hoofdpersonages het echt van elkaar weten, kruisen hun levens een eerste keer op de avond van de overval. Het is namelijk Ralfs foute vriend die Werner overmeesterd heeft; Ralf zelf staat in de achtertuin op de uitkijk terwijl zich binnenin de villa zaken voltrekken. Welke zaken precies, weet hij niet. Maar de drang om die onwetendheid op te heffen, wordt naarmate de dagen verstrijken steeds urgenter bij hem.
Het vervolg van het boek is spannend, hoewel ik al vrij snel door had hoe de hoofdlijnen zich zouden ontvouwen.

Esther Verhoef schrijft ontzettend vlot en diept de personages mooi uit. Vooral de karakterschets die ze van Ralf maakt, vond ik bijzonder geslaagd. Ik heb het boek met veel plezier gelezen.
Wat ik ook enorm aan Esther Verhoefs boeken apprecieer, is haar aandacht ook voor de Vlaamse lezer. Met de uitgever van mijn debuut heb ik een hele discussie gehad over standaard Nederlands, Vlaams en Hollands. Met als condensaat het te gebruiken woord voor een mobiele telefoon. Gsm mocht niet van hem, mobieltje niet van mij. :) Esther Verhoef gebruikt ze allebei. En vermijdt ook woorden die voor Vlamingen té Hollands aanvoelen. Heel bedachtzaam en charmant.

Ik heb intussen al zitten snuisteren in haar overige uitgebreide oeuvre om mijn volgend boek van haar te kiezen. Top schrijfster!