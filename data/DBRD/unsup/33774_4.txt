Als Julie's man verongelukt besluit ze een nieuw leven op te bouwen in Noorwegen, waar ze altijd met Mats heenging op vakantie. Ze laat Groningen achter zich en ook haar beste vriendin Nora en gaat een pension beginnen in dit prachtige land...

De schrijfster neemt ons mee naar prachtige plekken en weet dit zo mooi beeldend te beschrijven, dat je de bergen, de sneeuw en het landschap voor je ziet. Ik kreeg er zowaar zin in om daar eens mijn vakantie door te brengen! Ik heb genoten van dit boek en had hem in één adem uitgelezen.
Heerlijk als je leest dat Julie opnieuw de liefde leert kennen met Stian, al gaat dat niet zonder slag of stoot.
Ze beleven samen ups en downs, vooral als Julie zich verdiept in het verleden van Stian, wat hij niet erg kan waarderen. Vanaf het moment dat Julie zich gaat settelen in haar huis, krijgt ze onheilspellende berichtjes op haar telefoon die verzonden zijn met de telefoon van Mats.
Ze vraagt zich angstig af hoe dit kan...Zou Mats nog in leven zijn? Of heeft iemand zijn telefoon gestolen?
Na verloop van tijd worden de dreigementen intensiever en geeft ze dit door aan de politie.
Ze begrijpt niet dat iemand haar dit aan doet, want zover ze weet heeft ze geen vijanden...

Het verhaal heeft alles in zich: haat, liefde, vriendschap en vertrouwen en niet te vergeten de nodige spanning om deze roman tot een fantastisch geheel te maken. Een aanrader voor diegene die van romans houdt met een spannende afloop en een feelgood einde !