Robert en Celeste zijn gelukkig getrouwd en genieten van het leven met hun zoontje Jack. Totdat hun zoontje overlijdt en verdriet hun leven beheerst. Na anderhalf jaar doet de zus van Robert een beroep op hen, mag haar zoontje Bruno van acht, vijf dagen bij hen logeren, zodat zij alles in orde kan maken voor haar aanstaande verhuizing. Dan arriveert Bruno bij Celeste en Robert. Het is een enthousiast en slim jongetje, dat zichzelf prima kan vermaken in huis en op het landgoed rondom het huis. In tegenstelling tot wat ze eerst dachten zorgt Bruno niet voor verdriet, maar laat het Robert en Celeste inzien dat het leven doorgaat en niet gestopt is bij de dood van Jack.

Santa Montefiore heeft met Het gouden licht een ontroerende roman geschreven over twee ouders, maar vooral een moeder die worstelt met het verdriet van het overlijden van haar zoontje. Ze gaat op in haar eigen verdriet en doet afstandelijk en onaardig tegen haar man en schoonfamilie. De aanwezigheid van Bruno zorgt voor een omslag in haar leven en doet haar inzien dat het geen heeft om zich zo over te geven aan haar verdriet. Ze probeert het om te zetten en haar bedroefdheid om Jack een plekje te geven.
Het ontroerende verhaal van Celeste, Robert en Bruno speelt zich af tegen de mooie achtergrond van een prachtig en idyllisch landgoed In Engeland. Celeste en Robert wonen namelijk in een huis op het landgoed van zijn ouders. Naast Celeste, Robert en Bruno spelen ook de ouders van Robert een mooie rol in het verhaal. Het zijn hartverwarmende mensen die hopen dat het geluk snel weer terugkeert in het leven van Celeste en Robert.

Het gouden licht is een korte roman, maar weet te ontroeren vanwege het emotionele thema, het verlies van een kind. Toch is het verhaal niet alleen verdrietig, maar geeft het juist hoop voor de toekomst en tovert een glimlach op je gezicht.