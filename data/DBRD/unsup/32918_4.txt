Recensie: “Jouw perfecte jaar” – Charlotte Lucas.

1 januari, het nieuwe jaar is net begonnen en je vindt een compleet ingevulde agenda voor het komende jaar met allemaal fijne en leuke afspraken. Mooie opbeurende spreuken, mooie quotes, opdrachten, toffe afspraken, een lezing van je lieveling auteur, alles zit erin.. maar je weet gewoon dat de agenda niet voor jou bedoeld is. Het overkomt Jonathan, die na een rondje hardlopen dit cadeautje aan zijn stuur van zijn fiets ziet hangen, niemand in de buurt behalve een jongeman die zegt dat hij totaal niet begrijpt waar hij het over heeft, wat doe je dan? Juist.. Jonathan neemt de agenda mee en gaat kijken of hij een naam of adres van de eigenaar kan vinden, zodat hij de agenda terug kan geven! Het handschrift roept ook nog eens oude weggestopte gevoelens op bij jonathan en hij voelt zich daardoor nog meer verantwoordelijk om de eigenaar van de agenda op te sporen. Zal hij een aanwijzing in de agenda kunnen vinden die hem helpt bij zijn speurtocht?

Het verhaal wordt geschreven vanuit Hannah Marx en Jonathan Grief. Twee totaal verschillende persoonlijkheden en beide staan ze compleet anders in het leven. De hoofdstukken wisselen zich om en om af en zo krijg je inzicht in hun beide levens en alles wat ze mee maken. Jonathan is pas gescheiden en heeft net de uitgeverij van zijn inmiddels dementerende vader overgenomen. Hannah heeft net samen met haar beste vriendin Lisa een eigen bedrijfje in de kinderopvang opgezet. Beide personages hebben een sterke eigen mening en zijn er van overtuigd dat ze het goed voor elkaar hebben. Het verhaal is erg realistisch geschreven en het zou zomaar een verhaal van jezelf geweest kunnen zijn. “Jou perfecte jaar” is een feelgood roman die perfect in balans is. Alles zit erin, het is ontroerend, aandoenlijk, optimistisch, droevig, lief en grappig. De grote thema’s in dit boek zijn voor mij de verschillende vriendschappen, de auteur heeft dit ontzettend mooi uitgewerkt en de rouwverwerking, die je echt niet onberoerd laat.

Charlotte Lucas heeft een erg beeldende maar toch luchtige manier van schijven. Alle details zijn tot in de puntjes uitgewerkt. Je hebt het idee alsof je het hele verhaal naast de hoofdpersonages loopt en meemaakt wat zij meemaken. Je voelt al hun emoties met ze mee. De hoofdstukken zijn niet al te lang waardoor je makkelijk af en toe tussen door iets kunt lezen. Het verhaal is misschien wat voorspelbaar, maar dat doet absoluut geen afbreuk aan het plezier van het lezen ervan. Een heerlijk niet-nadenk boek is precies wat ik zoek in een fijne feelgood. Een ontspannend, gezellig maar toch emotioneel verhaal om lekker mee op de bank weg te kruipen.