Dit boek is niet ontzettend spannend, maar wel mysterieus. Dit was genoeg om mijn aandacht stevig vast te houden. Vooral Priss roept de nodige vragen op. Wie is zij, wat is zij en bestaat ze eigenlijk wel? Het antwoord op deze vragen wordt slechts langzaam duidelijk en ook daarna is er nog ruimte voor interpretatie.

Het verhaal wordt afgewisseld met stukken tekst uit de graphic novels van Ian. Of eigenlijk meer beschrijvingen van wat er getekend is. Ian gebruikt een alter ego van hemzelf, Fatboy, en ook Priss als hoofdpersonen in zijn boeken. Fatboy staat symbool voor de zwakke en bange kant van Ian. Waar hun levens in het begin gelijk oplopen, beginnen er later verschillen te ontstaan. Dit geeft de ontwikkeling van het karakter van Ian mooi weer.

In het verhaal worden ook de nodige flashbacks gebruikt. Deze worden niet aangekondigd en kunnen midden in een hoofdstuk voorkomen. Door de woordkeuze zie je echter wel binnen één zin dat het een flashback betreft. Dat maakt dat het niet echt vervelend is. Ook geven de flashbacks waardevolle informatie die je als lezer kunt gebruiken om de gebeurtenissen in het heden beter te begrijpen.

Deze thriller heeft een bovennatuurlijk tintje. Daar moet je van houden. Ik vond de mysterieuze gebeurtenissen die hierdoor veroorzaakt werden wel heel interessant. Ik wilde toch wel heel graag weten wat er nu precies gebeurde en waarom.

Dit was de eerste thriller van Lisa Unger die ik gelezen heb. Ik vond het een fijne mix van heden en verleden, fantasie en werkelijkheid.