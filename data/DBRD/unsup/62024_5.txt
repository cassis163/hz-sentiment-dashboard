Overal ter wereld ontdekken vrouwen dat zij de kracht bezitten. Met de minste vingerbeweging kunnen zij pijnen veroorzaken en zelfs doden. Ineens beseft iedere man op aarde dat hij de macht niet meer in handen heeft. De dag van de meisjes is aangebroken, maar waar houdt het op?

Naomi Alderman neemt de lezer mee naar een tijd in de toekomst / een alternatieve werkelijkheid waarin de macht aan de vrouw is. Letterlijk. Via een roman in een roman beschrijft ze hoe de omwenteling heeft plaatsgevonden als steeds meer vrouwen de macht ontdekken. Ze beschrijft ook uiterst geloofwaardig hoe mannen hierop reageren.

Over de hele wereld breken vrouwen los uit de ketenen die hen door mannen zijn omgedaan. In India kunnen mannen niet meer veilig over straat, waar ooit vrouwen loslopend prooi waren voor mannen. Seksslavinnen in het Midden-Oosten ontsnappen uit hun gevangenis van misbruik door mannen, maar ook in het rijke Westen is de discussie of die meisjes met die kracht wel los mogen lopen. Is dat niet te gevaarlijk… voor de mannen?

Wat volgt is een oorlog tussen de seksen, die heel herkenbaar blijkt. Alderman weet een weergaloze spiegel in het verhaal te weven, een spiegel over hedendaags seksisme en hoe het voelt als de rollen nu eens omgedraaid worden. En pas aan het eind van het verhaal kun je als lezer de mailwisseling waarmee het boek begint pas echt naar waarde schatten. Briljant ook hoe ze in de laatste paar bladzijden van haar boek de lezer nog eens lichtjes om de oren slaat met gebeurtenissen, die toch te bizar zijn voor woorden, ware het niet dat ze nu in onze tijd gebeuren, bij de andere sekse.

Verplichte kost voor de man. Ga eens in andermans schoenen staan. En ook voor de vrouw. Af en toe zal zij denken: ‘Net goed!’

#DeMacht