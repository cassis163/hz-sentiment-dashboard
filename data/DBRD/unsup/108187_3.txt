De vergeten man is het tiende (niet alles is vertaald) boek in de reeks van Robert Crais met privé-detective Elvis Cole en zijn side-kick Joe Pike in de hoofdrol. Ook nu weer stroomt het kwaad Elvis kant op als een man, die zegt zijn vader te zijn, wordt vermoord. Hij kent die man niet, maar aangezien hij ook zijn echte vader nooit heeft ontmoet, weet je het maar nooit en gaat hij op onderzoek uit. Gelukkig vindt hij een belangrijke clue waar net 10 agenten alles grondig hadden onderzocht en zo kan hij de politie steeds een stapje voor blijven. De plot is rechtlijnig en vol toevalligheden en de schurken zijn krankzinnig en hebben t op hem gemunt. Geen uitgangspunten voor een subtiele, meerdimensionale literaire thriller. Wel een basis voor snelheid, spanning en een rechtdoorzee aanpak. En dat is Elvis Cole wel toevertrouwd. Hij is hardboiled en van zichzelf overtuigd (de beste detective van de wereld wordt hij genoemd), zijn maat Pike onverslaanbaar en zijn bronnen schier onuitputtelijk. Zijn vreemdsoortige verhouding met Carol Starkey, ex-hoofdpersoon uit een eerdere Crais, voegt gelukkig wat humor en diepte toe. Vakwerk dus, maar geen originaliteitprijs. Wel in volgorde lezen, aub, want de plot van zijn vorige boek wordt hierin beschreven.