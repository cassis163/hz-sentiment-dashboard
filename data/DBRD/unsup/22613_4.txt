Paul Janson wordt, nadat hij heeft geprobeerd Peter Novak te redden (zie flaptekst), opeens zelf degene die vermoord dreigt te worden. Hij komt er achter dat de geheime dienst (zijn vroegere werkgever) hem zo snel mogelijk dood wil hebben en uiteraard wil hij weten waarom. In het achterhalen van de waarheid over Peter Novak krijgt Janson uiteindelijk hulp uit onverwachte hoek, en zelfs de secretaris-generaal van de VN bemoeit zich ermee, maar niet nadat Janson zich op eigen houtje uit vele levensbedreigende situaties heeft moeten zien te redden. Ondertussen wordt hij ook nog geplaagd door zijn herinneringen uit de tijd dat hij krijgsgevangen was in Vietnam, die in de ontknoping ook een link blijken te hebben met het heden. Een gedeelte van het verhaal speelt zich overigens af aan de Prinsengracht in Amsterdam.

Deze (laatste) thriller van Robert Ludlum (hij is helaas in 2001 overleden) is zeker de moeite van het lezen waard. Ik heb inmiddels een groot deel van zijn boeken gelezen, en dit is niet zijn beste (geen 5 sterren dus) maar absoluut nog steeds "Heel Goed" ondanks de misschien wat vergezochte ontknoping.