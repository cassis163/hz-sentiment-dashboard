Wij zijn fan van de boeken van Boer Boris. De verhalen zijn op rijm en de prachtige tekeningen zorgen ervoor dat je geniet van deze verhalen. Samen met mijn kleuter lees ik 'Boer Boris en de olifant'. Meteen al op de eerste bladzijde zitten we in het verhaal en worden we geprikkeld om verder te lezen. Want terwijl we lezen dat Boer Boris de was ophangt ziet hij iets door de was heen schijnen. Het is een olifant, het nieuwe vriendje van zijn zusje Sam. Sam is helemaal blij met haar nieuwe vriendje. Maar Boer Boris niet. Want een olifant hoort volgens hem niet thuis op een boerderij. Sam gaat er alles aan doen om er voor te zorgen dat de olifant mag blijven. Zo verkleed ze de olifant in een haan, maar Boer Boris trapt er niet in. Ook niet als Sam de olifant in een ander boerderijdier verkleed. En dan staan er ineens circusmensen op de stoep....

Mening
Weer een heerlijk boek van Boer Boris om voor te lezen aan onze kleuter. We genieten van het verhaal dat op rijm is geschreven. Al vrij snel kan ze zinnen invullen. Ook dit boek is weer supermooi vormgegeven. De prachtige kleuren, de geweldige prenten. Elke bladzijde is een feestje om naar te kijken. En de voorkant van het boek is al om verliefd op te worden. Het boek is stevig genoeg voor kleine kinderhandjes. De kaft is dik, de bladzijden zijn niet zo glad en voelen stevig aan. Kans op scheurtjes in de bladzijden heb je met dit boek niet zo snel als je kind er zelf in gaat lezen. In het verhaal komt ook veel herhaling voor. Dat maakt het voor jonge kinderen aantrekkelijk, want ze kunnen al snel dat stukje opzeggen. Wanneer ik het boek heb gelezen gaat onze kleuter er zelf nog verder in lezen. Het verbaast mij ook niets dat ze het herhalingsstukje steeds goed laat terugkomen.
Onze kleuter vindt dit verhaal leuk en grappig. Omdat Sam gekke dingen bedenkt met de olifant moet ze ook steeds wel lachen tijdens het voorlezen.
Mooi boek om niet alleen voor te lezen maar ook te gebruiken wanneer je het thema vriendschap wilt bespreken.