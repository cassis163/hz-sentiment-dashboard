Peter Zantingh is geboren in 1983 en groeide op in Heerhugowaard. Hij woont tegenwoordig in Utrecht en werkt als journalist bij NRC. De eerste versie van Na Mattias schreef hij in een periode van zes weken. Daarna volgden nog diverse aanpassingen.
In Na Mattias vertellen 8 personen over hun leven in de weken na de dood van Mattias. Die 8 hoofdstukken kun je als korte verhalen beschouwen.
De 8 personen hebben niet allemaal een directe band met Mattias, sommigen hebben hem niet eens gekend, maar door de onderlinge relaties zijn ze wel met elkaar verbonden.
Een heel duidelijk beeld van Mattias krijg je niet, maar dit is in het echte leven natuurlijk ook zo. Wat voor beeld heb je nu eigenljk van iemand. Het is maar net hoe en in welke mate je met iemand omgaat. Het is zoals Kristiana (de moeder van Mattias) zegt. 'Op de begrafenis van Mattias zijn honderden mensen. Vrienden die ze niet eerder gezien heeft in jasjes die niet passen. Ze herinneren zich dingen die ze nooit heeft geweten. Ze wil opstaan. Niet. Zo was hij Niet.'
Wanneer je alle 8 verhalen hebt gelezen, kun je weten wat er met Mattias is gebeurd. En weet je ook meer over de relaties van de vertellers met Mattias.
Zantingh heeft een prettige schrijfstijl. Hij noemt niet alles expliciet en daardoor zit er enige spanning in het boek. Al met al een gemakkelijk te lezen boek. Het was alleen jammer dat het zo snel uit was, maar misschien is dat ook juist de kracht.