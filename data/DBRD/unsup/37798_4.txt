Peter is een jongen met een flinke wiskundeknobbel. Getallen kennen geen geheimen voor hem. Hij woont samen met zijn moeder en zijn tweelingzus. Hij zou gelukkig zijn als hij niet steeds die enorme paniekaanvallen had.
Wanneer zijn moeder een belangrijke prijs uitgereikt krijgt, krijgt hij een enorme aanval. Als hij daar weer uit bij komt, is zijn moeder neergestoken en zijn zus spoorloos verdwenen. Stukje bij beetje ontdekt Peter wat er allemaal gebeurt is. Maar wat is er allemaal waar? Iemand liegt, maar wie?

Wit konijn/Rode wolf is het thrillerdebuut van Tom Pollock. Hiervoor schreef hij 4 romans. Verder is hij ambassadeur van Talklife, een sociaal netwerk voor jongeren met psychische problemen. Daar heeft hij zijn ervaringen opgedaan waaruit deze ya thriller geschreven is.

Hoewel er in het boek een enorm zwaar onderwerp wordt aangesneden, de heftige angststoornis, leest het boek vlot. Je wordt er heel snel ingezogen en het laat je niet meer los. Nog dagen na het lezen spookt het boek nog door je hoofd. Er is een flinke dosis humor in het boek verwerkt, waardoor het een stuk luchtiger leest. Bijvoorbeeld de beschrijvingen van de blikken die zijn moeder hem toewerpt:
"Ik krijg Blik numero 4. Iedereen die ouders heeft jent numero 4, de blik die zegt: Op dit moment zit je nog maar tot aan je enkels in de shit, grapjas, maar daag me niet uit, of je moet straks een duikuitrusting huren."

Het verhaal wordt vlot opgebouwt. Het begint simpel maar het roept wel al direct vragen op. Daarmee bouwt ook de spanning zich enorm op. Dat verwacht je niet, aangezien het boek op een hoogtepunt lijkt te beginnen, maar de spanning wordt echt om te snijden. De onverwachte plotwendingen zorgen dat het verhaal niet saai wordt en onvoorspelbaar is.
Ook worden de karakters goed uitgebouwt. De hoofdpersonen zijn geen vage figuren maar echte mensen met hun sterke punten en hun fouten.
Maar vooral het einde vind ik erg knap. Het wordt aan de lezer overgelaten om te bedenken wat de echte waarheid is, zonder dat dat storend is.

Wit konijn/Rode wolf is echt een heel goed boek wat enorm boeit. Ik gaf het 4 sterren****