Ontzettend fijne reconstructie van de vele verschillende grijstinten rond een vermeende daad van sabotage en de afschuwelijke repercussies die erop volgen. Wat Jan Brokken ontzettend knap doet is dat hij mogelijke vooroordelen over de Tweede Wereldoorlog vakkundig tackelt door de menselijke factor de boventoon te laten voeren.vDit boek gaat over mensen in oorlogstijd waarvan elke kleine beslissing tot reusachtige gevolgen zou kunnen leiden. Het laat zien hoe de menselijke moraal gevormd wordt door de absurditeit van de oorlog en niet zozeer door individuen die van zichzelf goed of slecht handelen. Ook ontzettend interessant hoe diezelfde noodlottige keuzes uit de oorlogstijd resoneren in de naoorlogse tijd en daarbij gekleurd en anders ingevuld blijven worden door de publieke opinie.Een klein puntje van kritiek is dat de journalistieke aanpak van Brokken soms neigt naar het eindeloos opdreunen van feitjes rond personages om geen enkel aspect onderbelicht te laten. Prijzenswaardig vanuit de journalistieke intenties, maar het maakt dat het als literair werk soms onnodig tegen saaie passages aan loopt.