Een waargebeurd vliegtuigongeluk vormt het uitgangspunt van deze thriller van Frank van Zwol. Op Spitsbergen stortte in 1996 een Russische Toepolev neer met aan boord voornamelijk mijnwerkers.
De 141 inzittenden kwamen bij dit ongeluk allemaal om het leven.

Tom Brandt, een oud-marinier, is nu freelance fotograaf en is voor National Geographic bezig met een foto-opdracht op Spitsbergen. Naast dit baantje als fotograaf heeft Tom ook nog andere bezigheden. Voor de MIVD voert hij spionage-opdrachten uit. Tijdens zijn werk op Spitsbergen stuit hij op de wrakstukken van de, in 1996, verongelukte Toepolev. Zijn oog valt op een doosvormig metalen voorwerp en Tom heeft al gauw in de gaten dat dit een GPS-ontvanger is.
Tom neemt de GPS-ontvanger, verstopt in een speelgoed ijsbeer mee naar Nederland voor nader onderzoek. En daarmee zet hij een reeks gebeurtenissen in gang die hij niet had kunnen overzien.

Niemandsland is een spannende thriller die zich grotendeels afspeelt in het verre Spitsbergen. Frank van Zwol weet door zijn eigen reiservaringen de omgeving en gebruiken op indrukwekkende manier te beschrijven en levert met dit boek een prima thriller af. Door Frank zijn schrijstijl, met hier en daar een komische noot, is het een zeer leesbaar boek geworden.