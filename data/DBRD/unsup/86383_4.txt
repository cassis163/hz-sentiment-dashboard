Dankzij Uitgeverij Luitingh – Sijthoff heb ik voor hun sterren thriller leesclub ‘Het meisje uit het noorden’ mogen lezen. Voor zover ik weet is dit het eerste boek van deze Poolse schrijfster wat in het Nederlands uitgegeven is. Zoals ook op de achterkant vermeld staat is het een boek aan te raden voor de liefhebbers van Samuel Bjørk.

In dit verhaal lees je mee met de zoektocht van misdaadprofiler Sasza Zaluska. Naar antwoorden betreffende een aantal misdrijven, naar een nieuwe plek vinden in haar thuisland Polen samen met haar dochtertje, naar sterker worden in haar werk en persoonlijke mankementen verbeteren. Heden en verleden komen samen tijdens haar weg.

Door de complexiteit in het verhaal van tijdslijnen en vele karakters is het absoluut noodzaak om als lezer zeer goed je aandacht erbij te houden. In het begin kwam het voor mij dan ook vrij traag en vooral verwarrend over. Pas na een honderdtal pagina’s begon het verhaal vat op mij te krijgen en werd ik steeds nieuwsgieriger naar hoe het verder zou gaan. Door de vele betrokken karakters puzzel je als lezer mee in de zoektocht van Sasza, het hoofdpersonage, naar de juiste antwoorden.

De schrijfstijl zit goed in elkaar en leest soepel. Enige is dat de vele Poolse namen pittig zijn en daardoor soms wat moeilijk uit elkaar te houden. Voorin het boek bevindt zich dan ook een handige namenlijst. De psychologie van de hoofdpersonages, vooral van Sasza, wordt goed uiteengezet. Als lezer zijnde kon ik mij inleven, ik snapte waarom zij bepaalde keuzes maakt en beslissingen neemt.

Al met al is het een prestigieuze en originele thriller waardoor ik nieuwsgierig ben naar volgend werk van Katarzyna Bonda met wellicht wederom Sasza Zaluska in de hoofdrol?

Ik geef dit boek 4 sterren.

Spanning: 7
Plot: 6,5
Leesplezier: 7
Schrijfstijl: 7,5
Originaliteit: 8
Psychologie: 8