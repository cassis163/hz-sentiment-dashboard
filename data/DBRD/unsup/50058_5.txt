Wat doe je als je 26 jaar bent en je leven ligt in puin? Je moeder is te jong gestorven aan een snel slopende ziekte. Je vader is nooit in beeld geweest. Je stiefvader neemt afstand en je korte huwelijk is gestrand. Voor Cheryl Strayed was het de waarheid en ze besluit om ongetraind een groot deel van de Pacific Crest Trail te gaan lopen. De ontberingen, ongerepte natuur en het alleen zijn brengen Cheryl tot nieuwe inzichten. Wie ze is, wat ze kan. We volgen Cheryl op een hele persoonlijke tocht, die je als lezer meesleept en inspireert.

Al snel wordt duidelijk dat de nadruk van het verhaal ligt op de ervaringen van Cheryl die aanleiding vormen voor het nemen van het besluit om de PCT te bedwingen. Tijdens de beschrijvingen van de hike ga je met Cheryl mee terug naar de belangrijkste gebeurtenissen in haar leven. Over de dood van haar moeder schrijft ze heel intiem en emotioneel. Verder lees je over haar liefdesleven, haar té vroege huwelijk en haar heroïne-misstap. Hoewel ik me niet echt identificeer met Cheryl, voel ik toch goed mee met haar en begrijp ik haar keuze om deze meedogenloze solo-hike te maken. Dat komt met name door deze uitspraak die ze doet:

"But hiking the PCT was hard in a different way. In a way that made the other hardest things the tiniest bit less hard. It was strange but true. [...] Perhaps the impulse to purchase the PCT guidebook months before had been a primal grab for a cure, for the thread of my life that had been severed."

Er zijn niet veel boeken die zoveel invloed hebben op mijn dagelijkse doen als 'Wild' van Cheryl Strayed. Bij het zien van het kaartje van de Pacific Crest Trail aan het begin van het boek, ben ik er meteen allerlei dingen over gaan opzoeken. Op Youtube zie je vlogs van jonge mensen die deze tocht lopen. Op Instagram zie je fotoverslagen van hikers op de trail. Wat beweegt hen om dit te doen? Om je lichaam zó uit te dagen en grote risico's te nemen? 'Wild' geeft je een bijzondere en persoonlijke kijk in het leven van één van hen. Een verhaal dat iedereen raakt en velen inspireert.