Gregg Hurwitz wist mij vorig jaar aangenaam te verrassen met zijn boek Het wraakgenootschap waarin Deputy Marshall Tim Rackley de hoofdrol vervuld. Ik was gelijk in de ban van de pakkende schrijfstijl en goed uitgewerkte karakters. Ik was dan ook zeer benieuwd naar zijn nieuwe boek De sekte, dat onlangs verscheen bij uitgeverij De Fontein.

Wat doe je als je dochter zich aansluit bij een sekte en alle lijnen met haar verleden doorsnijdt? Wat doe je als je ziet dat je kind zichzelf de vernieling inhelpt en compleet gehersenspoeld als een zombie rondloopt? Dan huur je iemand in om haar op te sporen en weer terug te brengen naar de werkelijkheid. Die iemand is Tim Rackley, ex Deputy Marshall en de beste in zijn vak. Na enig aarzelen, neemt hij je opdracht aan en infiltreert in de sekte. Je hoopt dat hij sterk genoeg is om zijn verstand te bewaren en weerstand kan bieden aan de allesoverheersende duistere invloeden waar sekteleider TD zijn discipelen mee in zijn macht heeft. Het enige wat jij kunt doen is duimendraaiend achter je bureau zitten, hopend op een goede afloop maar vrezend voor het ergste

Net als bij Het wraakgenootschap wist Hurwitz mij ook De sekte binnen te slepen vanaf de eerste paginas. Zijn boeken zijn spannend, boeiend en goed gefundeerd met stevige karakters. Hurwitz weet in De sekte heel geloofwaardig over te brengen hoe een charismatische sekteleider hele groepen mensen indoctrineert en zo hun complete persoonlijkheid vernietigt. Als weldenkend mens kun je je niet voorstellen dat mensen zich zo kunnen laten hersenspoelen, maar na het lezen van De sekte brokkelt je stelligheid af. Hurwitz heeft een knap doordacht en aannemelijk sekteprogramma in elkaar getimmerd, doorspekt met psychologische trucjes, dwangmiddelen en vernederingen. Het deed mij soms de rillingen over de rug lopen.

De frustraties van de politie in hun onderzoek naar onrechtmatigheden van de sekte en hun leider zijn goed voelbaar en springen over op de lezer. De sekte is een geloofwaardig, spannend verhaal met een goed sluitende plot, dat ook nog eens leest als een trein. Hoofdpersoon Tim Rackley is een man naar mijn hart: stoer maar niet te, zijn rechtvaardigheidsgevoel is groot en drijft hem soms naar en over de grenzen van de wet. Hurwitz was vorig jaar een van mijn ontdekkingen en heeft nu een plaatsje verworven in mijn lijstje favoriete auteurs. Een echte aanrader!