Dit is het eerste deel van "The never girls" een uitgave van Disney Enterprises.
Een prachtige uitgave, een kleurrijke voorkant met een beetje "elfenstof", harde kaft. Ook de binnenkant is mooi met leuke eenvoudige tekeningen. Dit is echt een kinderboek of voorleesverhaal. Ik had het in no time uit.

"Nooitgedachtland" ver weg van de wereld die we kennen, in een zee van dromen, ligt een eiland. Een plek vol magie, zeemeerminnen en elfen.

Drie vriendinnen Kate, Lainey en Mia spelen in hun tuin met een bal. Gabby, Mia's kleine zusje is ook buiten, wanneer er vreemde dingen gebeuren. Het begint te waaien en ze ruiken zeelucht, horen brekende golven dan een flits en dan is hun achtertuin verdwenen.
De meisjes staan op een strand, zijn ze verdwaald?
"Hoe kunnen we verdwaald zijn als we niet eens weten waar we zijn?"

Intussen hebben elfjes de meisjes al in de gaten, de Klunzen, zoals ze in Nooitgedachtland kinderen noemen. De meisjes worden ontvangen door koningin Clarion in de Elfenvallei. Tijdens de rondleiding over het eiland komen ze bij de Thuisboom "Een deur in een grote knoest, de vensters van zeegras en de piepkleine trap die zich om de stam slingerde. De werkplaats van Tinkerbell (Tink) een theepot, een molen gemaakt van perzikpitten als opslagplaats voor het elfenstof". Het verhaal is één en al fantasie, je voelt je weer als een kind.

Ik kan niet wachten om het tweede deel te gaan lezen, de meisjes zijn nog steeds op Nooitgedachtland, een fantastisch avontuur voor jong en oud.