Esmée Evers verhuist naar de grote stad, waar ze een baan krijgt als redactiechef bij het roddelmagazine Go Glam. Althans, dat vertelt ze aan haar vriendinnen. In werkelijkheid is ze redactieassistente. Haar leugen is lastig vol te houden als haar vriendin Jasmijn haar bazin wordt. Esmée heeft een relatie met Hugo die het zo druk heeft met zijn werk en hobby’s dat hij nauwelijks tijd voor haar heeft, alleen af en toe voor de seks. Bij de organisatie van een dorpsfeest ontmoet Esmée haar jeugdliefde Rik weer en ze ontdekt dat ze voor hem ook nog gevoelens heeft. En last but not least helpt ze ook de bekende tv-ster Kiona om onder te duiken. Ze bedenkt een plan dat niet alleen de media op zijn kop zet, maar ook haar eigen carrière, vriendschappen en relatie...

‘Scoop’ is de debuut roman van Iris Houx (1975). Ze heeft direct maar flink uitgepakt met maar liefst 65 korte hoofdstukken en 447 pagina’s. Hoofdpersoon Esmée is erg lief maar ook enorm naïef, op het klungelige af. Ze pikt akelige opmerkingen van haar 'vriendinnen' en het vreemdgaan van Hugo. Maar uiteindelijk gaat ze steeds meer van zich afbijten en mensen om zich heen doorzien. De ruzie met Jasmijn ontaard in flauwiteiten van een kleuterschoolniveau.Doordat het verhaal in de eerste persoon is geschreven kun je met Esmée meeleven, al is het allemaal erg ‘over the top’.

“Misschien was het gewoon toeval dat alle collega-kapsters hun werk stillegden om mijn haar te komen bestuderen alsof er een zeldzame vintage Chaneltas in begraven lag.”
En wie zegt tegen haar vriend; ‘Hallo lieve, gekke knotsiebol!’

De baan van Esmée lijkt totaal niet op de hectiek die heerst op een redactie. Het lijkt meer op een gewoon kantoorbaantje. Als Esmée eindelijk werk maakt van haar carrière en dé baan van haar dromen aangeboden krijgt weigert ze die.

Iris Houx heeft een populaire schrijfstijl, doorspekt met vernederlandste Engelse woorden (arty ketting, dramaqueenen) en grof taalgebruik.De schrijfster heeft types opgevoerd die een parodie vormen op Nick en Simon (Jack en Timo) en Kim Kardashian (Kiona).
‘Scoop’ is een feelgood roman / chicklit met een luchtig, eenvoudig verhaal.