Eén van mijn favoriete auteurs uit België is wel Sterre Carron. Haar thrillers zijn niet voor tere zieltjes, wat ik al vaker heb gezegd, want de moorden die er worden gepleegd zijn dusdanig heftig, dat je ze niet snel zult vergeten. Hoe deze lieve auteur zulke gruweldaden kan verzinnen is mij nog steeds een raadsel. Toch ben ik iedere keer weer verrast door het verhaal rondom inspecteur Rani Diaz, die natuurlijk haar politie zaken te doen heeft, maar ook een druk gezin heeft met haar vriend hun dochtertje en het zusje van Rani die bij hun woont. Rani en Frederik moeten hard werken om hun relatie goed te houden en dat valt niet mee. Nu doet de moeder van Frederik, die zeker geen goede band met Rani heeft, er geen goed aan zo veel in huis te zijn, maar Frederik vind het juist fijn dat zijn moeder zoveel oppast en zoveel werk uit handen neemt. De wrijving tussen de twee geliefden neemt toe en de schoonmoeder is toch wel de druppel voor een heftige ruzie.

Ook deze keer is er een moord zaak die Rani moet oplossen. Een gruwelijke mishandeling waarbij ook een baby betrokken is en in diezelfde wijk, op sinterklaasavond, staan Sint en Piet voor een gesloten deur bij de familie Houtman en doen daar een gruwelijke ontdekking.

Ze wilde rechtsomkeert maken, maar hij was snel. Hij gaf haar een forse duw, waarna ze op de grond smakte. Ze begon te gillen, maar wist dat het tevergeefs was, niemand kon haar horen

Deze keer is het verhaal echt super in elkaar gezet en verschillende plottwists laten je van de ene naar de andere verdachte gaan. Wat hebben de misdaden met elkaar te maken, wanneer je denkt het te weten komt er een draai in het verhaal die je weer op het verkeerde been zet. Sterre zet met dit boek echt een stempel op haar thrillercarrière en laat je aan het einde van het verhaal verbouwereerd achter. Een plot wat je echt niet ziet aankomen, een heftige ontknoping die me niet onberoerd liet.

Ook maakt het liefdesleven van Rani in dit verhaal een ommekeer. Wat gaan we nog van Bas horen, want volgens Frederik moet Rani voor hem oppassen of is Frederik gewoon jaloers? Gaat hun liefde alles overwinnen of is dit het einde van hun relatie, we zullen het te weten komen in het volgende deel.

Toen ze in haar wagen stapte, piepte haar mobiel. Een bericht van Frederik.

‘Ik vertrek met vakantie en Rani, wees alsjeblieft voorzichtig…’

Sterre hoe krijg je het toch voor elkaar zulke thrillers te schrijven en ik moet zeggen ik blijf genieten.

Lieve Leesgroet Caroline