Giovanni Theodore beter bekend als Mundanus ontvlucht Londen na de grote brand van 1666 en zoekt zijn heil in de Lage Landen, rond Den Haag om precies te zijn. Mundanus is een befaamd arts en is in kleine kring ook bekend om zijn kennis van alchemie en het bezitten van rode sulfur, de Steen der Wijzen. Als Mundanus de getrouwde Marianne en diens nicht Clara ontmoet ontstaat er een heftige driehoeksrelatie rondom de rode sulfur. Het bezitten van de Steen brengt echter ook de nodige gevaren met zich mee…
Robert Bosnak weet in zijn debuutroman historische feiten leuk te combineren met fantasie en de legende van de Steen der Wijzen. Het verhaal leest makkelijk weg ondanks soms wat ingewikkelde passages over alchemie. De schrijfstijl past ook goed bij de setting , de tijd en locatie van het verhaal. Doordat Bosnak van perspectief wisselt tussen de drie belangrijkste personages, Mundanus, Marianne en Clara leert de lezer ze intiem kennen; de lezer kan duidelijk zien dat niet alleen de rode sulfur maar ook de hoofdpersonages een belangrijke transmutatie doormaken in het verhaal. De wisseling van perspectief geeft ook een extra dimensie aan het boek.
Tijdens het lezen begon ik mij af te vragen hoe dit boek zou eindigen aangezien ik geen idee had hoe het zou kunnen aflopen. Het is een verhaal zonder echt einde maar hopelijk komt er nog een vervolg op want met dit thema en deze drie sterk ontwikkelde, interessante en boeiende personages is een goede basis gelegd voor minimaal één vervolg.

Ik geef het boek net 3 sterren.