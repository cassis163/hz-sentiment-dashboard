Ruth Ware schreef met dit boek haar thrillerdebuut dat onmiddellijk in de bestsellerslijsten verscheen. Ondertussen wordt haar vierde boek in Nederlandse vertaling verwacht.
De setting is een mysterieuze villa, middenin een bos. Ruth Ware probeert hiermee een duistere sfeer te scheppen maar dit komt niet tot zijn recht. Het verhaal gaat daarvoor te traag en de lezer wordt niet in het verhaal getrokken. Nora zit met een geheim, en het blijft ook voor de lezer lang een geheim. Als je dan eindelijk te weten komt wat dit is, is de ontgoocheling groot. Een flauw geheim. Daarmee is de basis van dit verhaal wel heel erg dunnetjes. Een goede plot, dat wel, maar eenvoudig.
De personages zijn psychologisch redelijk uitgediept. Alleen zijn ze toch wel blijven steken in hun tienerjaren die ze in feite wel ontgroeid zouden mogen zijn.
In een donker donker bos leest vlotjes. Een gewoon goed boek waarin je merkt dat de schrijfster potentieel heeft dat nog niet tot zijn recht is gekomen.