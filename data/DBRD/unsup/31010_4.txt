Het boek Eindelijk 40 â€“ over de voordelen en de niet-bestaande nadelen van veertig zijn is een verzameling columns van de schrijfster Aaf Brandt Corstius. Ze schrijft regelmatig voor De Volkskrant, Margriet en Flow. Ze heeft meerdere boeken en toneelstukken geschreven. Na het boek Het jaar dat ik 30 werd heeft ze nu ook een boek geschreven over 40 zijn.

Dolen
Als je veertig wordt, hoef je geen dolende dertiger meer te zijn. En je bent ook nog lang geen vijftig. Het is de ideale leeftijd, stelt Aaf. En daar heeft ze gelijk in. Dertigers zijn veelal nog erg opzoek naar wie ze zijn, wat ze willen, of dit het nou wel is in het leven. Met veertig worden komt daar ineens de rust. Het is goed zo. Je hebt gedaan wat je wilde doen, je berust in wat je niet gedaan hebt of besluit doelbewust het anders aan te pakken. Het zoeken en dolen is voorbij. Je weet steeds meer wie je bent en wat je wilt. Zo niet, dan helpen de hoofdstukken van dit boek je een andere kijk op je leven te werpen.

Problematiek
Nou zou het wel heel romantisch zijn om te zeggen dat veertigers geen problemen hebben. Die hebben namelijk geheel hun eigen problematiek. Of zoals Aaf laat zien, het zijn eigenlijk geen problemen, maar kansen. En gelukkig hoef je niet zelf uit te zoeken waar die kansen dan liggen. In dit boek deelt ze de dingen die zij van veertigers heeft geleerd vermengd met haar eigen ervaringen. Dat levert een fraaie bundeling herkenbare verhalen op.

Zelfspot
Aaf heeft een heerlijke schrijfstijl. Met veel humor, zelfspot en een vleugje wijsheid laat ze aan de hand van haar eigen dagelijkse dingen zien hoe je het beste uit dit tijdperk kan halen. En mocht je nog (net) geen veertig zijn, ze geeft tot slot nog een complete handleiding voor het vieren van je veertigste verjaardag mee.