Ada, een meisje in de puberteit, wordt geconfronteerd met een vader die liever als vrouw door het leven gaat en uit het gezin vertrekt. Een verwarrende tijd begint. Bij haar ouders kan ze niet terecht met haar gevoelens. Haar vader is alleen nog met zichzelf en zijn transformatie bezig, haar moeder gaat op in haar verdriet. Ze ontfermt zich over haar broertje Otto door hem verhalen te vertellen over een waanzinnige treinreis.
In prachtige, rake observaties en pijnlijk eerlijk wordt verteld hoe het gezin worstelt met alle veranderingen. Terwijl Otto er allemaal niet zo'n problemen mee lijkt te hebben en haar moeder vooral verdrietig is en begrip op probeert te brengen voor haar man, is Ada zelf vooral boos. Ze moet in eerste instantie niets van Hannah, de nieuwe naam van haar vader, hebben. Zeker niet omdat hij in haar een bondgenoot ziet, omdat zij van meisje naar vrouw verandert.

Wissel is een sterke, psychologische roman waar ik erg van genoten heb. Van den Berg beschrijft heel helder hoe ingrijpend een geslachtsverandering is voor zowel degene die hem ondergaat als zij die er dichtbij staan. Het proces van acceptatie is heel geloofwaardig neergezet. Het verhaal over de treinreis ontspoort soms een beetje en had wat mij betreft is minder uitgebreid gekund, maar de manier waarop Van den Berg schrijft, de levensechte dialogen en de eerlijke emoties maken heel veel goed. Een mooi boek over een niet alledaags onderwerp. Van deze schrijver ga ik nog veel meer lezen.