'De goden van Gotham' speelt zich af in 1845 in New York. Het historisch kader wordt zeer gedetailleerd gesitueerd. De gebeurtenissen worden beschreven door Timothy Wild. Tijdens een grote brand in New York raakt zijn gezicht ernstig verminkt. Hij gaat aan de slag als politieman en loopt een bebloed meisje tegen het lijf. Hij neemt haar onder zijn hoede en zij leidt hem naar een veld vol kinderlijkjes. De verteller evolueert van een jongeman die tegen zijn zin politieagent werd naar een gedreven speurder die wil weten wie de kindermoorden op zijn geweten heeft.
Lyndsay Fayes boek bezit alle ingrediënten van een goede historische thriller en toch is het boek niet geslaagd. Dit komt vooral door de taal die stroef is en uit de negentiende eeuw lijkt te komen. Een goede thriller moet je in één ruk willen uitlezen. Ik had te veel zin om dit boek even neer te leggen.
Ik las een ongecorrigeerd exemplaar voor de buzzz club. De winkelversie bevat een aantal verbeteringen en een lijstje met verklaringen van termen uit de dieventaal. Hierdoor leest het boek wellicht heel wat vlotter.