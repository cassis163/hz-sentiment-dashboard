Wanneer zijn jeugdvriend Luke zichzelf en zijn gezin om het leven brengt, gaat Aaron Falk terug naar het stadje uit zijn jeugd om de begrafenis bij te wonen. Hij heeft veel goede maar ook zeker een aantal slechte herinneringen aan deze plaats uit zijn jeugd. Het overlijden hun Ellie, toen ze 16 waren en waarvan gedacht wordt dat hij haar vermoord heeft, drukt een stempel op zijn verblijf nu.

Het stadje heeft last van een lange periode van droogte, waardoor mensen sneller geirriteerd zijn en minder vriendschappelijk met elkaar omgaan. Langzamerhand krijgt Aaron meer begrip voor gebeurtenissen uit het verleden. Ook werpt onderzoek een nieuw licht op de laatste uren van zijn vroegere vriend Luke.

Door het hele verhaal sijpelt nostalgie, naar de jeugd van Aaron en Luke. Bij zijn vriend vond Aaron het gezinsleven, dat hij bij z'n vader miste. Lukes ouders zijn blij Aaron te zien en halen hem binnen als een verloren zoon, hoewel de vader Aaron gelijk duidelijk maakt, dat hij weet dat Luke en hij logen over hun alibi voor het moment dat Ellie stierf.

Terwijl Aaron samen met de plaatselijke politie uitzoekt hoe het gezin van Luke om het leven kwam, ontdekt hij zaken, die lange tijd onder de oppervlakte verscholen bleven. Meerdere mensen blijken de dader van deze én de moord uit het verleden te kunnen zijn, wat de lezer diverse keren op het verkeerde been zet.

Terwijl tijdens het lezen buiten de regen tegen de Nederlandse ramen kletterde, knisperde het droge gras van Australië onder de schoenen van de hoofdpersonen. De drukkende warmte omringt de lezer, die het boek niet weg kan leggen, voordat hij weet wie verantwoordelijk is voor dit familiedrama.