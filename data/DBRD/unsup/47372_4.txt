Fender leidt een teruggetrokken leven: hij is eigenaar van een tanende videotheek. Klanten zijn er niet echt, hij brengt z’n dagen daarom door met films kijken op een kruk, want op een bank zitten geeft een verkeerde indruk, mocht er onverhoopt toch een klant binnenkomen. Hij heeft één vriend, Philip, met wie hij regelmatig iets gaat drinken. Fender lijkt tevreden met zijn leven. Dan ontmoet hij Lisa. Haar leven bestaat uit het ‘weghakken van nakkies’, ofwel het zeer regelmatig snuiven van veel coke en soms andere drugs. Zij is eigenlijk alles wat Fender niet is, vrijheid, blijheid, genietend van het leven. Dat de twee een relatie krijgen is daarom opmerkelijk, dat beseffen Lisa en Fender ook telkens opnieuw. Ze zijn continu onzeker over of de ander wel van hem of haar blijft houden. ‘Ik zie je’ vertelt het verhaal van de opbloeiende en onstuimige liefde tussen Fender en Lisa.

Contrasten
‘Ik zie je’ is een verhaal van contrasten. Het verhaal zelf is eigenlijk best saai en dertien in een dozijn te noemen. Twee mensen die de liefde bij elkaar vinden is niet echt origineel, wat ze meemaken is niet uitzonderlijk. Het drugsgebruik van Lisa buiten beschouwing gelaten beschrijft ‘Ik zie je’ een periode van doorsnee levens: werken, schoonouders ontmoeten, boodschappen doen, op de bank voor de tv hangen, naar feestjes gaan, etc. Maar dat het verhaal in basis saai is, betekent niet dat het een saai boek is. Integendeel! Kleyn beschrijft situaties zo treffend, dat het een feest van herkenning is. Hij schrijft sierlijk en weet van dagelijkse beslommeringen een genot om te lezen te maken. De passie tussen Lisa en Fender is voelbaar, Kleyn heeft zijn passie duidelijk gevonden in het schrijven van dit boek. De vele filmfeitjes die Fender telkens vertelt en de theorieën zie hij heeft over dat Elvis nog in leven zou zijn geven het verhaal een mooi sausje.

Diepgang
Om nog een contrast aan te halen: elk gesprek, elke gedachte, nagenoeg elke alinea gaat over seks. Alsof je met een puberjongen praat die iedere opmerking naar seks weet terug te voeren. Maar wie denkt dat dit een plat seksrelaas is, heeft het mis. ‘Ik zie je’ is doorweven met serieuze thema’s als vluchten, angst, ambities, zoektocht in het leven en naar elkaar. Waar je tijdens het lezen denkt ‘gaan we het wéér over seks hebben’, kan je achteraf niet anders dan concluderen dat het boek je aan het denken heeft gezet.

Sterke personages
De beide hoofdpersonages Fender en Lisa zijn buitengewoon krachtig neergezet. Ze zijn beiden onzeker over elkaars liefde, die enorme pieken en dalen kent. Dit leidt tot grote spanningen tussen elkaar, uit onhandigheid maar zeker ook uit wantrouwen en angst, want “waarom blijft zo’n fantastisch persoon bij mij?”. Lisa laat zich typeren als iemand die blijft vluchten. Haar drugsgebruik zorgt ervoor dat ze uit haar eigen gedachten kan vluchten. Ze is actrice, daardoor kan ze een andere rol spelen in plaats van zichzelf te zijn. Ze blijft herhaaldelijk weg van Fender. Fenders leven is een zoektocht, hij denkt vooral veel na. Over Lisa en hun relatie, over haar drugsgebruik, maar ook wat hij verder in het leven wil. Kan moeilijk besluiten nemen. Weet niet wat hij met Lisa aanmoet. Zij laat hem zien wat het leven is, laat hem opbloeien, maar door haar gedrag sloopt ze hem ook.

Conclusie
Wie zich dus niet de eerste bladzijden laat misleiden door de aanvankelijke platheid van het verhaal wacht een mooie roman met diepgang, sterk uitgewerkte personages en thema’s die je aan het denken zetten. Genieten tijdens het lezen, nadenken na afloop. Een mooi contrast.