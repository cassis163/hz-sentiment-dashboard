Louisa Smith, die onlangs tot Detective Chief Inspector is bevorderd staat voor haar eerste grote zaak. Polly Leuchars wordt dood en bedekt met bloed gevonden in Yonder Cottage en in de directe omgeving pleegt een andere vrouw zelfmoord door met haar auto van een klif af te rijden. Al vrij snel blijkt dat de twee vrouwen op korte afstand van elkaar woonden en elkaar kenden en dat leidt voor Louisa tot de conclusie dat beide zaken met elkaar te maken moeten hebben. Wat is er in die herfstnacht gebeurd dat heeft geleid tot de dood van de twee vrouwen en is de dood van één van hen wel zelfmoord of gaat het hier ook om een koelbloedige moord?

Elizabeth Haynes woont in Kent in het zuidoosten van Engeland, studeerde Engels, Duits en kunstgeschiedenis aan de universiteit van Leicester en werkte als misdaadanaliste bij de Britse politie. Dit werk komt heel goed van pas bij het schrijven van haar boeken. Zij debuteerde in 2011 met de thriller Waarheen je ook vlucht(Into the darkest corner). Later verschenen nog Bij het vallen van de nacht(Revenge of the tide) en Alles wat overblijft (What remains). Alle boeken ontvingen lovende kritieken. Met de thriller In de schaduw van de maan is Elizabeth Haynes een nieuwe weg ingeslagen. Elizabeth Haynes introduceert een nieuw personage, Louisa Smith die de hoofdrol zal spelen in een serie boeken waarvan In de schaduw van de maan het eerste is.

Het boek begint met een opsomming van de personen die in het boek een rol spelen en dat zijn er nogal wat. Je moet zeker in het begin regelmatig terugbladeren om je geheugen op te frissen. Een tweede opmerkelijk element in het boek zijn de vele politierapporten, getuigenverklaringen, e-mails tussen de verschillende disciplines en rapporten van analisten. Het geeft een interessante kijk op de procedures die de politie in dit nogal ingewikkeld onderzoek volgt. Elizabeth Haynes besteedt daarbij veel aandacht aan de rol van de analist. Zij is zelf analiste geweest en is van mening dat een dergelijke rol in thrillers onderbelicht is. Dit alles maakt van In de schaduw van de maan een interessant detectiveverhaal.

De personages zijn redelijk goed uitgewerkt. Louisa Smith is een vrouw die sympathie oproept, gedreven te werk gaat en gericht is op resultaat. Toch blijft haar karakter nog een beetje vlak en zou, wil ze helemaal overtuigen, in volgende verhalen meer diepgang moeten krijgen. Dat geldt ook voor de andere personages. Leuk om ze te leren kennen maar ze blijven tweedimensionaal. Het is met het interessante en goed uitgewerkte plot overigens hetzelfde. In tegenstelling tot haar eerdere boeken slaagt Elizabeth Haynes er niet in het verhaal psychologische diepgang te geven. Hoewel het boek heel goed geschreven is gaat het naast het gebrek aan psychologische diepgang ook mank aan een gebrek aan spanning. Dat is jammer want het biedt daartoe voldoende mogelijkheden.

Na een aantal uitstekende thrillers waren de verwachtingen voor deze nieuwe thriller van Elizabeth Haynes hoog gespannen en helaas worden die verwachtingen niet waargemaakt. In de schaduw van de maan is een redelijk goede thriller maar stijgt niet uit boven de middelmaat van veel andere goede thrillers.