Ik mocht dit boek van Uitgever Zomer & Keuning voor In de boekenkast lezen.
Alleen maar jij is een roman van New York Times, USA Today en Wall Street Journal auteur Mia Sheridan.
Alleen maar jij is een liefdesverhaal met diepgang over twee jonge mensen, Ellie en Gabriël. Beide hebben een beschadigd verleden.
De aantrekkelijke Gabriël ontmoet Ellie op haar werk.
Door omstandigheden gaat Ellie tijdelijk bij Gabriël wonen en ze worden verliefd op elkaar.
Ellie is bang voor deze intense gevoelens, omdat iedereen uit haar omgeving waar ze ooit van hield kwam te overlijden.
Ze vraagt aan Gabriël: Hoe doe je dat? Hoe laat je angst los? (Pag. 203).
Gabriël daarentegen denkt dat hij naar Ellie is geleid, omdat hun verleden, hun harten, op zo’n manier samenvielen dat ze niet anders kunnen dan elkaar beter maken. (Pag. 207).

Mia Sheridan heeft een prettige schrijfstijl, ze schrijft zeer gedetailleerd, hierdoor kun je je tijdens het lezen een goed beeld vormen van de personages. Ze vervalt daarbij jammer genoeg af en toe wel in de herhaling.
De hoofdstukken zijn afwisselend vanuit Ellie en Gabriël geschreven.
Ieder hoofdstuk begint met een stukje tekst geschreven door een fictief persoon.
In de loop van het verhaal begrijp je de gedachte hierachter.
Alleen maar jij is geen luchtig liefdesverhaal, het boek is inhoudelijk veel meer dan dat.
Maar om spoilers te voorkomen wil ik verder niets verklappen. Dit boek moet je echt zelf gaan lezen.
Het verhaal heeft op mij in elk geval indruk gemaakt.
Ik geef het 4,5 ster.