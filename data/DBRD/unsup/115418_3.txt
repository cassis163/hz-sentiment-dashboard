In de ideale man volgen we Evelien en de zoektocht naar zichzelf. Evelien heeft alles om gelukkig te zijn, 2 prachtige dochters, een mooi huis en een hardwerkende man. Maar laat dit nu net het probleem zijn, Taeke, haar man, is niet veel thuis waardoor Evelien meestal voor alles alleen staat. Daarnaast is ze nogal onzeker over zichzelf, wordt het haar soms allemaal te veel waardoor ze om een of andere pietluttige reden tegen haar kinderen uitvliegt en daarbovenop rookt en drinkt ze nog eens teveel. Tot ze op een dag Kees tegenkomt en hij haar een oneerbaar voorstel doet. Evelien kan het niet loslaten. Ze komt in een vicieuze cirkel terecht en ziet in Kees haar ideale man. Maar is hij dat wel?

Het boek zal voor sommigen soms pijnlijk herkenbaar zijn, zoals het roepen tegen de kinderen na een drukke dag vol stress om er nadien onmiddellijk spijt van te hebben. Ook de sleur die er in de meeste relaties na een tijdje insluipt komt aan bod. Iedereen gaat hier op een andere manier mee om, ofwel doorbreek je de sleur en werk je aan je relatie of je kiest voor het groene gras aan de overkant met alle gevolgen van dien.

Mathilde Hoekstra schrijft uit eigen ervaringen waardoor je je gemakkelijk inleeft in het boek. Ze doet dit in een vlot leesbare taal en met de nodige portie humor, waardoor je als lezer in het begin heel veel sympathie opbrengt voor Evelien, want wie wil er nu voortdurend voor alles alleen staan en in een relatie zitten waar je man geen oog meer heeft voor je. Hierdoor groeit de afkeer wel voor Taeke, want in mijn ogen was hij de grote schuldige in dit verhaal. Maar hoe verder je in het boek vordert hoe meer die rollen omgekeerd worden, Taeke doet echt zijn best om zijn gezin te redden, in tegenstelling tot Evelien die enkel nog oog heeft voor Kees, de praatjesmaker. Soms wou je haar echt wakker schudden om aan haar relatie met Taeke te werken en voor haar gezin te gaan, maar als het kalf al te veel verdronken is, dan is er ook geen redden meer aan.

Met het boek doorbreekt Mathilde Hoekstra het taboe over verliefdheid en vreemdgaan binnen een relatie en welke gevolgen, positief of negatief, dit kan hebben. Dit moet ieder voor zich uitmaken.