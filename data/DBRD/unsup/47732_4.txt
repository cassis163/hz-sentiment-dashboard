Tijdens mijn vakantie heb ik de vakantiebiebapp van de bibliotheek eens uitgeprobeerd op mijn tablet. Ondanks dat ik eigenlijk niet echt fan ben van digitaal lezen, vond ik dit wel handig eigenlijk. Op die app stond onder andere het boek 'Voor jou' van Jojo Moyes. Een boek waarvan ik nog nooit had gehoord, maar op de titel en de kaft afgaand leek het mij wel een leuk boek om even tussendoor te lezen. De verrassing was groot toen bleek dat het verhaal toch net iets meer is dan gewoon een liefdesverhaaltje voor tussendoor.

Ik heb dit boek in één ruk uitgelezen. Dit boek is een chicklit met een serieuze ondertoon. Ik heb hardop gelachen, maar op sommige momenten had ik ook een brok in mijn keel. Dat liefdesverhaaltje zit er zeker wel in. Louisa en Will zien elkaar zeker zitten. Maar Will weet ook dat hij het niet waar kan maken wat Louisa wil door zijn handicap. Het verhaal snijdt ook een onderwerp aan wat voer is voor verschillende discussies, namelijk euthanasie. De voors en tegens worden hierin heel goed uitgewerkt. Je merkt aan alle betrokken personages welk standpunt ze innemen. Dit boek is zeker een aanrader. Ik ga ook alvast op zoek naar het volgende boek van Jojo Moyes.