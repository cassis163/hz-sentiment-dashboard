Na Doodskleed, het vijfde en allerlaatste deel van de serie met Jessica Haider, blijft de vraag wanneer deze reeks nu eindelijk wordt verfilmd. Een uiterst spannende tv-serie of film zou de ultieme kers zijn op de rijkelijk gevulde taart van Corine Hartman. De grote kracht van deze reeks ligt vooral in het constante topniveau dat de schepper van Jessica haalt; nergens een dipje te bespeuren, integendeel. In Doodskleed, de titel spreekt voor zich (?), gaat Hartman weer wild tekeer, als een ontembare tijgerin stort ze zich in het avontuur. Als intro krijg je eerst een korte samenvatting wat eraan voorafging, zonder echter de plot weer te geven.

Zoals in de vorige delen komt dit keer ook weer een origineel thema aan de beurt: het inzetten van kinderen als biologisch wapen. Je reist samen met Jessica mee van Schotland naar Mexico; dus graag volgende boodschap vooraleer Doodskleed te gaan lezen: fasten seatbelts! Wordt dit echt het definitieve einde van de onconventionele Haider? Verliest ze dan toch haar grip op de realiteit, of op zichzelf? Wat is de rol van het elitekorps Saligia in dit alles?

Vragen die smeken om een antwoord. Jammer maar helaas, het mooie liedje van Jessy is uitgezongen. Krijgt haar getormenteerde ziel dan eindelijk rust? Als deze psychologische thriller je niet kan bekoren, lees dan voortaan nog uitsluitend stationsromans.

Deze auteur heeft het aangedurfd om met deze vijfdelige serie als een onvervalste kamikaze een sprong in het duister te maken en niet te kiezen voor de formule van zekerheid. De Heerseres der Lage Landen op thrillergebied zal niet op haar lauweren rusten, ze moet echter zwaar aan de bak… Er wachten haar een aantal uitdagende en nieuwe boekprojecten! Gelukkig maar voor de fans. Trouwens, wanneer kunnen we Corine Hartman in vol ornaat bewonderen op televisie; in De Wereld Draait Door? Of RTL Late Night misschien? Oh ja, niet vergeten: zet die Gouden Strop maar klaar. Eindigen met een cliché? Chapeau-chapeau-chapeau, mevrouw Hartman