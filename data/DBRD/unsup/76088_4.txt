Alberto Stegeman (1971) studeerde al ruim twintig jaar geleden af als journalist en werkte onder ander voor ANP en Het Parool. Sinds enkele jaren is hij het brein achter de succesvolle tv-serie Undercover in Nederland.
Voor deze gelijknamige serie waagde Alberto zich onder een grote diversiteit aan schuilnamen op plaatsen waar de gemiddelde Nederlander niet graag zou komen als hij er al weet van had. In het boek Undercover in Nederland wordt achtergrondinformatie gegeven bij een aantal van de uitzendingen. Zo lezen we mee hoe Alberto misselijk wordt van de ontmoeting met een man die in kinderporno handelt en hoe hij zich voordoet als iemand die grote sommen geld geleend heeft, om zo malafide incassobureaus aan de kaak te stellen.
Ook voor wie de tv-afleveringen niet heeft gevolgd, geeft dit boek een goede indruk van de grote hoeveelheid werk die nodig is om de afleveringen te maken. Belangrijker nog, dit boek laat zien hoeveel akeligs er in Nederland kan gebeuren zonder dat de gemiddelde burger, en erger nog, zonder dat de politie of andere overheden er weet van hebben. Alberto heeft dingen aan de kaak gesteld die al veel eerder tot actie hadden moeten leiden. Hij is een echte onderzoeksjournalist, die zelfs eigen lijf en leden in de waagschaal stelt om beerputten open te trekken. Zoals de omslagtekst al zegt: onthullend!