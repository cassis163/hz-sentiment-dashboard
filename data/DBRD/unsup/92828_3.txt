Mysteries in Zuid-Holland maakt deel uit van een 13-delige serie die de mysteries uit elke provincie én onze hoofdstad omvatten. De reeks is geschreven door historicus Martijn J. Adelmund, zelf opgegroeid in Gouda. Dat zijn wortels in deze provincie liggen is in de inleiding duidelijk te merken aan zijn persoonlijke ervaringen, die hij dan ook op kleurrijke wijze met zijn lezers deelt.
Het boek omvat 32 mysterieuze verhalen die uit de bovengenoemde provincie stammen. Sommige mysteries zijn oud en van overlevering bekend, sommige zeer recent en ontzettend gruwelijk, zoals het verhaal over het meisje van Nulde; haar gezichtsreconstructie staat bij iedereen nog in het geheugen gegrift. Andere verhalen gaan over monsters, reuzen en UFOs en grenzen daarmee tegen het fictieve kant van het boek aan. In de verhalen wordt alleen verteld wat erover is gezegd of geschreven. Vaak zijn er ook verwijzingen naar andere boeken, hetgeen fijn is voor diegene die wat meer over een bepaald onderwerp te weten wil komen. Ook het plattegrondje voorin het boek zorgt ervoor dat diegenen die er in deze provincie op uit willen trekken, weten op welke plaatsen welke mysteries zich hebben afgespeeld.
Het wordt de meeste lezers waarschijnlijk niet helemaal duidelijk wat te denken van alle informatie. Van sommige verhalen is onduidelijk wat hun meerwaarde is voor het boek, terwijl anderen juist ontzettend interessant en boeiend zijn. Toch is dat contrast wel apart en geeft het de lezer bovendien even de tijd op adem te komen na een zwaar onderwerp.
Adelmund heeft ervoor gekozen alle verhalen door elkaar heen te gooien. Het is dus niet op chronologische wijze geordend. Waarschijnlijk een bewuste keuze, zodat het niet teveel op een geschiedenisboekje zou gaan lijken. Ondanks deze vermoedelijke bedoeling van de schrijver komt Mysteries in Zuid-Holland wel vaak zo over. De hoeveelheid informatie die wordt verschaft is soms teveel en bij sommige verhalen is zelfs wat voorkennis vereist om het verhaal goed te kunnen volgen. Doordat de stof dus soms wat droog is, is het ook geen boek om in een keer uit te lezen. Daarvoor vergt het teveel inspanning en concentratie.
Mysteries in Zuid-Holland is een vermakelijk en leerzaam boek, maar wel een boek waar je de tijd voor moet nemen. Voor wie geïnteresseerd is in geschiedenis en het ook leuk vindt om allerlei historische feitjes te weten te komen, is dit boek ideaal. Naar mijn mening had het wat vlotter geschreven mogen worden, waardoor het makkelijker weg te lezen zou zijn. Nu worden er vaak te veel feiten opgenoemd waardoor het de lezer al snel te veel wordt. Toch blijft de opzet leuk en origineel. Liefhebbers van zijn andere boeken zullen deze versie zeker weten te waarderen.