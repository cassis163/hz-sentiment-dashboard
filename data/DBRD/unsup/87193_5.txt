Vogelvrij is het eerste deel van de zesdelige Spellslinger-serie van Sebastien de Castell. Ik kan jullie alvast verklappen dat ik heel erg uitkijk naar het volgende deel in deze serie. Schaduwzwart zal gelukkig al vanaf maart 2018 verkrijgbaar zijn! Het is nog wel even wachten, maar dat is het zeker waard. Ik heb namelijk echt genoten van Vogelvrij. Het heeft een origineel plot met sterke karakters! Je kan het echt totaal niet vergelijken met andere boeken in dit genre!

Zodra het verhaal begint weet het de aandacht van de lezer vast te pakken. Sebastien de Castell weet op een bijzondere manier ervoor te zorgen dat het verhaal aldoor spannend blijft en nooit saai wordt. Dit komt doordat bijna elk hoofdstuk eindigt met een soort van mini-cliffhanger die je doet verlangen naar meer. Ook al zeg je tegen jezelf dat je nog maar één hoofdstuk gaat lezen, je leest er minstens nog vijf! Dat het boek goed geschreven is door Sebastien de Castell staat dus als een paal boven water!

In Vogelvrij wordt er niet gewisseld tussen verschillende perspectieven. Je leest het gehele verhaal vanuit Kellens oogpunt en hierdoor leer je hem echt goed kennen. Je gaat helemaal mee in zijn gedachtegang en dan kom je erachter dat hij echt super slim is. Hij legt snel verbanden en laat alle puzzelstukjes in een mum van tijd op zijn plaats vallen. Dit zorgt voor een lekker tempo in het verhaal. Daarnaast is de schrijfstijl van Sebastien de Castell erg toegankelijk voor de doelgroep en soms zitten er wel hele mooie quotes tussen. Hij schrijft erg beeldend, waardoor je de wereld van de Jan’Tep ingezogen wordt.

“Ze vormden een bedreiging voor onze veiligheid en moesten worden uitgeroeid. Maar dat was hun schuld toch niet? Kan iets echt boosaardig zijn, alleen omdat het is wat het is?” – p.173

Kellen is zeker geen typische held en dat maakt hem juist zo realistisch. Hij heeft bijna geen magie en valt dus eigenlijk een beetje buiten de boot bij de Jan’Tep. Toch weerhoudt dit hem niet om slimme manieren te bedenken om er toch een beetje bij te horen. Maar vergis je niet! Kellen is sterk, laat zich niet op zijn kop zitten en staat altijd weer op. Door zijn grootmoedigheid wekt hij sympathie op bij de lezer. Je sluit hem, en al zijn onvolmaaktheden, direct in je hart! Niet alleen Kellen maar ook de andere karakters in Vogelvrij zijn geweldig en komen tot leven!

Vogelvrij zit boordevol met droge humor en af en toe is het zelfs lekker grof. Ik heb dan ook regelmatig in een deuk gelegen tijdens het lezen van Vogelvrij. Zowel Kellen, als de andere karakters nemen geen blad voor hun mond. Je blijft geboeid lezen en je vraagt je elke keer af wat Kellen en de anderen nou weer gaan zeggen! De humor is daarom zeker een mooie toevoeging aan het verhaal.

“Wat een afschuwelijke kleine monsters, hè?’ Reichis kuierde langs haar heen. ‘Zelf ben je ook niet om over naar huis te schrijven, ranzige ouwe pruimedant.'” – p.252

Het plot van Vogelvrij zit erg goed in elkaar. Sebastien de Castell geeft je door het hele boek kleine puzzelstukjes en pas tegen het einde van het boek vallen deze op zijn plaats. Ondanks dat is het toch een verrassend verhaal en zie je sommige dingen niet vanaf het begin al aankomen! Het einde van Vogelvrij is daarom ook echt heel goed en doet je verlangen naar het tweede deel. Daarnaast zijn het plot, de nieuwe wereld die is gecreëerd en de karakters gewoon erg origineel. En dat is knap. Het is namelijk best wel moeilijk om nog met iets nieuws te komen in het fantasie-genre!

In het begin dacht ik echt dat het om spelkaarten draaide in dit boek, maar zodra je gaat lezen kom je erachter dat dit eigenlijk niet zo is. Naar mijn mening zijn het eerder tarotkaarten, maar dan anders! Sebastien de Castell weet hier echt een hele leuke draai aan te geven. Ik denk dat als hij geen gebruik van de kaarten had gemaakt dat Vogelvrij lang niet zo goed was geworden als dat het nu is! Het leuke is namelijk dat je samen met Kellen er achter komt waar de kaarten voor bedoeld zijn. Zelf krijgt hij ook een pak kaarten en hij is eindelijk ergens goed in!

Kortom, Vogelvrij van Sebastien de Castell is een echte aanrader voor liefhebbers van een sterk en origineel plot. Je wordt meegesleurd naar een wereld vol met magie, kaarten en humor! Niks is wat het lijkt, dus laat je vooral niet misleiden.