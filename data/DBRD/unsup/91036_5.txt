Tanja de Jonge is met Syntopia niet meer aan haar proefstuk toe. Ze wist al heel wat jeugdige lezersharten te veroveren met haar schrijfsels en zal met deze uitgave zeker op een extra schare fans kunnen rekenen. Het thema van robotica en de utopische samenleving waarmee ze aan de slag ging in Cyberboy, wordt ook in deze nieuwste titel verder gezet. In Syntopia worden we getrakteerd op een realistisch aanvoelend science-fictionplot waarbij alle overbodigheden uit het verhaal werden geschrapt. De lezer wordt vanaf het begin meegenomen in haar fictieve wereld die heel dicht aanleunt bij onze hedendaagse samenleving. Dit zorgt ervoor dat slechts een minimale uitleg nodig is binnen het verhalend kader om de eigenheden van het plot over te brengen op haar publiek. Dankzij de relatief rechtlijnige verhaalstructuur dwaalt de aandacht van de lezer geen moment af en ligt het verhaaltempo heel hoog. Wie al wat ervaring heeft met lezen, zal dit boek, dat net de kaap van 200 pagina's niet overschrijdt, in een tweetal uurtjes achter de kiezen hebben. De auteur kent haar jeugdige doelgroep goed en weet hoe ze door het beperken van de diepgang van diverse personages, hun leeservaring optimaal kan laten verlopen. Zonder te betuttelen, pent de Jonge een heel toegankelijke en laagdrempelige schrijfstijl neer die zowel jong als oud zal aanspreken. Het verhaal klopt van begin tot eind en bewijst dat ook een zeker minimalisme binnen het plot tot een ijzersterk eindresultaat kan leiden waarbij een happy end, niet altijd letterlijk hoeft genomen te worden.