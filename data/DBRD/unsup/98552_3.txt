Ik geef het grif toe. De verdwenen bibliotheek van Alexandrië heeft me altijd gefascineerd, net zoals het verdwenen continent Atlantis.

Verschillende auteurs vinden blijkbaar hun inspiratie in dé bekendste Bibliotheek uit de geschiedenisboeken. Steve Berry wist met “De Alexandrië-link” al een knappe historische thriller rond de Bibliotheek af te leveren (5 sterren!).

Ik was dan ook benieuwd of deze anonieme auteur - A.M.Dean is een pseudoniem, de auteur wenst anoniem te blijven - een goed plot kon neerzetten. Originaliteit was mijn voornaamste wens. Mijn wens werd vervuld. Zeker wat betreft de verhaallijn over de Bibliotheek. Een ander verhaallijn mocht misschien wel iets meer uitgediept worden.

Er zijn fragmenten waarin het hoofdpersonage nogal wat geluk heeft met het ontkomen van de dood, maar dat mag wel. Er zijn filmhelden die op een straffere en ongeloofwaardigere manier de meest onzinnige bedreigingen overleven. Toch zijn er iets te veel toevallige meevallers in het verhaal.

Bepaalde dialogen tussen hoofdpersonages om wat humor in het verhaal te brengen zijn soms te overdadig.

De mooie - zonder overdadig te zijn - beschrijvingen van historische plaatsen zijn dan weer zeer welkom om de couleur locale op te snuiven.

Het hoofdpersonage heeft een interessant profiel dat zeker toekomstperspectieven biedt voor een reeks avonturen zoals Steve Berry’s Cotten Malone.

Ik kijk uit naar het tweede boek: De Geheime Sleutel.