Ik ben aan een Jojo Moyes' inhaalbeweging bezig. En amuseer me hier super mee. ;-)

Vier plus één is een heel onderhoudend verhaal met Jess - een wat chaotische vrouw die de eindjes aan elkaar knoopt met poetsen - en Ed - een computer nerd die succesvol zakenman geworden is - in de hoofdrollen.
Als blijkt dat Tanzie, Jess' dochter, wiskundig bijzonder getalenteerd is en kans maakt op een beurs in een gespecialiseerde, maar dure school, staat Jess voor een haast onoverkomelijke hindernis. Zelfs met de studiebeurs kan ze het schoolgeld niet betalen. Haar man, die met een depressie bij zijn moeder is ingetrokken, geeft ook niet thuis. En dan is er nog haar onechte zoon (de zoon van haar afwezige man en een andere vrouw) en grote hond. Een wiskundewedstrijd met een mooie hoofdprijs biedt mogelijk een uitweg. Maar die wordt wel in Schotland gehouden....
Ed, de onbeleefde, grumpy eigenaar van één van de chique flats die Jess poetst, passeert net wanneer Jess met haar haast uit elkaar vallende auto strandt op de autosnelweg. Om een ook door hem onverklaarbare reden biedt hij aan Jess en haar bizar samengestelde gezin aan naar ginder te rijden. Aan een slakkentempo bovenal, want Tanzie is wagenziek.

De rest moet je zelf lezen.

Vier plus één wordt gekenmerkt door humor, liefheid, mooi uitgewerkte karakters en is een mooi liefdesverhaal. De atmosfeer in de auto is haast tastbaar gemaakt. De sfeer is, in tegenstelling tot Jojo's De Vrouw in het Portret en zeker Me After You luchthartig.
Graag gelezen. :)