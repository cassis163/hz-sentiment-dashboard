Tom Brandt komt tijdens zijn werkopdracht als fotograaf voor National Geographic op het spoor van een in 1996 neergestorte Toepolev op Spitsbergen. Destijds ging er men van uit dat het een ongeluk betrof maar Tom ontdekt al snel dat er feiten zijn die dit tegenspreken en hij gaat gefascineerd door alles op onderzoek uit. Dat dit niet goed valt bij bepaalde personen wordt al snel duidelijk. Vooral wanneer Tom vrij gemakkelijk de GPS van het toestel vindt is hij ervan overtuigd dat er veel is wat niet klopt aan dit onderzoek. Maar ook de ‘werkelijke’ toedracht rondom het neerstorten roept vele vraagtekens op…….én tegenwerking, heel veel tegenwerking!

Vrijwel vanaf de eerste pagina´s ben ik geboeid door dit verhaal. De manier waarop Frank dit vertelt, wetende dat hij ook werkelijk een periode in deze regio heeft doorgebracht maakt alles heel realistisch en aannemelijk. Het is daarbij ook een zeer actueel verhaal. Vooral gezien het huidige politieke klimaat, de situatie in de Oekraïne en Rusland. De politieke intriges en het gekonkel op hoger niveau zijn ronduit angstaanjagend te noemen. Dit laat zien dat het eigenlijk een verhaal van alle tijden kan zijn. Maar ook zeker dankzij de persoon Tom Brandt, die een grandioze rol vervult in dit boek. Een doorzetter, optimistisch en gedreven. Maar ook hij heeft een dubbele agenda, prachtig neergezet in een verhaal wat geschreven lijkt te zijn rondom zijn personage.

Tom Brandt doet mij denken aan een kruising tussen Indiana Jones en James Bond maar dan met het hart gevuld met een overtuigde passie voor de waarheid. Zou dit personage een autobiografische karakterschets zijn van Frank zelf? Ik vraag het me geregeld af, het intrigeert enorm. En dat leest weer als een trein, haast filmisch. De beeldende omschrijvingen van Spitsbergen, de fjorden, de kou en de karakteristieke personages die Tom in zijn avontuur tegenkomt maken het verhaal tot een prachtig geheel. Een aanrader voor iedereen die van een spannend, realistisch en actueel verhaal houdt!

4 sterren