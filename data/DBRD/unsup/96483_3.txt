Patricio Pron (1975) heeft zijn vaderland Argentinië verlaten; hij woont en werkt momenteel in Madrid. Hij is actief als vertaler, journalist en auteur. Zijn oeuvre wordt uitgegeven in meer dan tien landen. Pron is een van de meest toonaangevende Latijns-Amerikaanse hedendaagse schrijvers.

In Het begin van het voorjaar reist de jonge Argentijn Martínez naar Duitsland. Hij zou ginds zo graag de raadselachtige filosoof Hollenbach ontmoeten. Hij wil immers een boek van hem vertalen. Hollenbach is een voormalige leerling en later ook collega en volger van de ideeën van Martin Heidegger. Deze laatste wordt beschouwd als een van de belangrijkste filosofen van de vorige eeuw. Heidegger sympathiseerde met de ideeën van Adolf Hitler.

Martínez heeft het geluk niet aan zijn kant in Duitsland. Hollenbach wil immers van geen bezoek of van een vertaling weten. Dan moet de Argentijn maar op zoek gaan naar oude collega’s, familie en kennissen van de filosoof. Hij reist door het land, in de hoop op die manier meer over de oude wijsgeer te vernemen.

Het wordt een complexe en bijna hopeloze zoektocht naar een filosoof:

“Hij had een treinkaartje naar Augsburg gekocht in de hoop daar iets van Hollenbach op het spoor te komen, maar nu zei iets hem dat diens voetstappen voorgoed moesten zijn verdwenen van het door bommen gescheurde en onder de laarzen van al die legers gebarsten cement, dat in betere tijden was gerepareerd. Martínez kon geen andere conclusie trekken. Hij had het gevoel dat alles voorbij was en dat hij Hollenbach nooit zou vinden.”

In Het begin van het voorjaar worden het tijdperk van het nazisme van de jaren dertig, de Tweede Wereldoorlog en Duitsland als natie belicht. Patricio Pron heeft hiermee een bijzonder ambitieuze, filosofische en vooral intellectuele roman neergezet. De auteur heeft zijn karakters niet bijzonder diep uitgewerkt, tevens laat hij een eerder ingewikkelde verhaalstructuur achter. Je wordt als lezer geconfronteerd met een kluwen van personages, gebeurtenissen, verhalen, sprongen in de tijd… monologen en gedachtewisselingen. Ben je niet echt vertrouwd met filosofie en het nazisme, dan wacht je een bijzonder zware leesklus.

Erg geslaagd is evenwel de combinatie van een fictief hoofdpersonage (Hollenbach) en een wereldbefaamde filosoof (Heidegger), alsook de mix van fictie, geschiedenis en historische personaliteiten. Wie krijgt uiteindelijk de vereffening van de rekening uit het  bloederige verleden op zijn bord? De enkeling, of het machtige Duitsland als geheel? De vraag rijst: haalt Patricio Pron het onderste uit de kan, of laat hij hier toch nog te veel liggen?