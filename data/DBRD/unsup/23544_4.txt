Ik las deze dikke Young-Adault en wauw, je krijgt waar voor je geld!

De inhoudsopgave is ingedeeld in 7 dagen, waarbij tijdens elke dag een stuk door Sam en een stuk door Jasper om de beurt wordt verteld.

De auteur is Joanne Carlton, die in het Nederlands onder de naam Sandra J. Paul schrijft.
Op voorhand had ik al gelezen dat de auteur zelf heel veel persoonlijke gevoelens in dit boek heeft verwerkt omdat ze zelf haar vader en haar zus op een korte tijd is verloren aan erge ziektes.
Dit boek gaat over Sam (meisje) en Jasper. Zij zijn allerbeste vrienden sinds hun jeugd. Ze zijn geen koppel, maar echte soulmates.
Jasper (18 jaar) voelt zich al een tijd slecht en tijdens een basketbalmatch valt hij neer. In het ziekenhuis wordt hem verteld dat hij een tumor in zijn hart heeft en dat hij nog maar enkele dagen heeft te leven.
Hij is een student architectuur, iets wat hij tegen zijn zin volgt, maar vooral doet omdat hij denkt dat zijn vader dat van hem verlangt. Hij heeft wel een bucketlist en het is zijn hartenwens om ooit te mogen zingen voor een groot publiek.
Zijn beste vriendin Sam (16 jaar en hoogbegaafd) weet hem te overhalen om samen met haar naar Londen te reizen om daar mee te doen aan een zenuwslopende, maar heel belangrijke zangwedstrijd. Ze krijgt hem zover om zijn hartenwens in de laatste dagen van zijn leven vervuld te zien.
Het aantal dagen van de wedstrijd wordt minutieus door de auteur beschreven. Zenuwslopend lees je mee, volg je mee, alsof je er zelf bij staat. Alle emoties van de deelnemers, van het publiek en organisatoren, van familie en vrienden beleef je als lezer mee. De spanning is om te snijden.
Onvoorstelbaar prachtig geschreven!

Maar op het einde van de wedstrijd gebeurt er iets vreselijks. Ook Sam en de ganse entourage weten niet meer hoe ze met alles moeten omgaan en dan... komt er het onwaarschijnlijke... De lezer schrikt van wat er allemaal komt te gebeuren.
Naar het einde toe kun je gewoon niet meer stoppen met lezen. Je zit als verstomd vast in het boek.
Wat een plot! wat een einde!
Ik kan niet anders zeggen dan : "wauw, wat kan deze auteur uitzonderlijk mooi schrijven!" Dat doen er haar niet veel na.
Alles klopt, alles loopt in elkaar, alles is geloofwaardig... Hoedje af!!!