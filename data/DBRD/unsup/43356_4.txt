De cover is apart net als de titel. Het lettertype op de cover is dat zeker ook maar zou niet mijn keuze zijn. De titel blijkt al lezende snel te verklaren en zeer toepasselijk voor het verhaal. Na een eerste hoofdstuk vol spanning en actie belanden we in Nederland bij Mila, de hoofdrolspeelster van het verhaal.

De Rotterdamse fysiotherapeute Mila van Efferen is druk met haar eigen praktijk en haar vriend Nathan, die in coma ligt. Op zich leidt ze een rustig leven. Ze heeft alleen een broer waar ze nauwelijks contact mee heeft. Op een dag valt er een rouwkaart op de deurmat van een voor haar onbekend persoon. De tekst op de kaart wekt haar nieuwsgierigheid en ze besluit naar de begrafenis te gaan in Finland. Daar komt ze tot een gruwelijke ontdekking en de overledene laat haar een briefje na met opdrachten. Het lijstje bevat een aantal plaatsen over de gehele wereld waar zij naar toe moet reizen. Samen met een bevriend journalist gaat ze het lijstje af en komt er achter dat het mysterie een stuk groter en vreemder is dan de opdracht in eerste plaats bleek te zijn. Uiteraard blijken sommige personen er ook nog eens een dubbele agenda op na te houden en moet Mila zelf het heft in handen nemen.

Na het eerste spannende hoofdstuk heeft het verhaal verder een wat rustige start. We maken kennis met een aantal personages en als lezer ben je net zo verbaasd als Mila over het opdrachtenlijstje. Het idee er achter is bijzonder (als je weet wie er achter het lijstje zit) maar dat er een onderliggende reden moet liggen kan niet missen. Het duurt best wel even voordat die puzzel is opgelost. Hoewel de spanning goed is opgebouwd vind ik de aanloop wat lang duren. Sommige stukken in het begin hadden van mij wel wat sneller gemogen qua opbouw zodat je wat sneller in het verhaal zou komen. Later wordt dit ruimschoots goed gemaakt en zit je midden in een actieverhaal. Als Mila er achter komt welke organisatie er achter de puzzel zit die ze op probeert te lossen en welke beweegredenen die heeft blijkt het gelukkig nog niet de ontknoping van het verhaal. Die is prettig onvoorspelbaar en geeft net een beetje extra. Naast dit plot was er ook ruimte om de problemen van Mila met de ouders van haar vriend te beschrijven en dat is heel goed op papier gezet. Een heel ander thema subtiel in het verhaal verwerkt.

De schrijfstijl vind ik zeer prettig. De spanningsopbouw en het tempo had van mij in het begin wat hoger gemogen of in ieder geval had de verdeling over het boek wat anders. Ik had een beetje het idee dat ik twee verschillende boeken las. Aan de ene kant de actie waarbij iemand op de vlucht is voor een organisatie en aan de andere kant het rustige leventje van Mila. Als Mila echter op pad gaat wordt het tempo hoger en kon het verhaal mij eindelijk zo te pakken nemen dat ik het verder in één ruk uit las.

Liefhebbers van de boeken/films van Dan Brown zullen het verhaal en het plot zeker weten te waarderen.