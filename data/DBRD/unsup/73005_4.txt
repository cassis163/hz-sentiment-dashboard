In 'Oorlogszone Zoo' vertelt Kevin Prenger het verhaal van de Berlijnse dierentuin in de Tweede Wereldoorlog. Deze dierentuin was één van de vele dierentuinen die beschadigd werden door bombardementen. Het boek toont de zinloosheid van de oorlog.

Het boek begint met een kort historisch overzicht, waarnaar de auteur zich uitgebreider richt op de periode 1933-1949, de opkomst van het nazisme – wat leidde tot ontslagen van Joodse leden van de Raad van Toezicht en het wegsturen van de Joodse aandeelhouders – tot de wederopbouw na de oorlog.
De verwoesting van een dierentuin in oorlogstijd lijkt een vrij onbeduidend gegeven in vergelijk met de 6 miljoen mensenlevens die vernietigd werden ten gevolge van een streven naar een rassenideaal; en met de levens van miljoenen die achterbleven op de slagvelden. Doch achter de destructie van de Berlijnse dierentuin gaat ook een symboliek schuil. Een dierentuin is immers een plek van onschuld en liefde. Een plek, waaraan menig kind dierbare herinneringen koestert en uitgerekend die plek kon evenmin ontsnappen aan de heerszucht van mensen.

Ook achter 'Oorlogszone Zoo' gaat een symboliek schuil. Bij jongeren spreken dieren eerder tot de verbeelding dan onbekende mensen. Daarom laat dit boek met name jongeren zien hoe afschuwelijk een oorlog is en dat is belangrijk, want zij zijn de generatie die straks het stokje van ons moeten overnemen als het gaat om de wereldvrede.

'Oorlogszone Zoo' is vlot geschreven en het verhaal boeit dan ook van begin tot eind. Daarnaast heeft Prenger het boek rijkelijk voorzien van goed en helder fotomateriaal en dat geeft het verhaal meer diepte. Juist door het accent te leggen op de zinnebeeldige waarde van de dierentuin, is 'Oorlogszone Zoo' naar mijn oprechte mening, een prachtige aanvulling op de bestaande oorlogsliteratuur!