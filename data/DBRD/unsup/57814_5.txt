Karen Dionne woonde jarenlang met haar man en hun nog heel jonge kind in de wildernis van de Upper Peninsula van Michigan waar zij op zoek gingen naar een natuurlijkere manier van leven: ze wisten helemaal niets van leven van het land. De enige naslagwerken die ze toen meenamen waren hun bijbels. Tegenwoordig woont en werkt ze in Detroit. Haar kennis van de moerassen en de bewoners is goed merkbaar tijdens het lezen. Vroeger werd dit gebied onder andere bewoond door Indiaanse stammen.

Helena Pelletier leeft met haar moeder en vader in totale afzondering in de moerassen van het Upper Peninsula. Geen elektriciteit, geen verwarming, geen stromend water, geen mens behalve zij drieën. Helena is dol op alles aan haar leven in de wildernis, en ze houdt van haar vader – totdat ze ontdekt dat hij haar moeder heeft ontvoerd terwijl die nog maar een tiener was en dat Helena zelf is voortgekomen uit die ontvoering. Haar vader is van Indiaanse afkomst. Ze geniet van zijn verhalen, maar ook dat veranderde.

Het was niet zo dat ik niet meer geïnteresseerd was in mijn vaders verhalen. Hij is een van de beste verhalenvertellers die ik ooit heb gekend. Maar nu wilde ik mijn eigen verhalen maken.

Het beeld dat Karen Dionne oproept van de omgeving waarin het verhaal zich afspeelt is zo duidelijk dat het lijkt alsof je naar een film kijkt. De ontspannen toon van vertellen zorgt er voor dat het boek leest als een trein.
Maar ondanks deze ontspannen toon hangt door het hele verhaal een sfeer die heel beklemmend is; net zoals het in het moeras kan zijn.

Heel mooi is te zien hoe het verhaal van 'De dochter van de moeraskoning' van Hans Christian Andersen door het verhaal heen geweven wordt. De gevoelens die aanwezig zijn door de afkomst van Helena zijn herkenbaar in dit verhaal.

Wanneer Helena te weten komt dat haar moeder als tiener ontvoerd is, vindt ze dat in eerste instantie niet vreemd; hoe moest haar vader tenslotte anders aan een vrouw komen? Hieruit blijkt hoe wereldvreemd dit jonge meisje dan nog is.
Later verandert Helena haar mening over haar vader en de spanning wordt steeds meer opgebouwd in deze thriller.
Helena en haar moeder weten op een totaal onverwacht moment te ontsnappen en bouwen een nieuw leven op. Maar dan weet haar vader te ontsnappen uit de gevangenis.

Ik heb enorm genoten van 'Dochter van het moeras'. Het is een heerlijke thriller!