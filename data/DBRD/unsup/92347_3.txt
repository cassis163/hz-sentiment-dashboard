Record of a spaceborn few is het derde deel in de Wayfarers-serie, geschreven door Becky Chambers. Een bijzondere serie is dit zeker te noemen. Want hoewel het een serie betreft, zijn alle drie boeken ook los van elkaar te lezen. Elk verhaal speelt zich in hetzelfde universum af en ongeveer in dezelfde tijd. Maar elk verhaal gaat over andere personen.
Record of a spaceborn few gaat over de bewoners van de Exodus vloot. De laatste mensen zijn allang van aarde vertrokken en mensen zijn geaccepteerd door de bewoners van de rest van het universum. Sommigen hebben een bestaan opgebouwd buiten de vloot, sommigen zijn gebleven. Maar wat is nog het doel van het leven op een ruimteschip dat geen bestemming heeft?
Hoewel dit derde deel dus op zichzelf te lezen is, is het lastig in te komen. Er is toch een beetje vanuit gegaan dat je de eerste twee boeken al gelezen hebt, en je dus al in het universum van het verhaal zit. Dit merk je aan de termen waarmee gestrooid wordt en de weinige uitleg over principes als zwaartekracht, hoe de dingen werken aan boord van het schip en de achtergrond van de vloot.
De schrijfstijl is daarentegen goed passend bij het YA-genre. De taal die gebruikt wordt is makkelijk waardoor het verhaal, ondanks de soms vreemde karakters of situaties, goed te volgen is. Door duidelijke beschrijvingen en taalgebruik, wat past bij de spreekstem van de karakters, kun je je als lezer goed inleven in de situaties en de personages.
Qua inhoud moet je niet erg vast willen houden aan een plotgedreven verhaal. Want dan kom je bij dit boek niet aan je trekken. De titel verklapt het al een beetje; in dit boek wordt het verhaal verteld van een aantal mensen die in de ruimte zijn geboren. En meer dan dat is het ook niet. In dit boek volgen we het verhaal van verschillende personages en hun leven in de ruimte. Deze verhalen hebben geen duidelijk begin of einde en komen ook niet echt samen. Het is echt een klein inkijkje in het leven van de karakters. En dat is jammer, want tot aan de helft van het boek lijkt er wel een soort spanningsopbouw in te zitten.
Hou je dus van een boek met een duidelijk plot en een sterke opbouw, dan is dit boek waarschijnlijk niets voor jou. Ben je echter niet zo gebrand op een hoop spanning, maar zoek je naar een ontspannen verhaal zonder duidelijk begin of einde, dan zou dit boek je mogelijk wel bekoren.