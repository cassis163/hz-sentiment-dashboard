Het leven van de 15-jarige tweeling Dell en Berner Parsons wordt op zijn kop gezet wanneer hun ouders worden opgepakt voor een bankoverval.
Het wat geïsoleerd levende gezin verhuisde vaak en belandde uiteindelijk in Great Falls, Montana. Ze kwamen in financiële problemen waarna vader Bev het krankzinnige plan van de bankoverval bedacht.

De tweeling raakt elkaar kwijt en Dell, de verteller, komt daarna terecht in Canada en wordt onder de hoede genomen door Arthur Remlinger, een uit Amerika gevluchte crimineel. Een bijzonder persoon. Deel 2 van het boek wat over deze periode gaat, maakte de meeste indruk op me. De duistere en desolate sfeer, de bijzondere personages! En de eenzame puberjongen die zich daar moest zien te handhaven.
‘Ik had niet leren integreren, maar ik leerde het nu. Je moest het in je eentje doen, niet met anderen of voor anderen. En misschien was het helemaal niet moeilijk of riskant, en hoefde het niet voor altijd…. Het had er veel van weg dat dit een nieuwe start was, ofwel, zoals ik eerder zei, dat ik een ander mens werd, veranderde van iemand die stilstond in iemand op weg’.
Hartverscheurend ook wanneer Dell een krant in handen krijgt waarin verslag gedaan wordt van de arrestatie en de eerste zitting van het proces van zijn ouders: ‘de intimiteit die ik kende omdat ze mijn ouders waren en het feit dat het gewoon om mensen ging, waren als het ware bij elkaar gekomen’

Het verhaal wordt vijftig jaar later terugblikkend, door Dell als behoorlijk evenwichtige en analyserende volwassene, verteld. Daardoor is er kalmte en enige afstand maar wel heel veel betrokkenheid en emotie bij de verteller. ‘Waarom staan we het onszelf in vredesnaam toe dat we naar iemand toetrekken die algemeen als een onvoorspelbare linkmiegel wordt gezien in plaats van als een goede heilzame invloed?’.

In deel 3 is het vijftig jaar later. Dell is een gepensioneerde leraar Engels. Tijdens zijn literatuurlessen behandelt hij graag boeken die over zijn jeugd gaan: ‘Heart of darkness’ ‘The sheltering sky’ ‘The great Gatsby’, boeken over leegte, verlating, een raadselachtig personage dat dat niet blijkt te zijn. 'Thema is dan het overschrijden van grenzen, aanpassing, de ontwikkeling van een leven dat nergens toe leidt naar een leven dat dat wel doet’

Een overweldigende roman en een absolute aanrader!