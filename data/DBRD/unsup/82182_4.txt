Lisa Gardner is een prominent aanwezige auteur op de thriller bestsellerlijsten. Ze schreef in de voorbije jaren vele thrillers met verschillende regelmatig terugkerende personages. Voordat zij aan dit nieuwe boek begon, zette zij onder haar lezers een poll uit waarbij er en keuze kon worden gemaakt welke personages een hoofdrol zouden krijgen in haar nieuwe boek. Tegen haar eigen verwachting in kwam het profiler-duo Rainie Conner en Piercy Quincy als favoriet naar voren. Dit duo had zij al jaren niet meer gebruikt.

Het thema verwaarlozing en mishandeling van kinderen en het effect daarop in hun latere leven is een van de centrale thema’s. Als je het breder trekt dan kun je over traumatische ervaringen in het leven en het effect daarop in het verdere leven spreken.
Uiteindelijk draait het om het creëren van vertrouwen om te durven geloven in de onbaatzuchtige liefde en aandacht van mensen. Dit thema is goed uitgewerkt. Het koesteren van iets dat er nooit was. Het gevoel van familie, gegoten in een spannend verhaal met een ijzersterk plot, goede opbouw en aandacht voor de ontwikkeling van karakters.

'Achter je' is een thriller waarbij je op het puntje van je stoel gaat zitten. Pas wanneer hij uit is pak je een adempauze. Lisa Gardner herijkt de definitie van 'pageturner'. In sneltreinvaart worden emoties van afschuw, angst en verdriet bij de lezer naar binnen gepompt. Langzaamaan wisselt de mening over personages in het boek. Er ontstaat medeleven, sympathie en de wens dat het de afloop krijgt waar je naar snakt.

Waarom geen vijf sterren? Ik geef het boek vier sterren omdat ik mij niet kon identificeren met de rol van een dertienjarige in het verhaal. Haar participatie in het onderzoek is ongeloofwaardig en zorgde naast alle zweetdruppels van spanning voor een enkele opgetrokken wenkbrauw.

Eindconclusie: Nooit eerder een boek van Lisa Gardner gelezen. Na Áchter je' kan ik niet wachten op de volgende Lisa Gardner: Wat een razendknappe en bovenal snelle thriller is dit.