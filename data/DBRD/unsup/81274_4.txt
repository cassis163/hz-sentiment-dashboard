Heb je nog nooit van Meester Bart gehoord? Nou, na het lezen van dit boek kun je niet meer om hem heen! In een inleiding waarin Meester Bart zich uitgebreid voorstelt, lezen we wie hij is en uit wat voor gezin hij komt. De ziekte en overlijden van zijn moeder spelen hier bij een prominente rol. Daarnaast vertelt hij hoe zijn eigen schoolloopbaan is verlopen en hoe hij tot de keuze voor het onderwijs is gekomen.

De inleiding wordt gevolgd door een reeks korte verhalen met uiteenlopende thema’s, maar altijd gelieerd aan het onderwijs in de breedste zin van het woord. Prachtige verhalen in de setting van een scholengemeenschap in de Bijlmer, die je aan het nadenken zetten, die je ontroeren , laten lachen of je een pas op de plaats leren maken. Geen onderwerp wordt geschuwd en dat maakt de verhalen nog realistischer.

Door het lezen van dit boek heb ik Meester Bart leren kennen als een oprecht en authentiek persoon die niet bang is om wat zich zelf te laten zien. Door zijn eigen levenservaring mee te nemen in zijn onderwijsvak heeft hij oog voor de leerling als individu in de maatschappij en toont hij betrokkenheid. Hij laat zien dat onderwijs meer is dan alleen kennis overdragen. De quote ‘Pedagogiek boven vakdidactiek. Een goed verhaal is belangrijk, maar wil je dit kwijt kunnen, dan zul je je leerlingen eerst moeten bereiken’ past hier heel goed bij. Meester Bart voldoet met zijn zelfreflecterend en inlevingsvermogen zeer zeker aan deze quote. Over quotes gesproken, ook deze vinden we in een veelvoud terug in deze bundeling. Merendeel van Meester Bart zelf, een enkele afkomstig van een leerling. Hoewel de quotes zeer zeker niet misplaatst zijn in deze bundeling, had ik verwacht dat deze meer een direct verband zouden hebben met de korte verhalen. Hierin slaat Meester Bart de plank een beetje mis.

Hoe dan ook doet dit er niet aan af dat Meester Bart op zijn best een pracht boek is om te lezen. Hopelijk ben je nog lang niet uitgeschreven Meester Bart!