‘Nadja en Najib’ vertelt het verhaal van een Koninklijke tweeling. Het tweetal heeft heel andere wensen voor hun toekomst dan zoals die voor hen zijn uitgestippeld. Zo wil Najib wetenschapper worden in plaats van koning. Nadja wil vechten met het zwaard, paardrijden en meedenken met haar vader, koning Victor. In plaats daarvan wordt zij echter geacht te trouwen met prins Wilbert en voor altijd thee te drinken en te borduren.

Nadja en Najib hebben een plan. Heeft Najib de moed om zijn plan uit te voeren? Kan Nadja haar ouders laten inzien dat zij meer kan dan borduren? Alles lijkt goed te gaan tot op een dag koning Angus van het buureiland Verburitius een deal sluit met een groep piraten.

Dit derde boek van Fiona Hack mag dan weliswaar een ‘kinderboek’ zijn, ik ben van mening dat veel volwassenen ook bijzonder veel plezier zullen beleven aan ‘Nadja en Najib’.

“Over zijn schouder kijkt hij naar kapitein Fenijn, die nu zijn rug laat masseren door een jonge vrouw. Zijn gezette bovenlijf is licht gebruind. Een beetje zoals een kippetje in de oven, die nog niet bruin genoeg is.”

Hack heeft een prachtig kinderboek afgeleverd met ‘Nadja en Najib’; een boek met een boodschap! Wat zou het mooi zijn wanneer Hack met haar boek kan bewerkstelligen dat wat minder ouders hun kinderen pushen richting een (bijvoorbeeld) te hoog gegrepen opleiding en zo promoveren tot het level van incompetentie. Dat gebeurt namelijk naar mijn mening (nog steeds) veel te vaak. Bovendien toont het kinderen aan dat zij zich niet perse hoeven te houden aan het gevestigde rolmodel van ‘jongens- en meisjes beroepskeuze’.

“Vandaag wil ik zelf een wafel pakken. Waarom mag dat eigenlijk niet, denkt ze. Snel wipt ze op de stoel met haar voeten en strekt zich uit. Bijna. De voetstappen achter zich versnellen.”

De schrijfstijl van Hack is bijzonder fijn. Begrijpelijke taal, zonder teveel kindertaal te zijn, hetgeen bewerkstelligt dat het boek ook door volwassenen gelezen zal worden. Bovendien bewijst Hack met haar boek te beschikken over inlevingsvermogen en fantasie.

‘Nadja en Najib’ is een aanrader voor jong en oud!

Over de auteur
Fiona Hack (1972) woont in Zeeland en is schrijfster van kinderboeken. In 2008 komt haar eerste boek ‘De Wens’ 2008 uit. In 2011 verschijnt het tweede boek van Hack, ‘Onrust in het bos’ 2011. ‘Nadja en Najib’ is haar derde boek.

Uitvoering
Uitgever Godijn Publishing
Paperback, 218 pagina’s
ISBN 9789492115164

Over Hanneke Tinor-Centi
Hanneke Tinor-Centi (1960), communicatieprofessional, tekstschrijver, (boek)marketeer, boekrecensent en literair agent. www.hanneketinorcenti.nl