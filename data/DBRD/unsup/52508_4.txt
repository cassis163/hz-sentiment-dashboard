Wat is het ergste dat er kan gebeuren? Dát is de vraag die Steve Cavanagh zichzelf stelt voor hij begint met het schrijven van een boek. Het ultieme idee kwam tot hem en dat gebruikt hij in 'Dertien', namelijk dat de moordenaar zich in de jury bevindt. De opzet van het verhaal is duidelijk. Er is een moord gepleegd en de moordenaar zit in niet voor de rechter, maar naast. In de jury.

Er is gekozen voor een plot waarbij al veel zaken prijsgegeven worden in het begin van het verhaal. Zoals Cavanagh het zelf zegt: als je 'Jaws' gaat kijken, weet je ook dat er een grote, gevaarlijke haai rondzwemt. Dit boek baseert hij op hetzelfde principe. De vragen die overblijven geven de lezer toch nog meer dan genoeg motivatie om door te lezen. Wat zal er allemaal gaan gebeuren tijdens het proces? Als wie zit de moordenaar vermomd in de jury?

Ook de schrijfstijl van Cavanagh verdient een pluim. Het is niet zo dat de meeste lezers onderlegd zullen zijn in rechtzaken en wat daar allemaal bij komt kijken. Op een heldere manier verweeft Cavanagh deze info met het verhaal, zodat je als lezer ongemerkt heel veel leert over het wel en wee van de rechtsgang, zónder dat het in de weg zit van de snelheid van het verhaal.

De cynische humor van Eddie Flynn zorgt voor verrassingen tijdens het verhaal. Af en toe zijn de grapjes zo subtiel dat je even moet nadenken en af en toe is hij zo gewiekst dat je als lezer een beetje gefrustreerd raakt omdat je niet even slim bent. En dus achter de feiten aanloopt. Of er op moet wachten tot alles goed uitgelegd wordt. Toch zorgen deze kleine speldenprikken ervoor dat je nieuwsgierig wordt én blijft. Je leest 'Dertien' eigenlijk ongemerkt in één ruk uit.

De legal thriller op zijn best. Zo kan je 'Dertien' omschrijven. Een slimme, maar toch erg menselijke advocaat, die alle foute dingen doet voor de goede redenen, geeft de lezer een personage waar ze zich goed bij voelen, waar ze van kunnen houden. Dus dit boek smaakt naar meer. Veel meer. Deel drie uit de reeks, 'De getuige', won in 2018 de CWA Gold Dagger Award. Misschien volgt dit deel wel in die voetsporen...