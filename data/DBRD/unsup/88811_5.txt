Een boek dat ik niet aan de kant kon leggen, omdat het niet alleen fantasierijk, meeslepend en spannend is, maar ook dynamische, humoristische en kwetsbare personages heeft, is ‘Drakenkruid’ van Jeroen Vreijling.
Om te beginnen spreken de draken in het boek erg tot de verbeelding, omdat het dynamische personages zijn. De auteur is er in geslaagd om uiteenlopende facetten van deze oerwezens te laten, waardoor ze veel lezers zullen aanspreken. Dit heeft hij op een evenwichtige manier gedaan, waardoor het ook erg geloofwaardige personages zijn.
Verder krijgen de draken te maken met dwergen, die niet alleen een sympathieke held leveren, maar ook voor de nodige humor zorgen, waardoor zij een boeiende aanvulling zijn op deze gigantische wezens. Niet alleen een verwijzing naar een sprookje, maar ook hun naïviteit levert enkele bijzonder grappige situaties op.
De broosheid van de menselijke karakters levert vervolgens een boeiend spanningsveld op met de bijna onkwetsbare draken. Dave en Amy zijn beiden erg vriendelijke, aardige personages, die ieder voor zich ontdekken hoe breekbaar het leven is. De manier waarop een draak invloed heeft op hun bestaan is heftig. De ontwikkeling die beiden doormaken is beschreven met veel fantasie en levert enkele geweldige passages op, die een tegenwicht vormen voor de dynamiek van de draken.
Dus voor de lezers die van meeslepende verhalen houden, met een perfecte balans van dynamiek, humor en kwetsbaarheid is ‘Drakenkruid’ een mustread!