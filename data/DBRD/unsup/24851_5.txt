Na het eerste deel van de trilogie van Bronja Hoffschlag over Project X komt de schrijfster nu met een spannend vervolg. Waar in het eerste deel alleen de perspectieven van broers Misha en Lennart aan bod komen, zijn er in het tweede deel nieuwe perspectieven toegevoegd. Delen van dit tweede deel worden beschreven vanuit de perspectieven van de broers, maar ook vanuit seriemoordenaar Skinner en drugsgebruiker Joël. Skinner zit samen met Misha Larsen in de gevangenis van New York. Hij is een heel andere moordenaar dan Misha, waar Misha heeft gemoord vanuit wraakgevoelens doet Skinner dit puur voor zijn plezier. Beide mannen spelen een psychologisch spel en proberen elkaar uit te dagen en elkaar de baas te blijven in de harde wereld van de New Yorkse gevangenis.

In deel één is Lennart naar New York gekomen om zijn broer te kunnen bezoeken in de gevangenis. In deel twee verblijft hij nog steeds in New York en gaat op verzoek van zijn broer onderzoek doen naar het verleden van Skinner. Met hulp van Maren, Colin Ross en een journalist komt Lennart veel te weten over het verleden van Skinner, die opgroeide in de sekte van de ter dood veroordeelde Macchias Dawson. Naast deze zoektocht heeft Lennart in de gevangenis ook een vrouw ontmoet met wie hij een relatie krijgt. Deze vrouw, Elaine is politieagent en voogd van Joël. De verhaallijn van drugsverslaafde Joël is nieuw in de trilogie. Zijn voogden Elaine en Jaceon proberen telkens weer te zorgen dat Joël afkickt, maar elke keer valt hij weer terug. Langzaam wordt duidelijk wat deze verhaallijn verbind met de andere verhaallijnen in het boek.

Volledige aandacht is vereist bij het lezen van dit boek. Net als in het vorige deel maakt de schrijfster gebruik van tijdsprongen en verschillende verhaallijnen om de spanning in het boek op te bouwen. Het spel dat Misha en Skinner spelen is gedetailleerd uitgewerkt, de dialogen zijn sterk en zorgen voor een geloofwaardig verhaal!

Het nieuwe boek van Bronja Hoffschlag is net als deel één erg spannend en ijzersterk uitgewerkt. Bij het lezen van dit boek vergeet je alles om je heen. Jammer dat we nog een tijd moeten wachten op het vervolg, maar ik ben erg benieuwd naar het laatste deel van deze trilogie!