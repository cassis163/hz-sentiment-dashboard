De enige samenhang in de gedichtenbundel Met enige vertraging is ironie. Lévi Weemoedt springt blijmoedig van de hak op de tak met gedichten als:

A Tale of two cities

Amsterdam die grote stad
die is gebouwd op palen

En Vlaardingen, dat klotegat,
berust geheel op falen.

Dit gedicht kan een aanwijzing zijn waarom Lévi Weemoedt, pseudoniem van Isaäck Jacobus van Wijk, Vlaardingen in 1992 verliet om zich in Assen te vestigen. De gewezen leraar Nederlands weet met deze twintigste bundel wederom een (schater)lach op het gezicht van de lezer te toveren. De gedichten zijn kort en treffend.

Nederland

Onze natio-nale trek?
Waar een
wil is
Is een
hek

Met enige vertraging is een vlot geschreven dichtbundel die een groot publiek zal aanspreken. De gedichten zijn doordrenkt van ironie en zelfspot.

In interviews laat Weemoedt graag weten dat hij zichzelf niet al te serieus neemt "omdat het leven al zwaar genoeg is." De dichter verplaatst zich liever in anderen. Sinds de dood van zijn vrouw geeft hij weer les. Nu echter niet op een middelbare school, maar in de gevangenis. De gevangenen spreken hem aan, omdat ze zich niet anders hoeven voordoen. In de bundel komen eigenaardig genoeg geen gedichten voor over de gevangenis. Wel komt af en toe zijn sombere aard naar voren.

De kwaliteit van mijn leven
een cijfer gevend,

Daarbij rekening houdend
met de factor plezier,

Ook geluk in de liefde in ogenschouw nemend,
Depressieve gedachtes als:'Wat doe ik nog hier?'
Kom ik uit op een 4.

Lévi Weemoedt is niet Nederlands grootste dichter, maar vermoedelijk wel de leukste.