Het meisje met een klok als hart gaat over George Foss. Het boek verspringt van hoofdstuk naar hoofdstuk, in tijd. Eerst studententijd, dan weer tegenwoordige tijd. In zijn eerste jaar aan de universiteit heeft hij een meisje leren kennen, Audrey, waar hij helemaal weg van is. Ze krijgen een relatie en brengen veel tijd met elkaar door. Als George na de kerstvakantie weer op de universiteit komt, krijgt hij het verschrikkelijke nieuws dat Audrey zelfmoord heeft gepleegd. George is er kapot van en gaat naar haar geboorteplaats om bij de begrafenis aanwezig te zijn. Daar aangekomen blijkt het meisje wat hij kende als Audrey, niet het meisje te zijn wat zelfmoord heeft gepleegd. Hierna ontstaat een zoektocht naar het meisje wat zich voor Audrey uitgaf en onder haar naam naar de universiteit ging.
In het heden zit George in zijn favoriete café en ziet hij haar weer, Audrey, die eigenlijk Liana heet. Ze spreekt hem aan en verteld dat ze in de problemen zit. George, die stiekem nog steeds een beetje gek op haar is, is zo goed van vertrouwen dat hij haar helpt, hij brengt het geld wat zij gestolen heeft terug naar de eigenaar. De volgende dag slaat het noodlot toe, de eigenaar van het geld is vermoord in zijn huis gevonden. Met deze gebeurtenis wordt Georges hele leven overhoop gehaald en beland hij in een achtbaan aan intriges en leugens waar hij zichzelf uit moet zien te redden.
Het boek schakelt makkelijk van heden naar verleden door dat deze per hoofdstuk zijn ingedeeld. Het verhaal leest makkelijk, weinig moeilijke woorden of anekdotes en korte hoofdstukken zorgen voor extra vaart. De personages worden ruim voldoende uitgewerkt, je kunt ze zo voor je zien. Het boek was niet extreem spannend, maar ik bleef toch constant erg benieuwd hoe George zich uit zijn hachelijke positie ging redden.
Al met al een leuk boek over een door het noodlot beëindigde jeugdliefde, maar uit het oog is niet uit het hart. Hoever zou jij zelf gaan als je je eerste jeugdliefde weer tegenkomt en die vraagt jou om hulp?