Een bijzonder boek in groot formaat, gedrukt in China en uitgegeven in het Nederlands door Lemniscaat. Een wereld vol steden; nu ja, het zijn er toch uiteindelijk 30 geworden.

Het is een opmerkelijk kijk- en leerboek, waarin bekende en vooral onbekende weetjes staan vermeld, over bekende en minder bekende wereldsteden.
Zelfs plaatsen waar je zelf bent geweest, geven hier nog iets meer prijs over zichzelf. Een boek dat zeker opvalt, qua grootte en qua inhoud. Ook de stoere afbeeldingen (prenten en geen foto’s) opgevuld met tekst, springen in het verbaasde lezersoog. Om alle informatie in je op te kunnen nemen, moet je het boek in alle richtingen draaien.

Deze lezer heeft vaak een van de drukste winkelstraten ter wereld afgelopen. Precies een straat zonder einde, ginds in Shanghai. Nu weet hij – met dank aan dit boek - ook waarom: Nanjing Lu loopt ruim 5,5 kilometer door de stad!

Een wereld vol steden richt zich in eerste instantie tot jonge lezers, maar zeker ook tot volwassen leergierigen.
Je krijgt informatie over het aantal inwoners van de betreffende stad; verder sla je op wat je zelf leuk of interessant vindt. De volgorde van de steden die aan de beurt komen is precies lukraak gekozen. Zo volgen bijvoorbeeld Berlijn, Shanghai, Kaapstad en Sint-Petersburg elkaar vliegensvlug op. Je wordt als lezer zodanig getriggerd, dat je zelf op zoek zou willen gaan naar meer weetjes. Moet je er wel af en toe een wereldatlas bijnemen.

De Vasco da Gamabrug in Lissabon: 12,3 km lang en een van de langste bruggen van Europa. Zelf ook meerdere keren overbrugd met de auto. Maar dat deze ‘ponte’ tijdens de inwijding werd bevolkt door 15.000 eregasten, gezeten aan een 5 kilometer lange tafel, waarbij er 7.000 kilo ‘feijoada’ (erg lekkere en stevige Portugese bonenschotel) werd verorberd? Dit wist ik niet, jij wel?

Elke stad krijgt een representatieve illustratie, ontworpen door de kunstenaar James Brown (niet de ‘Godfather of Soul’ zaliger). Elke afbeelding wordt knap opgevuld met opmerkelijke feiten in tekstvorm, neergeschreven door Lily Murray. Je krijgt meer dan voldoende tips en bagage mee voor een aantal intrigerende citytrips.

Een wereld vol steden: vol ‘wist je datjes’.