Het verhaal gaat over 4 vriendinnen: Joni, Deb, Eden en Trina. Zij zijn al bevriend sinds de middelbare school. Nu ze volwassen zijn, getrouwd en sommige onder hen kinderen hebben is hun vriendschap niet meer zo hecht. Toch gaan ze nog elk jaar op vriendinnenweekend. Dit gebeurt vooral op initiatief van Joni die meestal de organisatie van het weekendje op zicht neemt.

Omdat na al die jaren hun vriendschap wat verwaterd is besluiten ze op een avond elk een (anonieme) brief te schrijven met daarin een geheim dat ze nog nooit aan de andere vriendinnen hebben opgebiecht. Zo wil Joni de vriendschapsband tussen de vriendinnen terug aanhalen. Na het opstellen van de brieven ontdekt ze echter een brief in het haardvuur, met een inhoud waarvan het niet de bedoeling was dat deze bekend zou worden. De schrijver van de brief biecht op dat ze één van haar vriendinnen al jarenlang haat en vaak op het punt heeft gestaan om de ander iets aan te doen.

Doorheen het verhaal komen we de geheimen van de 4 vriendinnen te weten, de één al wat spannender en serieuzer dan de ander. De schrijfstijl van Nicola Moriarty is vlot, het boek leest lekker weg. Het is ook niet meteen duidelijk wie de auteur is van de 5de brief waardoor het toch spannend blijft.