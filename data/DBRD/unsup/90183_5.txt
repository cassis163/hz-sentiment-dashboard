"Een dodelijk venijn" van Fred Vargas is een traktatie voor fans van de Franse commissaris Adamsberg. Al weer deel dertien uit de reeks en het doet niet onder voor eerdere delen uit deze serie.

Onbekend met de serie, de commissaris, auteur Fred Vargas? Dan is het wellicht goed te beginnen bij deel één uit de Adamsberg-reeks: "De Man van de Blauwe Cirkels". Of start met "IJsmoord", dat voorafgaat aan "Een Dodelijk Venijn".

"Een Dodelijk Venijn" begint namelijk met Adamsberg die terug is in IJsland. Hij is op vakantie en kijkt hoe de vissers van Grimsey de vangst binnen brengen. Zijn mobieltje is in een hoop schapenkeutels gevallen en vertrapt door een schaap. Adamsberg is onbereikbaar.

Niet dat hem lang rust wordt gegund. In Parijs is z'n team vastgelopen in een moordonderzoek. Ze weten de baas ook zonder mobieltje heus wel te vinden.

Eenmaal terug in Parijs, lost Adamsberg op onnavolgbare wijze de moordzaak op. Maar: dan blijkt één van zijn medewerkers geobsedeerd door een spin. Deze kluizenaarsspin zaait opeens dood en verderf in de omgeving van Nîmes.

Adamsberg raakt geïntrigeerd, terwijl hij en passant een tweede zaak oplost. Hij start een illegaal onderzoek naar de sterfgevallen in Nîmes. Het lijkt erop, dat alles te maken heeft met een gesloten weeshuis en wat zich daar net na de Tweede Wereldoorlog heeft afgespeelt.

Bij zijn onderzoek krijgt Adamsberg hulp van een deel van zijn mallotige en bizarre team. Al hun eigenaardigheden en onhebbelijkheden worden uiteraard weer uitvergroot. Dit leidt tot de nodige hilarische en absurde situaties.

Voor lezers onbekend met Fred Vargas, is het wellicht goed te weten dat in alle boeken werkelijkheid, fantasie, historie, feiten, psychologie en realiteit worden vermengd. Dit maakt de boeken minder geslaagde leesavonturen voor liefhebbers van realistische, rauwe, recht-toe-recht-aan detectives.

Inspecteur Veyrenc is in dit verhaal Adamsbergs steun en toeverlaat. Onder de teamleden die bewust buiten het onderzoek worden gehouden, of het zelfs dwarsbomen, is Danglard. Uiteindelijk blijkt deze gebruikelijke side-kick van Adamsberg gegronde redenen te hebben; maar de verhoudingen zijn ernstig verstoord.

Na de gebruikelijke onverwachtse wendingen, zij-, dwars- en doodlopende straten, een keur aan verdachten; wordt de moordenaar natuurlijk gevonden. Zoals altijd bij Fred Vargas is het boek uitstekend opgebouwd, boeiend geschreven, ontbreekt de humor niet, terwijl een lezer geboeit blijft. Deze detective leest weer als een trein. Rode draad is deze keer sexuele intimidatie, sexueel geweld, sexueel misbruik en de invloed hiervan op slachtoffers.

Wellicht leuk voor fans, één van de personages uit de serie van de "Evangelisten" helpt tegen het einde van het boek met het onderzoek. Fred Vargas heeft behalve de serie rond commissaris Adamsberg, namelijk ook een serie detectives rond "De Evangelisten" geschreven.

Fred Vargas is het pseudoniem van een Franse historica en archeologe. Zij schrijft detectives als ontspanning, naast haar academisch werk. Archeologie en geschiedenis spelen vaak een rol in haar detectives, die in al meer dan veertig talen zijn verschenen.

"Een Dodelijk Venijn", uitgegeven door De Geus, wordt uiteraard warm aanbevolen.