De moordkunstenaar van Michael White is een erg spannend boek dat ik in één ruk uit heb gelezen. Het gaat over inspecteur Jack Pendragon die een afschuwelijke reeks moorden op moet lossen. De meeste slachtoffers komen uit de kunstwereld en lijken allemaal te verwijzen naar een schilderij. Vandaar de naam moordkunstenaar. Tijdens het lezen kom je erachter waarom Jack Pendragon is verhuisd naar zijn vroegere woonplaats en leer je hem kennen en kun je je in hem inleven. De moorden volgen elkaar in snel tempo op en het oplossen van de moorden voelde als een race tegen de klok. In het boek komt ook een tweede verhaallijn voor. Het zijn brieven geschreven door William Sandler. De brieven zijn geschreven aan mevrouw Sonia Thomson. Hij beschrijft in de brieven vier moorden van 130 jaar geleden en laat doorschemeren dat hij de beroemde Jack the Ripper is. In het begin begreep ik niet wat de brieven precies met het verhaal in het heden te maken hadden, maar hoe meer ik las hoe meer ik het begreep. Dankzij de brieven kreeg je een idee hoe de Jack the Ripper moorden zijn gepleegd en ik vond het een verwelkomende afwisseling. Je hebt het gevoel dat je in zijn geest kruipt en zijn gedachtes kan lezen. Steeds dacht ik te weten wie de moordkunstenaar was, maar steeds weer had ik het mis. Op het eind begrijp je precies wat de brieven van Jack the Ripper met de moordkunstenaar te maken hebben en is er de echte ontknoping. Geweldig boek!