When Morning Comes vertelt het verhaal van vier tieners ten tijde van de Apartheid in Zuid- Afrika. We volgen een blanke jongen van een welgestelde familie, een Indiaans meisje dat de dochter is van een supermarkthouder en twee zwarte jongeren die in Soweto wonen. Terwijl alles in het werk wordt gezet om de 'Soweto Riots' op gang te krijgen, bloeit er een zeldzame vriendschap tussen deze vier personages op.

Ondanks dat het plot niet heel bijzonder klinkt, is het dat zeker wel. Arushi Raina verwerkt een heleboel historische feiten van de Apartheid en de rellen in haar verhaal, wat het verhaal indrukwekkend, informatief en rauw maakt. Niet alleen worden de plannen voor de opstand bedacht, maar ook lezen we hoe hard het leven toendertijd was. Dat dienstmeisjes niets meer waren dan hulp voor blanken. Dat de politie onnodig grof en hard optrad. Dat er zoveel haat en woede onder de mensen was. En zo kan het lijstje nog wel een tijdje doorgaan. De rauwheid wordt wel enigszins verzacht doordat er door de personages empathie wordt opgewekt. Naast alle narigheid is er toch ook ruimte voor liefde en vriendschappen.

Met regelmaat wordt er gebruik gemaakt van 'slang' en hoewel de Afrikaanse woorden goed te herleiden zijn voor ons als Nederlanders, is het toch fijn dat er een verklarende woordenlijst achterin het boek staat. Naast Afrikaans, worden er ook woorden in Zulu gebruikt en die zijn wat lastiger te herleiden.

Het verhaal is erg snel en het is dan ook jammer dat het boek slechts 222 pagina's telt. Meer pagina's had een betere uitwerking van de personages kunnen geven, waardoor het wellicht een vijfsterrenboek geworden was. Nu blijf ik haken op vier sterren, omdat het net niet volledig voelt.