Met Wespenval stelde Jefferey Deaver mijn stalen zenuwen weer danig op de proef. Ik ben nog net niet bezweken, maar het scheelde niet veel. Dit boek was gewoon té spannend!

Een vermoorde jongen, twee ontvoerde meisjes en een politieagent die in de val loopt. De optelsom van raadselachtige gebeurtenissen in Noord Carolina. Het lijkt al snel duidelijk wie verantwoordelijk is voor deze gruwelijkheden, Garret Hanlon, wees en insectenfreak. Omdat haast geboden is bij de opsporing van deze jongen schakelt de plaatselijke politie Lincoln Rhyme en Amelia Sachs in die op dat moment in een Californisch ziekenhuis zijn. De invalide Rhyme ondergaat daar binnen een paar dagen een zeer riskante operatie die zijn lichamelijke toestand misschien verbetert. Om de tijd te doden tussen de onderzoeken en de daadwerkelijke operatie stort Rhyme zich op de zaak. Het is Rhyme al snel duidelijk, alle forensische sporen wijzen naar Garret. Hoewel Sachs en Rhyme altijd twee handen op één buik zijn, deelt zij zijn mening dit keer niet. Haar intuïtie zegt dat de jongen onschuldig is en ze springt voor hem in de bres door hem te bevrijden uit de gevangenis. Dit leidt tot gevaarlijke, onvoorziene situaties die een aantal mensen het leven kost en Sachs in een zeer lastig pakket brengt. Kan de voortvluchtige Sachs het complot dat zich steeds duidelijker ontvouwt op tijd ontrafelen zonder dat het haarzelf en Garret het leven kost? En, is Rhyme slim genoeg om haar op afstand bij te staan en haar op tijd te vinden voordat zich nog grotere dramas voltrekken?

Wespenval is van de eerste tot de laatste pagina ultraspannend. Het plot is vernuftig, bloedstollend en dendert maar door. Niets is wat het lijkt en Deaver laat je als lezer weer alle hoeken van het boek zien. Ongelofelijk zoals die man zich met elk boek weer weet te handhaven op hoog niveau! Ademhalen tussen alle verrassende wendingen in het verhaal is bijna niet mogelijk, het boek wegleggen voordat het uit is ook niet. Wespenval moet je als thrillerfan absoluut in je boekenkast hebben staan! Jammer dat vijf sterren het maximum is wat ik mag uitdelen, dit boek verdient er nog meer!