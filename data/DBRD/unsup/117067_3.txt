Met zijn boek De Japanse tuin uit 2002 heeft Pieter Aspe naar mijn mening een ijzersterke thriller geschreven. Het onderwerp van deze korte thriller (121 paginas) gaat over vier mysterieuze moorden.
Van Aspe zijn we gewend dat de protagonist vertolkt wordt door Pieter Van In en het verhaal zich telkens afspeelt in Brugge. Deze keer is het echter anders: het hoofdpersonage is Lies Rutten, die samen met haar collega, Rudi Nelissen, de leiding heeft over het onderzoek en het verhaal speelt zich af in de Limburgse hoofdplaats Hasselt. Dit geeft wel een leuk extraatje aan het verhaal. Beide hoofdpersonages hebben geen vlekkeloos verleden. Hoofdinspecteur Rutten heeft vroeger wel eens geposeerd voor naaktfotos en dit zal haar in deze zaak nog zuur opbreken. Haar collega Rudi is voormalig alcoholist en heeft zijn zoon verloren aan drugs.
Rond de dood van Stijn Olaerts hangt een grote waas van mysterie want het lijk lag gedumpt in een vijver, vlakbij een discotheek. Wanneer blijkt dat deze jongeman contact had opgenomen met de hoofdbibliothecaris van de bibliotheek in Hasselt, besluiten de twee collegas hier wat informatie op te doen. Enkele dagen later wordt het duo opgebeld om te melden dat de hoofdbibliothecaris overleden is op bedenkelijke wijze en niet onbelangrijk: hij had een collectie geheime documenten die in verband konden gebracht worden met de moord op Stijn Olaerts.
In het verhaal wordt de spanning dan geleidelijk aan opgebouwd om zo tot een zeer verrassend einde te komen. Naar mijn mening is dit een zeer geslaagd boek van Pieter Aspe, anders dan we gewend zijn. Een minpunt is dat het eigenlijk te kort is om echt geweldig te zijn. Het leest als een trein, maar op twee uur tijd zit je al aan bladzijde 121.
Al bij al een zeer leuke leeservaring en zeker een aanrader als je eens even wil wegzakken in een degelijke thriller.