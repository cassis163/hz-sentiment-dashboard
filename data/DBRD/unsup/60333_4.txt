‘De belofte’ van Jeanine de Ronde is een van de meest duistere pageturners, die ik in de laatste tijd gelezen heb. Het gaat over het gevaar dat schuilt in gunsten vragen en beloftes maken, want de gevolgen van een dergelijke deal met de verkeerde personen kunnen verstrekkende gevolgen hebben.
Wat maakt dit boek bijzonder?
Als eerste is de subtiliteit waarmee de lezer steeds verder in het verhaal gezogen wordt. Heel genuanceerd krijgt de lezer steeds meer informatie over de gebeurtenissen in het verleden en ontvouwt zich de waarheid omtrent het huis van de familie Le Corpse en de gebeurtenis waardoor ze op een avond uit het huis gevlucht zijn. Dit maakt het verhaal zo spannend dat ik het boek niet aan de kant kon leggen en het in een adem heb uitgelezen.
Daarnaast gebruikt Jeanine de Ronde op sublieme wijze hele eenvoudige middelen in het verhaal om de lezer angst aan te jagen. Als Roger voor het eerst door het huis vol met schaduwen loopt heeft hij een heel naar voorgevoel en besluit hij om niet te overnachten in het huis. De lezer weet dan al dat er zich in de schaduwen van het huis ‘iets’ bevindt dat al jaren wacht op bevrijding.
Ook leert de lezer de gevangene van het huis beter kennen door enkele prachtig geschreven hoofdstukken in het verhaal. Als lezer voel je hierdoor de eenzaamheid, het verdriet en de pijn van de gevangene, waardoor deze als personage meer diepgang krijgt.
Tot slot wil ik dit boek aanraden aan iedereen die zin heeft in een spannende, duistere pageturner, die door subtiliteit en eenvoud de lezer zal laten griezelen.