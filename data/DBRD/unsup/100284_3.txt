Een nieuwe juridische thriller van de hand van Grisham, dat is toch duimen dat hij weer op zijn oude niveau presteert en een plot van formaat aflevert. De cover van De oplichters is niet bijzonder opvallend maar past wel goed bij de eerdere boeken van Grisham. Het plot op de achterflap is wel intrigerend en doet denken aan de TV serie Suits, waar ook een jongeman zich voor advocaat uitgeeft zonder hiervoor afgestudeerd te zijn. Hoofdpersonages in De oplichters zijn de drie jonge studenten Mark, Todd en Zola. De beide heren zijn het meest voortvarend, terwijl Zola veel terughoudender is, moeite heeft om zich anders voor te doen en moeite heeft om het grijze gebied van de wet op te zoeken. Zij is de enige van de drie die steeds weer kijkt naar haar eigen aandeel in de situatie waarin ze zijn beland. Mark komt over als een stabiele jongeman, behulpzaam en charmant en een doorzetter voor wat hij bedacht heeft. Todd is de snelle prater van de drie, de jongeman die het met zijn snelle babbel wel voor elkaar krijgt. Vanaf het moment dat het drietal stopt met hun opleiding om daadwerkelijk als juristen aan de slag te gaan weet Grisham de lezer te geboeid te houden doordat je weet dat er een oplichtingsstunt aan zit te komen terwijl je steeds maar in het ongewisse blijft over hoe ze dit daadwerkelijk voor elkaar weten te krijgen. De wijze waarop het plot in elkaar zit is zeker ingenieus te noemen, al laat de spanningsboog wat te wensen over om het een echte thriller te kunnen noemen. Vooral de laatste hoofdstukken kennen flink wat spannende momenten, waarbij je als lezer echt kunt meeleven met het drietal. Een echte thriller is De oplichters helaas niet, maar een spannende roman en een aanrader voor de liefhebbers van het juridische genre om te lezen is het zeker wel.