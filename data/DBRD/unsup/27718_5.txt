Jane Austen is iemand die je zeker weten kent als schrijfster, haar boeken zijn immers wereldberoemd. Haar boeken zijn verfilmd en wie kent Mr Darcy nou niet? Maar wie is Jane Austen zelf? Dat leggen Anke Werker en Sanne van der Bruggen heel mooi uit in een prachtig geillustreerd boek over haar leven.

‘Jane Austen voor iedereen’ is helemaal geen angstaanjagend dik boek, geen biografie, maar wel een mustread als je van haar boeken houdt. Het is typisch zo’n boek wat je af en toe eens doorbladerd en waarmee je nog iets verliefder wordt op de verhalen van Jane Austen. Want de liefde die Anke Werker en Sanne van der Bruggen delen voor Jane Austen spat van de boeken af.

Geen saaie geschiedenis over Jane’s tijd, maar gewoon leuk uitgelegd, gecombineerd met korte samenvattingen van haar boeken, filmtips en andere leuke feitjes. Ik ben echt fan van dit boek, gewoon omdat het er zo tof uit ziet. Ik kan me zo voorstellen dat dit boek heel goed gebruikt kan worden op middelbare scholen, naast de boeken van Jane Austen.

De illustraties zijn prachtig, de vormgeving past zo goed bij de manier van vertellen en ik wilde eigenlijk dat het gewoon nog dikker was. Ik las het binnen een paar uurtjes uit en had daar best een beetje spijt van. Ik had wel gelijk zin om alle verfilmingen te gaan kijken én alle boeken te gaan lezen, maar ook om naar Bath te verhuizen. Ha!

‘Jane Austen voor iedereen’ is zeker niet alleen een mustread voor fans van Jane Austen, maar ook voor iedereen die meer over haar wil weten. Een prachtig geillustreerd en vormgegeven boek, wat ook nog eens heel leuk geschreven is. Wat wil je nog meer?