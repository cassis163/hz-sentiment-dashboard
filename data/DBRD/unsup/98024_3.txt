Zelf kocht ik The Selection in 2013 zonder het lezen van de achterkant, de mooie cover was voor mij voldoende. Een boekenbon van de American Bookcenter (mijn favoriete boekwinkel in Amsterdam!) gaf mij de gelegenheid om meteen deel één en twee in huis te halen – en achter elkaar te verslinden..

Ik heb The Selection, het verhaal van America Singer die geselecteerd wordt om te strijden voor het hart van Prins Maxon, met veel plezier gelezen. Tijdens het lezen moest ik vaak denken aan het televisieprogramma The Bachelor, wat ik stiekem erg leuk vind om naar te kijken (Ik geef thet toe: zo’n beetje alle datingshows op televisie horen tot mijn guilty pleasures..)

In The Selection staat de liefde centraal. Zelf vind ik het heel fijn dat de liefde tussen America en Maxon langzaam opbloeit en dat ze de tijd nemen om elkaar te leren kennen. Ik denk dat dit een realistische weergave is van de liefde – iets wat we niet altijd in Young Adult boeken terugvinden. Ik vind dat de gevoelens van America sowieso heel echt overkomen, je voelt echt met haar mee omdat ze haar jeugdliefde Aspen achter heeft moeten laten. Maar ik moet wel zeggen dat ik het verschrikkelijk vind dat ook in dit boek weer een love triangle centraal staat..

Het boek is bovendien erg goed geschreven, waardoor je het het liefst aan één stuk door uitleest. The Selection is echt te omschrijven als een page turner! Helaas heb ik wel het gevoel dat de world building niet echt toereikend is – ik zou zoveel meer willen weten over het land Illéa en de verschillende groepen waarin de bevolking verdeeld is.

Al met al leest The Selection meer als een liefdesverhaal in plaats van een dystopisch verhaal. De schrijfstijl en de realistische personages maken het boek een echte page turner. Een aanrader voor als je in de mood bent voor een zwijmelverhaal!

Deze recensie verscheen ook op Oog op de Toekomst.