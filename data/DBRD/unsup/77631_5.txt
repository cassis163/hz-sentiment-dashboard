Ik mocht dit boek al lezen voor hij officieel in de winkels ligt (11 februari) en daar ben ik als enorme Simone van der Vlugt fan heel erg gelukkig mee! Ik heb gisterenavond de helft gelezen en vanmorgen de rest, ik vloog er gewoon doorheen. Maar dat is niets nieuws ;-) Bij boeken van Simone heb ik dat gewoon. Ze schrijft zo lekker en meeslepend, je kunt niet anders dan doorlezen. En vind je de cover van dit nieuwe boek ook zo prachtig?

Nachtblauw had me vanaf de eerste zin te pakken en heeft me zelfs nu na het dichtslaan niet losgelaten. Je wordt meegenomen terug in de tijd, naar de Gouden Eeuw, en beleeft het avontuur mee met Catrijn, een sterke 25-jarige vrouw die geen makkelijk leven heeft. Je kunt niet anders dan deze hoofdpersoon bewonderen. Ze droomde er altijd al van om aardewerk te beschilderen in de grote stad en nu haar man, een klootzak eerste klas, is overleden heeft ze de middelen en de mogelijkheid om het dorp te ontvluchten. Via Alkmaar en Amsterdam komt ze in Delft terecht bij een plateelfabriek. Maar ze wordt achtervolgd door haar verleden en blijft maar in angst leven dat het geheim wat ze achterliet in De Rijp uit zal komen… En niet alleen dat bedreigt haar relatief rustige nieuwe leven, ook de Delftse donderslag en de pest zijn een bedreiging.

Alles wat er gebeurt zie je zo voor je. Simone weet de wereld van toen, geen makkelijke wereld, helemaal tot leven te brengen, zodat je je in die tijd waant. Alles voelt zo realistisch…
Samen met Catrijn ontmoet je daar Rembrandt, de vriendelijke Johannes Vermeer (is Catrijn het Meisje met de parel??) en Carel Fabritius, waar ze schilderles van krijgt. Je leeft mee als ze verliefd wordt en moet kiezen tussen gevoel en verstand. En je ziet het Delfts blauw geboren worden. Maar ook voel je de angst tijdens die donderslag en als de pest steeds dichterbij komt.

Nachtblauw is een geweldige historische roman, met thrillerachtige aspecten en romantiek. Wat kan een mens nog meer wensen?
Hoe doe je dat toch elke keer weer Simone? Je weet me steeds weer te betoveren met je verhalen! Ook met Nachtblauw heb je me weer helemaal in je macht! Gewoonweg magisch…