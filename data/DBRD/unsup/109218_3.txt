Op een avond in September worden twee jongens afzonderlijk gebeld door het bedrijf Death-Cast, die hun mededeelt dat ze nog maar 24 uur te leven hebben. Hierdoor worden ze automatisch "Deckers" genoemd: mensen die zich in de laatste 24 uur van hun leven bevinden. Doordat deze beslissing gemaakt wordt over hun leven en ze beseffen dat ze er nog niet zoveel uitgehaald hebben, melden ze zich aan bij Last Friend, een app waar je in contact kunt komen met andere Deckers. Mateo en Rufus komen met elkaar in contact en besluiten hun laatste dag samen door te brengen.

"No matter how we choose to live, we both die at the end."

Het idee achter het boek is ontzettend goed gevonden, als je erover nadenkt is het zelfs "luguber met een depressief tintje" te noemen. "Live life to the fullest" is toch wel de grote boodschap van het boek. Het is jammer dat Silvera vooral focust op deze laatste dag, omdat het boek hierdoor behoorlijk traag wordt. Anderzijds heeft dit ook wel z'n charmes, omdat de jongens nog maar 24 uur te leven hebben en deze 24 uur is waarin het boek zich afspeelt.

De personages wekken niet de emoties op die ik had verwacht. Ze blijven vrij afstandelijk en er was gewoon nergens een klik. Hierdoor werden conversaties saai en duurde het lang voordat het boek uit was. Ook werden er random willekeurige vreemde personages in het verhaal geweven die de interesse in het verhaal erg lieten afzwakken. Zat je net lekker in het verhaal, kwam er weer een hoofdstuk van een buitenstaander, erg jammer. Ze hebben zeker wel wat met het verhaal te maken, maar ze lijken niet afgemaakt en hierdoor voelen ze aan als losse stoorzenders.

Het is bijzonder te noemen dat een stempel op je leven je pas laat beseffen dat je nog helemaal niet hebt geleefd. Het onderwerp laat je nadenken; Heb jij je leven ondertussen geleefd zoals je voor ogen had of zijn er nog behoorlijk wat dingen op je bucketlist niet aangevinkt? Wat als...?!

Het is makkelijk en toegankelijk geschreven en af en toe zelfs een tikkeltje jeugdig. Mensen die houden van young adults met veel liefde, in een moderne setting met wat futuristische dingen erin verwerkt, zullen in hun nopjes zijn met dit boek. Mij heeft de uitwerking niet helemaal geraakt. 3*