In het landhuis van Sir George Stubbs wordt een groot ‘Zoek de moordenaar’-spel georganiseerd door detectiveschrijfster Ariadne Oliver. Voor deze gelegenheid wordt ook Hercule Poirot uitgenodigd, dit om de prijzen uit te delen. De achterliggende reden voor zijn aanwezigheid is echter de overtuiging van Mevrouw Olliver dat er iets verdachts aan de gang is. Deze vermoedens worden al snel bevestigd wanneer één van de deelnemers vermoord wordt teruggevonden, en dit zelfs op dezelfde manier als in het spel wordt omschreven. Er rijzen nog meer vragen wanneer snel blijkt dat ook de gastvrouw, Lady Hattie Stubbs, verdwenen is.

Hierop volgt al snel de klassieke whodunnit, waarbij alle deelnemers één voor één worden ondervraagd. Wie heeft deze moord gepleegd en waarom? En wat is er met de gastvrouw gebeurd? Doordat de personages slechts oppervlakkig worden beschreven, blijft iedereen een mogelijke verdachte.

Agatha Christie test je scherpzinnigheid door gedurende het hele verhaal kleine details los te laten, die op het einde tot een verrassende plot leiden. Niet het beste boek van Agatha Christie, maar wel lekker luchtig voor wie zin heeft in een klassiek Cluedo-spelletje!