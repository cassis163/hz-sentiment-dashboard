Gelezen mei 2007.
Prachtig boek, maar ik had af en toe ook wel eens dat ik dacht: hmmmm, dat klopt niet helemaal. Hoe kan iemand zo lang zonder papieren heen en weer reizen; van dokters gebruik maken; werken etc. Dat klopt echt niet. En het eind vond ik jammer: het boek verdiende duidelijk een 'happy' end. Nu zijn alle partijen in het boek niet gelukkig en dat vind ik niet bij de stijl van het boek passen. Ook het coute que coute erbij willen halen van de papieren van Celer en Cornelis Leemans slaan nergens op, vind ik. Hun -vage- aanwezigheid in het boek was meer dan genoeg.
De ontwikkeling van de relatie tussen Julia en Decimus vond ik erg leuk om te lezen; zeker omdat de verschillen in levensstijl tussen zijn en haar tijd redelijk goed benoemd werden (hoewel het voornamelijk vanuit haar gezichtspunt is beschreven). Ook zijn verdere contacten met Mark en de Engelse acteurs was voor mij leerzaam.
Wat ik weer erg onwaarschijnlijk vond was de lange periodes waarin niets gebeurde terwijl op de achtergrond Leemans continu aanwezig was. Als hij de crimineel was zoals hij werd neergezet, had een en ander veel eerder zijn beslag gekregen. Nu werd het te veel uitgerekt: over een periode van ongeveer 1,5 jaar.
Al met al een goed, vlot lezend boek waarbij je de 'vage' onderdelen voor lief moet nemen. Heerlijk vakantieboek!