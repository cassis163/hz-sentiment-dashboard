Door het artikel "Spanning in de Wildernis" hier op Hebban, werd ik erg nieuwsgierig naar The Mountain Story. Ik hou wel van avontuurtjes. Toch is dit boek op een wijze heel anders dan ik had verwacht.

Wolf Truly vertelt in een brief aan zijn zoon wat er jaren geleden, op zijn 18e verjaardag, is gebeurd op de Berg. Dat hij daar met een aantal vrouwen een aantal dagen heeft vastgezeten omdat ze verdwaald waren is duidelijk, maar de rest is een geheim gebleven. Door middel van flashbacks en herinneringen/hallucinaties krijgen we meer achtergrondinformatie en krijgen we ook te weten wat Wolf heeft aangezet om die bewuste dag naar de berg te gaan.

Naast dit grote avontuurlijke verhaaltje, krijgen we ook een verhaal wat een ontdekkingsreis in de levens van de berg-gangers is. Hoop, vriendschap en liefde zijn thema's die we vaak tegenkomen. Ook spatten angst en wanhoop van de bladzijdes af. Soms gaat de auteur voor mij even wat te diep op bepaalde dingen in, terwijl ze op sommige punten weer net wat steekjes tekort komt. Waarschijnlijk een kwestie van smaak, maar vooral het missen in diepte van bepaalde personages vond ik jammer.

Al met al een leuk boek om te lezen die fijn en vlot weg las. 3*