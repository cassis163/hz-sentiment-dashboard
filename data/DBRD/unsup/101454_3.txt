De ontdekking van een koning is het eerste deel van de trilogie Het licht van de stervende maan. Zoals in de meeste fantasy-trilogieën, wordt hier een probleem geïntroduceerd waar de hele trilogie om draait en is er geen sprake van een afgerond verhaal – hoewel dit eerste boek zeker een afronding kent en niet plots wordt afgekapt.

In dit eerste deel verlaten Aélanyss en Luzian, twee alfrán, het woud waarin zijn wonen om voor het eerst sinds eeuwen de mensenwereld in te trekken. Hiermee wordt de nieuwsgierigheid van de lezer direct geprikkeld. Hoe zullen de mensen op hun komst reageren? Welke verschillen bestaan er tussen de twee volkeren?
De twee alfrán breiden al heel snel hun reisgezelschap uit doordat twee jongemannen met hen mee reizen. De dynamiek tussen de personages is interessant en de reden waarom de twee zich bij de alfrán aansluiten is niet uit de lucht gegrepen.
Het opvoeren van geloofwaardige karakters is een van de sterke punten in dit boek. Niemand gedraagt zich inconsequent of te voorspelbaar en de beweegredenen zijn duidelijk genoeg. Er zitten wat mysterieuze karakters tussen die niet heel veel vertelruimte hadden in dit verhaal, wat de lezer des te nieuwsgieriger maakt naar de rol die zij in de gehele trilogie zullen vervullen.

De ontdekking van een koning is prima uitgewerkt. De karakters, de verhaallijn, de wereldbouw, de schrijfstijl… er is weinig op aan te merken. Toch springt er niet echt iets uit. Ik miste iets vernieuwends, iets wat dit anders maakt dan alle andere fantasy-boeken. Het voelde een beetje als het zoveelste fantasy-verhaal waarbij men een lange reis maakt om een queeste te volbrengen. Daarnaast bleef de spanning op de vlakte, er was geen duidelijke climax waarnaar het verhaal opgebouwd werd. Ik kreeg het gevoel dat bijna de helft van het boek uit dialoog bestond en hoewel de gesprekken soms absoluut interessant waren en ze bijdroegen aan de plot, vertraagde dit het verhaal wel enigszins.

De ontdekking van een koning legt een basis voor een Middeleeuws aandoend fantasy-verhaal, maar mist een echt originele insteek, personages die je bijblijven of een schrijfstijl waar je geen genoeg van krijgt. Een prima debuut, maar niet heel vernieuwend.