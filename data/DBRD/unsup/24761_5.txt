Smaragd – John Stephens

Smaragd is een geweldig boek. Ik heb het boek in één ruk uitgelezen, omdat ik het niet weg kon leggen. John Stephens zorgt er vanaf het begin voor dat je met de drie weeskinderen mee leeft. In het eerste hoofdstuk ontstaat de vraag waardoor de kinderen weeskinderen zijn geworden. Die vraag wordt pas aan het eind van het boek beantwoord en hierdoor leef je continu mee met de kinderen die zonder ouders zijn opgegroeid. Van weeshuis naar weeshuis en nergens zijn ze op hun plek. Net als je denkt dat het niet erger kan, worden ze weer naar een ander weeshuis overgeplaatst waar het nog erger is. Wat heel duidelijk overkomt is de band die de kinderen hebben met elkaar. Juist doordat ze zonder ouders opgegroeid zijn, hebben ze alleen elkaar en ze vertrouwen elkaar blindelings. John Stephens beschrijft wat de kinderen denken en voelen. Zo leer je de kinderen echt kennen. De stoere Emma die zich haar ouders niet kan herinneren. Ze heeft een hele grote mond, maar een heel klein hartje. Haar broer Michael die altijd op onderzoek uit is en het constant over dwergen heeft. Hij kan alle feiten vertellen. De sterke Kate die de zorg van haar broertje en zusje op zich heeft genomen, want dat heeft ze als vierjarig meisje aan haar moeder beloofd. De kinderen komen in een wonderlijk weeshuis terecht en beleven daar in een vroegere wereld spannende en gevaarlijke avonturen door één van de drie boeken van het begin. Een boek met weergaloze krachten. De kracht van het tijdreizen. John Stephens heeft de tijdsprongen heel duidelijk geschreven en hierdoor zijn de tijdsprongen ook goed te volgen. Hij beschrijft alles heel uitgebreid waardoor er in je hoofd een beeld gecreëerd wordt. Je hebt het gevoel dat je jezelf in die wereld bevindt. In die wereld leven wonderlijke wezens zoals de gravin en de krijsers. Die wezens worden zo duidelijk beschreven dat je ze voor je ziet. Kate, Michael en Emma veranderen het verleden en daardoor de toekomst. Helaas voor hen en fijn voor ons is het verhaal nog niet afgelopen en komen er nog twee boeken waarin ze op zoek gaan naar de andere twee boeken en daardoor hopelijk hun ouders vinden. Het boek is een young adults boek, maar ook volwassenen kunnen dit boek heel goed lezen. Ik kan in ieder geval niet wachten op deel 2 van de boeken van het begin!