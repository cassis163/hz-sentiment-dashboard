Ik heb het boek alsluisterboek uit de Hebban luisterbieb app geluisterd.
Prachtige roman die in het verleden en het heden speelt, en waarin het draait om liefde, vergeving en .... Wát als?
Er komt een stuk geschiedenis bij kijken met als setting de Russische revolutie en de moord op de tsarenfamilie, de Romanovs. Maar wat als Dimitri Malama's ware en grote liefde Tatjana Romanov nu eens níet net als haar familieleden werd afgeslacht maar had kunnen ontsnappen?
In het heden krijgt Kitty Fisher een grote schok te verwerken als er iets heftigs gebeurt in haar relatie met haar echtgenoot Tom. Zij vertrekt halsoverkop naar Amerika, om de blokhut te bekijken die haar overgrootvader haar samen met een geldbedrag en nog wat andere zaken heeft nagelaten. Daar komt ze tot rust terwijl zij de vervallen blokhut handig als zij is zelf begint op te knappen.
Zij begint zich dingen af te vragen over haar familiegeschiedenis. Waarom was er niets over haar overgrootvader Dimitri bekend? Wie was hij eigenlijk?
Het boek doet qua sfeer een beetje denken aan Als we elkaar terugzien van Kristin Harmel. Ik was geboeid door beide verhaallijnen, die van de geschiedenis van Dimitri en ook hoe Kitty het mysterie in het heden ontrafelt, en daarbij veel over zichzelf leert.
Het boek heeft een mooi verhaalstijl en de schrijfster Gill Paul weet de aandacht voor het verhaal vast te houden. Ondanks dat het boek aardig wat hoofdstukken heeft (71),verveelde het nergens. Alles wat geschreven werd hoorde absoluut bij het verhaal en verduidelijkte de sfeer van de tijd nog meer, of het nu 1917 was of 2016.