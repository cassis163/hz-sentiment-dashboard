Toen ik de inhoud van dit boek las, werd ik heel nieuwsgierig. Dit debuut van Julia Whelan over liefde, geheimen en keuzes intrigeerde me echt. Deze Amerikaanse actrice ontving talloze prijzen voor de door haar ingesproken audio-boeken en studeerde Engelse literatuur. Met groot enthousiasme begon ik dan ook in “Een jaar met jou”. Wat een prachtige roman van Julia Whelan mocht ik dankzij HarperCollins Holland ontdekken!

INHOUD

Ella krijgt de kans om haar master literatuur en poëzie te behalen in Oxford. Ella is al snel onder de indruk van deze Britse universiteitsstad met zijn beroemde schrijvers, colleges en geweldige geschiedenis. Toen ze 13 jaar was, besloot ze al om Amerika ooit te verlaten om deze plaats te ontdekken en haar droom te volgen. Wanneer ze in Oxford bijna omver gereden wordt, is ze verontwaardigd. Toevallig botst de “roekeloze chauffeur” dan nog tegen haar in het restaurant. Gelukkig lijkt het voorval na onhandige excuses vergeten. Groot is haar verbazing wanneer net die knappe jongen haar poëzie docent Jamie blijkt te zijn. Beiden trachten de chemie tussen elkaar te negeren. Uiteindelijk bezwijken ze toch voor elkaar en ze worden “friends with benefits”. Ella adviseert de vrouwelijke presidentskandidaat en hoopt na 11 juni deel uit te maken van het campagneteam. Jamie, die gekend is als een “player”, lijkt de relatie ook niet als meer dan een leuk tijdverdrijf te zien. Ella en Jamie delen naast passie ook de liefde voor poëzie en literatuur.

Op een dag ontdekt Ella dat Jamie gelogen heeft. Dit komt hard aan want beiden hadden beloofd om altijd eerlijk te zijn tegen elkaar. Ella besluit om Jamie te confronteren met zijn leugen en ontdekt dan het grote geheim. Deze vreselijke waarheid verandert alles. Het zet heel hun wereld op zijn kop en grote vragen dringen zich op. Ella zal moeten kiezen tussen haar verstand of haar hart en hun leven wordt compleet anders.

PERSOONLIJKE MENING

Toen ik begon in “Een jaar met jou” ontdekte ik dat elk hoofdstuk begon met een gedicht. In het begin was het niet meer dan een fijn verhaal waarbij literatuur en cultuur belangrijke onderwerpen waren. Toch was het de moeite om door te lezen. Elke zin vertelde me meer over de bijzondere personages en mooie landschappen. Julia Whelan heeft het boek in de ik-vorm geschreven. Net door die beeldende schrijfstijl en omdat ik alles door de ogen van Ella zag, werd ik stilaan meegezogen in de sfeer van “Een jaar met jou”.

Wanneer het grote geheim uitkomt dan verandert de toon van het boek. Nadat ik het geheim wist, ging ik heel het boek met andere ogen bekijken. Vaak moest ik even slikken of een aantal zinnen opnieuw lezen om ze te laten doordringen. Dit debuut slaagt erin om moeilijke zaken bespreekbaar te maken en giet dit in een nieuw soort sprookje. Eens ik het geheim wist, bleef ik doorlezen en hoopvol uitkijken naar de toekomst van Ella en Jamie. “Een jaar met jou” is een roman die ik in mijn hart sloot en niet meer vergeet!

AANRADER OF NIET ?

“Een jaar met jou” is een hartstochtelijke roman die krachtig is door zijn combinatie van mooie zinnen, poëzie en humor. Hoewel “Een jaar met jou” geen luchtig boek is, wordt het nooit somber. In het begin was het enkel een mooi verhaal, maar met het geheim kwam ook de diepgang in het verhaal. Ondanks het verdriet was er vooral plaats voor hoop en durf. Hou je van een intens, maar toch vlot leesbaar boek, met inhoud dan is dit boek voor jou!

*****