Er is veel onrecht in de wereld, in allerlei vormen, groot en klein. Onder het kleine onrecht schaar ik het feit dat ik de eerste moet zijn die een beoordeling en een recensie moet schrijven voor een boek dat in grappigheid en brille niet onderdoet voor -pakweg- nou ja: The Hitchhikers guide to the galaxy.
Wat een ontzettend leuk boek! Ik lees graag voor, en ik zie met vier kinderen veel voorbijkomen, maar dit is van een zeldzame klasse. Het verhaal speelt zich af op een piepklein eilandje: Ukval. Dat eilandje is bovendien verdeeld tussen twee piratenkapiteins. Een van die piratenkapiteins, Ake, heeft een vrouw, Ilsebil, en een dochter: Ose. Op een dag komt de jongen Knorre aangevaren. Hij wordt door Ose in West Ukval opgenomen en draait daarna mee met het 'piratenleven'.
Het is eigenlijk zonde om meer over de inhoud te verklappen, maar het is heel erg grappig.
Wat ik persoonlijk ook erg leuk vond waren de toespelingen op Ronja de Roversdochter: voor de goede verstaander duidelijk, maar ook zonder deze kennis is het boek nog gewoon erg leuk.
Het is een zeer geschikt voorleesboek, met mooie illustraties van Hiky Helmantel (een beetje Quentin Blake-achtig).
Als ik het voorlees, kan ik mijn lachen vaak niet inhouden - en voor wie mij kent, is dat een aanbeveling... (ik ben namelijk de norm in humor -nee, echt)
Dus als u de Sint wilt tippen: Kwakbollen en Kuitenbijters.
Dit boek verdient het om een klassieker te worden!