Peyton Place is iets waarover ik de generatie van mijn moeder heb horen praten. Als de serie op tv was, zat heel Nederland aan de buis gekluisterd en de mensen zonder tv gingen bij iemand kijken die wel in het gelukkige bezit was van een tv.
Het boek is uitgekomen in 1956, waarna in 1957 een film uitkwam en tenslotte de tv-serie die liep van 1964 tot 1968. Nu ben ik net niet van die tijd dus was ik na de verhalen over dr. Rossi wel benieuwd naar het verhaal.

Van Dizzie kreeg ik het e-book om te recenseren. Het boek speelt zich af vanaf in de jaren na 1937. 
Aan het boek is goed te merken dat het zich in een geheel andere tijd afspeelt dan de huidige, maar voor die tijd was het denk ik wel een gewaagd boek. Het is een kabbelend verhaal met hier en daar een rimpeling en aan het einde een uitschieter.
Door voornamelijk de ogen van Allison McKenzie wordt het leven in het stadje gevolgd. Ondanks het verschil in de tijdsgeest kampen de bewoners van Peyton Place met problemen die ook nu nog een rol spelen in de maatschappij. Het verschil in de sociale klasse, ongewenste zwangerschap en natuurlijk het eigen leven wat Allison en haar vriendin Selena willen leiden.
Ja en dr. Rossi die verwachtte ik dus ten onrechte in het boek, hoewel hij er in een andere gedaante wel in verscchijnt. Dr. Rossi werd - naar ik heb begrepen - in de tv-serie ten tonele gevoerd, omdat dat goed was voor de kijkcijfers.

Het was een lekker boek om te lezen, het boeide me zodanig dat ik toch wel wilde weten hoe het de bewoners zou vergaan. Goed voor drie sterren, maar dat zouden er in de jaren '50 zomaar meer geweest kunnen zijn.