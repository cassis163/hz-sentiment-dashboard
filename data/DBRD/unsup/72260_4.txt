Het huis was afgebrand. Onder het heldere maanlicht stegen hier en daar pluimpjes rook tussen de muren omhoog. Van het dak was zo goed als iets over, zodat het bos daarachter ineens nog dichterbij leek.
Op het pad nam Lammert Beckers een trek van zijn sigaret en keek om zich heen. Vlakbij riep een uil. Er was hier niemand.
Een verkoolde dakbalk brak af en stortte neer. Deze brand was geen ongeluk, daar had hij zijn hoofd om durven verwedden. Eigenijk was hij niet eens verbaasd. Hoe vaak had hij er de laatste tijd niet aan gedacht, als hij langs het afgelegen huisje liep, dat zoiets vroeg of laat zou gebeuren? Dat op een dag iemand hier zou komen en doen wat anderen in het dorp niet durfden: het Agatha Hendricx-probleem oplossen.
Zelf begreep hij niet hoe mensen zo bang voor haar konden zijn. Ging een vrouw alleen in een huis vlak bij het bos wonen en gelijk riep iedereen ‘heks!’ Allemaal idioten met een te wilde fantasie! Hij moest wel toegeven dat het een beetje verwarrend was hoeveel ellende het dorp meegemaakt had sinds Agatha Hendricx in het Heidehof was komen wonen. Maar om haar dan de schuld te geven voor de doden, zieken, miskramen en ongelukken… Het hele dorp leek wel gek geworden. (blz. 5)

Het verhaal begint in het verleden. Lammert vindt een tas in de struiken en daar ligt een vreemd voorwerp in. Het is een zwart piramidevormig ding en het gloeit. Als hij de steen aanraakt ziet hij allemaal vreemde dingen. Hij besluit de tas mee te nemen…

Dan springt het verhaal naar het heden, naar Sam. Het is koud buiten en zijn moeder heeft net laten weten dat ze niet mee eet die avond. Sam besluit om dan maar een pizza te halen bij de pizzeria. Terwijl hij zit te wachten gebeurt er iets vreemds.

Sam loopt rond. Het vreemde is dat het stil is in de stad en hij komt niemand tegen. En hij is zijn geheugen kwijt. Het enige wat hij nog weet is zijn naam.

Uiteindelijk komt hij wel wat mensen tegen en samen met Harry en zijn hond Athos en Yvette gaan ze op zoek naar het huis van Sam en zijn moeder. Ook zij weten niet waar de andere mensen zijn gebleven. Het enige wat ze weten is dat de mist er is en dat de mist soms dichterbij komt. Sam is gefascineerd door de mist en hij heeft het gevoel dat de mist hem roept.

Wat zal er gebeuren als Sam de mist in loopt? Zal Sam zijn moeder weer terugvinden? En wat is er eigenlijk met de mist aan de hand?

Lees de rest van mijn recensie op mijn website Ikvindlezenleuk