Parijs. Een stad die vooral bekend is om haar toeristische trekpleisters zoals de Eiffeltoren, de Sacre Coeur en het Louvre. Maar wat gaat er eigenlijk schuil in de wereld waar toeristen normaal niet komen? In Tussen bannelingen en bohemiens portretteert journaliste Marona van den Heuvel de verschillende bevolkingsgroepen die uit alle windstreken naar Parijs zijn gekomen. Het resultaat is een mooie schets van de enorme diversiteit in de metropool met afwisselende verhalen en problemen.

In de tweeënhalf jaar dat Van den Heuvel werkt voor de Nederlandse ambassade in Parijs, ontmoet ze veel inwoners die in de Franse hoofdstad op zoek zijn naar nieuw geluk. In negen hoofdstukken beschrijft ze een aantal van deze bevolkingsgroepen, van adellijke Russen tot Vietnamese migranten en van de kunstenaars in La Ruche tot hangjongeren in de banlieues. Het tiende hoofdstuk is gewijd aan de leefwijze van de echte Parisiens.

Migratie en integratie zijn belangrijk thema’s. Het is interessant om de verschillende beweegredenen te lezen voor de komst naar de Franse hoofdstad. Maar misschien wel des te interessanter is hoe deze groepen omgaan met de integratie in de Parijse samenleving. Jongeren in de banlieues worden aan hun lot overgelaten, Afrikanen in Saint-Denis proberen te slagen zonder papieren en de Joden voelen zich, zeker na de aanslagen op Charlie Hebdo, steeds onveiliger. De verhalen zijn vooral geschreven vanuit het perspectief van deze individuen. Om duiding te geven gaat de schrijfster ook op pad met maatschappelijk werkers en deskundigen.

Het boek beschrijft niet alleen maar ‘probleemgroepen’ die je misschien ook in andere steden tegen kunt komen. Hoofdstukken over de kunstenaars in La Ruche en de schrijvers in Hotel Tumbleweed laten zien wat een prachtige kunst- en cultuurstad Parijs is. In het laatste hoofdstuk beschrijft Van den Heuvel vanuit een persoonlijk perspectief hoe de echte Parijzenaren omgaan met hun etiquette en hoe graag anderen daar bij willen horen. De categorie waar je toe behoort bepaalt onder andere waar je woont en hoe je vakantie viert.

Er wordt regelmatig geschakeld tussen verschillende personen met verschillende verhalen. Hierdoor komen verschillende aspecten en tegenstellingen aan het licht en leest het boek vlot. Dat komt mede door de schrijfstijl van de schrijfster. Van den Heuvel schrijft gemakkelijk en beeldend. De situaties en problemen worden hierdoor inzichtelijk en herkenbaar weergegeven. De foto’s in het midden van het boek hebben waarschijnlijk ook dit doel, maar een aantal daarvan valt erg tegen. ‘Saaie’ beelden van winkels, straten of cafés overheersen de goede portretten van bijvoorbeeld de Joodse winkelier in zijn supermarkt of de kunstenares in haar atelier.

Het boek biedt een mooie inkijk in de verschillende culturen die Parijs rijk is. Een nieuwe wereld gaat open waar je niet bij stilstaat als je Parijs alleen kent van een stedentrip. De afwisseling van culturen en de verschillende verhalen in combinatie met de toegankelijke schrijfstijl, zorgen ervoor dat dit een interessant reisboek is.