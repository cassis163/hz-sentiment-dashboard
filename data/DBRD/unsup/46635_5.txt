Iedere pagina in Kanonnenvlees komt binnen en blijft binnenkomen. De gedichten lezen als ongemakkelijke cadeautjes, herkenbaar, gevoelig en soms zelf pijnlijk. Gapende wonden blijven er achter na het lezen van deze prachtige bundel. Lotte Dodion heeft haar poëtische talent zeer zeker bewezen door zo'n raak debuut te schrijven. Achter ieder woord dat Dodion schrijft, schuilt een mensenleven. Ze zoekt de wrijving op en gaat daarbij zichzelf niet uit de weg.

Kanonnenvlees is een pareltje in het poëzielandschap en zeker ook in mijn boekenkast. Deze bundel zal ik nog vaak even openslaan om te genieten van de machtige woorden die Dodion in strofes op papier heeft gezet.

''je leert incasseren
gestrekte hals gebogen knie
als een danser op een koord
te balanceren op verlies"
(Wij acrobaten, pagina 18)