Het verhaal begint met een gebeurtenis die het leven van hoofdpersoon Merthe volledig op zijn kop zet, maar wat er precies aan de hand is houdt de schrijfster nog even geheim zodat je direct nieuwsgierig bent.

Vervolgens maak je een kleine sprong in de tijd naar de zomervakantie die Merthe met haar vriendinnen doorbrengt. Op een avond besluiten ze glaasje te draaien, een gevaarlijk “spel” waarmee er contact wordt gelegd met geesten. Spannende ontwikkelingen en gebeurtenissen volgen en de vraag of de drie vriendinnen ooit achter de waarheid komen houdt de lezer aan het boek gekluisterd.

Het verhaal is vlot geschreven, spannend vanaf het begin en de gebeurtenissen volgen elkaar snel op. De schrijfster laat je goed met de hoofdpersoon meeleven, al moet ik eerlijk zeggen dat ik me op een gegeven moment wel een klein beetje ergerde aan Merthe. In mijn ogen is ze soms echt een dwarse tiener compleet met overdreven reacties. Maar aangezien dit een YA/ tienerboek is, ligt dit waarschijnlijk meer aan mij dan aan iets anders.

Hoewel bepaalde gebeurtenissen wat voorspelbaar zijn, kwam ik toch ook echt voor verassingen te staan! Het boek is moeilijk weg te leggen omdat het zo fijn leest en je dolgraag wilt weten hoe het verder gaat.

Geschikt voor tieners vanaf een jaar of twaalf, dertien, maar het boek kan ook zeker de wat “oudere” lezer bekoren. Ik heb er in ieder geval van genoten en hoewel dit prima als een een afgerond verhaal te lezen is kijk ik uit naar deel 2!

Kortom; Geestverwanten is spannend en tof verhaal over paranormale ervaringen, vriendschap en een zoektocht naar de waarheid dat vlot wegleest.