Weer een geweldig goed boek van James Lee Burke. Hoewel ik zijn latere boeken beter in elkaar vindt steken met prachtige ontwikkeling van karakters en ijzersterke plots, is in dit boek zijn schrijverstalent al manifest aanwezig. De getormenteerde Billy Bob Holland is advocaat, na sheriff en Texas Ranger te zijn geweest. Hij verdedigt de jonge Lucas die van moord op een meisje wordt verdacht. Hij vecht niet alleen tegen de openbaar aanklager, gaandeweg wordt duidelijk dat er veel meer speelt. De DEA is bezig met een undercoveroperatie die zijn zaak in gevaar kan brengen, hij komt oude vijanden tegen en bokst op tegen corrupte sheriffs. Hij droomt van het oude Wilde Westen maar is gevangen in de nieuwe tijd. Prachtige karakters, sfeertekeningen waarbij je de natuur op je lijf voelt; Burke weet het allemaal te brengen in een zinderend verhaal.