Ik vind het altijd lastig om verhalenbundels met sterren te beoordelen. Net als met andere verhalenbundels die ik gelezen heb waren er ook in deze bundel verhalen die me heel erg aanspraken en verhalen waar ik persoonlijk een iets mindere band mee had.

Laat ik voorop stellen dat alle verhalen in deze bundel erg goed geschreven zijn. Daarnaast was het erg fijn om verhalen te lezen die zich overduidelijk in Nederland (of België) afspelen. Elk verhaal had zijn eigen charme en zonder uitzondering voelde ik bij elk verhaal het kerstgevoel bovenkomen.

Voor mij was er echter één verhaal dat met kop en schouders boven alle andere verhalen uitstak. Het verhaal "Mijn allerliefste" van Debora Elisabeth was qua opzet al een verhaal dat volledig in mijn straatje past. Zij slaagt erin om binnen een beperkt aantal woorden een hele invoelbare situatie te beschrijven. Daarnaast zijn de hoofdrolspelers enorm invoelbaar en tastbaar. De brieven die ze elkaar sturen zijn hartverscheurend, net als het bitterzoete einde dat het verhaal kent. Ik heb meer dan een paar tranen van mijn wang moeten vegen omdat ik er enorm door geraakt was.

Twee andere verhalen die ik in deze recensie graag wil benoemen, zonder de andere verhalen tekort te doen, zijn de verhalen van Marijke F. Jansen (Helse Heenreis), dat in mijn ogen een prachtig wending kent en daarnaast wondermooi geschreven is, en "Een wonder" van Anne Nikolai, wat heel goed in elkaar zat en me echt wist te raken.

Als je nog op zoek bent naar een heerlijk boek voor de koude winterdagen, dan is dit waarschijnlijk wel het soort boek dat je zocht! Ik kan me niet voorstellen dat er geen verhaal bij zit dat je aanspreekt!