De problemen waar je als twintiger of dertiger mee te maken krijgt, daarover gaat Vanaf Nu Wordt Alles Beter.

*** OVEREENKOMSTEN MET ZEIK NIET ZO & HERKENBAARHEID ***
Het deed me een beetje denken aan Zeik Niet Zo, waarin drie journalistes ook in korte stukjes beschrijven waarom het leven van een millennial niet altijd over rozen gaat. Ik zie best wat overeenkomsten: de journalistieke achtergrond van de schrijf(sters), de grappige manier van vertellen en het onderwerp millennials. Toch zijn er ook genoeg verschillen, want Maartje stipt weer compleet andere onderwerpen aan. Die onderwerpen lopen heel erg uiteen. Van eten verstoppen voor jezelf en emotioneel kleding kopen tot verkeerde mannen op Tinder en de meest vreselijke collega's.

Ik moet zeggen dat ik om alle stukjes wel erg moest lachen, dus met de humor zit het wel goed. Al is het soms zo sarcastisch of ironisch dat ik me tijdens het lezen soms afvroeg of het inderdaad ironisch was of toch bloedserieus. Daarnaast zijn de stukken herkenbaar als je zelf een twintiger of dertiger bent. Niet alles was even op mij van toepassing - sommige stukken zelfs helemaal niet - maar in de meeste hoofdstukken herkende ik wel iets van mijzelf en mijn eigen ervaringen. Hoofdstuk 6 'over-kantoor-leven' over soorten collega's (denk aan de collega die op alles een negatief weerwoord heeft) was mijn favoriet, maar ook hoofdstuk 33 'het ego' viel wel in de smaak.

*** VLOT, HERKENBAAR... MAAR GEEN RODE DRAAD ***
Ondanks dat sommige stukken niet zo mijn ding waren, vond ik Vanaf Nu Wordt Alles Beter over het algemeen een leuk boek. Het is zo'n boek waaruit je tussendoor even een stukje leest. Perfect voor in de zomer of voor op vakantie ook. De schrijfstijl is lekker vlot, je komt sowieso één stukje tegen waarin je jezelf herkent en de illustraties van Lona Aalders zijn daarnaast ook geweldig (ze schreef en illustreerde overigens ook het boek Bullet Journaling: Zo Doe Je Dat!)

Toch is er één groot minpunt waardoor ik dit boek minder vond. Er zit namelijk totaal geen rode draad in het verhaal. Het voorwoord is leuk, maar geeft niet echt de richting van het boek aan. Ook wisselen de hoofdstukken elkaar zo willekeurig af dat ik er geen touw aan vast kon knopen. Ik had nog de goede hoop dat er een afsluitend hoofdstuk of nawoord zou zijn of een conclusie, maar ook dat bleef uit. Jammer, want daardoor blijft het boek zweven tussen zelfhulpboek en bundel met grappige stukjes. Het lijkt geen van beide echt te zijn, en dat vind ik jammer.

*** EINDOORDEEL ***
Leuk, maar niet geweldig. Het is een boek waarmee je je prima kunt vermaken en waarbij je hardop moet lachen. Zoals ik al zei, heerlijk voor tussendoor of op vakantie. Toch mis ik de rode draad wel heel erg. Een sterkere samenhang van verhalen en een goed voor- en/of nawoord had Vanaf Nu Wordt Alles Beter ongetwijfeld sterker gemaakt. Wel extra credits naar de illustraties, want die passen perfect bij dit boek en zijn hartstikke mooi. Ik geef dit boek drie sterren.