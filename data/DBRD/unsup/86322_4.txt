Dean Ray Koontz (1945, Everett, Pennsylvania) heeft inmiddels wereldwijd al meer dan driehonderd miljoen boeken verkocht! Nog tijdens zijn studie begon hij met het schrijven van korte verhalen. In 1968 verscheen zijn eerste SF roman Star Quest, maar vier jaar later begaf hij zich op het pad van de suspense. Vanaf 1980 is hij in zijn boeken meerdere genres gaan combineren, horror, suspense en mystery. In 1987/1988 brak hij met de romans Watchers (Het Fransiscus complot) en Lightning (Weerlicht) definitief door. In ongeveer 25 jaar tijd schreef hij meer dan 50 boeken.
Metselaar Timothy Carrier zit op een avond in zijn stamkroeg een biertje te drinken als er een man binnenkomt. Hij gaat bij Timothy aan de bar zitten ervan uitgaande dat hij de man is met wie hij een afspraak heeft. Hij schuift Timothy een envelop toe en verdwijnt. Timothy opent de envelop en vindt een foto van een vrouw en geld, het honorarium voor een huurmoord. Even later komt er opnieuw een man binnen, de man die de envelop had moeten krijgen samen met de persoon die de vrouw op de foto zou moeten vermoorden. Timothy haalt de foto uit de envelop, steekt hem in zijn borstzakje, geeft de man de envelop met het geld en zegt hem dat de deal niet doorgaat. De man verdwijnt. Timothy gaat op zoek naar de vrouw van de foto, Linda, en vertelt haar wat hij weet. Samen gaan ze ervandoor met de moordenaar op hun hielen.
Wie goed doet is qua opbouw en karakterbeschrijving een sterk boek. Door de gedegen uitdieping van de personages wordt de lezer in staat gesteld zich in de romanfiguren in te leven. Hun doen en laten en hun gedachtegangen worden dusdanig realistisch beschreven dat je zonder problemen sympathie voor hen kunt opvatten. Ook het verhaal is goed opgezet. De spanning wordt vakkundig opgebouwd en het verhaal is onvoorspelbaar, waardoor de vraag hoe het zal aflopen tot bijna aan het einde toe moeilijk te beantwoorden valt. Tergend langzaam, maar zeker, wordt naar de climax toegewerkt. Knap.
Toch zijn er ook enkele kritische opmerkingen te maken. De uiteindelijke reden van de achtervolging op Linda en met name de reden waarom Linda vermoord zou moeten worden is een beetje vergezocht en niet direct in lijn met de rest van het boek. Ik vond het geen passend einde en het doet mijns inziens zelfs een beetje afbreuk aan het voor de rest heel realistisch geschreven boek en dat is jammer. Verder zijn de filosofieën en gedachten van de moordenaar een beetje te langdradig waardoor de aandacht van de lezer dreigt te verslappen. Maar, gelukkig gebeurde dit niet ál te vaak.
Daarmee zijn alle negatieve kanten wel zon beetje belicht. Het boek is dusdanig geschreven dat je het moeilijk weg kunt leggen en elk gelezen hoofdstuk maakt je nieuwsgierig naar het volgende. De hoofdstukken zijn vrij kort en beschrijven afwisselend het doen en laten van Timothy en Linda én van de moordenaar. Een doeltreffende afwisseling die spanningverhogend werkt.
Leuk is het ook om te zien hoe Timothy de huurmoordenaar, tot diens grote ergernis, telkens weer te snel af is. Aan het einde van het boek zal overigens duidelijk worden hoe het kan dat een gewone metselaar de huurmoordenaar telkens weer een stapje voor is.
Wie goed doet van Koontz is een van de weinige boeken die me (bijna) van begin tot eind wist te boeien dankzij een goede opgebouwd plot en een zeer prettige schrijfstijl.