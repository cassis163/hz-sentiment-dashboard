Het verhaal gaat over Frederik (ik-figuur), de jongste zoon van een rijke textielfamilie. Hij is geboren in de nadagen van de Twentse textielindustrie die bezig was ten onder te gaan.
De vader van Frederik kon de problemen die dit met zich meebracht niet aan en verliet zijn familie om nooit meer iets van zich te laten horen.
Het boek bestrijkt de vijf dagen voorafgaand aan de 80ste verjaardag van zijn oma, die Frederik grotendeels doorbrengt in het huis van zijn moeder om tijdens haar afwezigheid op de honden te passen.
Frederik leidt een nogal losbandig leven en verzet zich hevig tegen de naar zijn gevoel knellende familiebanden. Hij voelt weerzin om te voldoen aan het verwachtingspatroon dat zijn familie van hem heeft.
Hij wil eerst ontdekken wat hij zelf wil en heeft daarom zojuist besloten om te stoppen met zijn studie. Ook zijn relatie die hem te benauwend wordt, wil hij beëindigen.
Tijdens de vijf dagen in het huis van zijn moeder dringen de consequenties van zijn vaders afwezigheid steeds meer door tot zijn bewustzijn.
Tachtig is het eerste boek van Jaap Scholten dat ik lees . Het is een onderhoudend boek en zeer makkelijk leesbaar.
Hoewel Frederiks losbandigheid diepgaand wordt beschreven, komt het vergeleken met de zestiger en zeventiger jaren uit de vorige eeuw in eerste instantie toch wat braaf over. Verschil in generaties is hier waarschijnlijk de oorzaak van.
In de tweede helft van het boek krijgt het verhaal echter zeker meer diepgang. Frederik wordt zich wat meer bewust van de invloed die de afwezigheid van zijn vader op zijn leven tot dan toe heeft gehad. Ook is ook er een opmerking van Frederik die mij trof: “Iedereen denkt maar dat hij overal recht op heeft”. Het is voor mij een symptoom uit de tijd van de generatie van Jaap Scholten en ik ben zeker met hem eens.
Ik miste een duidelijke afronding van het boek. Het einde is mij iets te vrijblijvend.