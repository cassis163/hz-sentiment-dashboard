Na een aantal jaren bij De Persgroep en Woestijnvis trok Koen Strobbe naar Zuid-Frankrijk om er een nieuw leven te beginnen. Samen met zijn vrouw Ilse stampte hij er een wijndomein uit de grond. Tien jaar later leveren ze hun wijnen aan een select groepje toprestaurateurs. Maar het bloed kruipt waar het niet gaan kan. In 2015 nam Koen deel aan de eerste Pieter Aspe Award van uitgeverij Manteau, een wedstrijd die op zoek ging naar nieuw ‘thrillend’ schrijftalent. Hij werd één van de drie winnaars. Een half jaar later, kwam zijn eerste thriller in de boekhandel: ‘Kruis en munt’, gevolgd door ‘De wolf van Colombine’ en nu dus ‘De tragische eindes van Boris Bastarache’.

Het is 1943, tweede wereldoorlog. De 11-jarige Boris Bastarache woont met zijn ouders in een dorpje in het zuiden van Frankrijk. Hij speelt er met zijn vriendjes verzetsstrijdertje. Tot één van hun daden compleet uit de hand loopt… Er wordt niet meer over het voorval gepraat; dit geheim moet koste wat kost geheim blijven…
Dit heeft invloed op Boris’ verdere leven. Er zijn tenslotte enkele personen die weten wat er die avond gebeurd is. Zijn vader is meegenomen door het verzet en zijn moeder heeft het daardoor financieel moeilijk. Eén van de andere leden van hun ‘verzetsgroepje’ maakt hier schandelijk misbruik van. Zijn vader financiert Boris’ studie en in ruil moet Boris Leo helpen met zijn studie. Op die manier heeft Leo Boris in de tang…
Dan vindt Boris de liefde van zijn leven, met alle gevolgen van dien. Uiteindelijk gaat hij een verstandshuwelijk aan met een andere vrouw. Hij wordt trotse vader van drie dochters en krijgt op deze manier wel de kans om aan zijn carrière te timmeren en zich ontwikkelen tot een succesvol zakenman. En alles en iedereen die hem tijdens dit proces ook maar iets in de weg legt, mag het ontgelden…
Het boek beschrijft, zoals de titel het al zegt, vele eindes, al dan niet tragisch, en op vele manieren interpreteer baar. Voor mij was er vanaf het begin spanningsopbouw. Het bleef gissen tot het einde van het boek hoe het ging aflopen, en dan nog was het voor interpretatie vatbaar. Dat heb ik niet snel in een boek. Ook de humor af en toe kon ik wel smaken. De flashbacks die de auteur gebruikte, waren prettig leesbaar en verduidelijkten veel van Boris’ ontwikkeling.
Voor mij zéker een aanrader!
Het kreeg van mij 5*****!!!