Wie dacht dat Paris, Pandora, Hector, of Helena verleden tijd waren, heeft het mis! In het eerste deel van de ‘Goddelijk’-serie van Josephine Angelini keren diverse goden terug. In Vervloekt laat Angelini de geschiedenis over Troje en Atlantis in een spannend en complex verhaal op prachtige, bijzondere wijze herleven.  

“Jij bent niet doorsnee, Helen. Je wilt je wel zo voordoen, maar je bent het niet. Je bent net zoals zíj…”  

De boodschap van Helens vader Jerry is duidelijk. Helen merkt dit zelf ook wanneer ze in aanraking komt met de familie Delos. Zoon Lucas vertelt haar dat ze goddelijke krachten bezit en dat ze in gevaar is: zij komt van een ander ‘Huis’ dan de familie Delos, terwijl die familie dacht dat alleen hun huis Thebe nog bestond. Iedereen is op zoek naar Helen, men wil haar vermoorden. Lucas, zijn broers en zussen beschermen Helen en trainen haar krachten: ze willen voorkomen dat de goden de oorlog van Troje weer beginnen, Helen moet blijven leven. Maar dan wordt Helen verliefd op Lucas.  

Het verhaal in Vervloekt begint warrig. Angelini introduceert Helen en laat je meekijken met alles wat zij meemaakt. Helaas bevat het verhaal vanaf het begin veel tegenstrijdigheden en onduidelijkheden. Cursieve delen laten een soort ‘droom’ zien, maar je weet precies wat deze stukken betekenen. Wanneer Helen ontwaakt uit de dromen, heeft ze altijd beschadigingen op haar lichaam die niemand kan plaatsen. Zonder de broodnodige introductie zorgt dit helaas voor verwarring.  

Ook is Helens gedrag in het begin van het verhaal onverklaarbaar, waardoor het boek zijn aantrekkelijkheid verliest. Zo valt Helen Lucas bij hun eerste ontmoeting aan: “Ga alsjeblieft weg, Lucas,’ smeekte ze. ‘Je hebt me geholpen en daar ben ik dankbaar voor, maar ik wil je nog steeds heel, héél graag vermoorden.” Waarom valt ze Lucas aan? Welke gedachten gaan er in haar om? Helen is zo tegenstrijdig, dat je je moeilijk met haar kunt identificeren.  

Gelukkig keert het tij rond de negentigste bladzijde en komt er meer lijn in het verhaal. Helen komt bij de familie Delos en blijft daar logeren. Vanaf dat moment combineert Angelini het hedendaagse verhaal van Helen en Lucas op prachtige wijze met de geschiedenis van Troje en alle Griekse goden. In ieder personage herken je wel een god. Pallas, Hector, Jason, Ariadne en zelfs Helen vervullen allemaal een rol; in zowel de geschiedenis als in het hedendaagse verhaal.  

Helen blijkt vernoemd te zijn naar Helena, bepaald geen pretje: “Als wij een dochter naar Helena noemen, is dat net zoiets als wanneer een christen zijn kind Judas noemt.” Wie het verhaal van Troje mooi vindt, kan hier zijn hart ophalen. En niet alleen dat verhaal kent zijn terugslag in Vervloekt. De hoogmoed van Icarus, de rivier de Styx van de onderwereld, Pandora en de godinnen van de wraak – de Furiën – spelen een belangrijke rol in het verhaal. Zelfs Medusa wordt aangehaald. Vervloekt wordt hierdoor speciaal en trekt je aandacht.  

Angelini heeft de geschiedenis verwerkt in een spannend en fantasierijk verhaal. Het verhaaltempo ligt hoog en verschillende gebeurtenissen volgen elkaar op. Dat maakt het verhaal zeer complex, maar zorgt ook voor behoud van de spanning. Wat gaat er tussen Helen en Lucas gebeuren? Wie vervult welke rol?

Door de Griekse mythologie én de complexiteit is Vervloekt zeker het lezen waard. Met dit deel heeft Angelini een prachtig begin gemaakt van een bijzondere serie.