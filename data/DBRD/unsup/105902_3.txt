Kowalski en Krap wonen in de socialistische heilstaat Thuisland, die van de ene op de andere dag wordt samengevoegd met Buurland. Had in Thuisland iedereen een baantje, hoe onbeduidend en nutteloos ook, in het nieuwe - op kapitalistische leest geschoeide - Thuisland kan hiervan geen sprake meer zijn. De heren verliezen hun werk en moeten ervaren dat niemand meer op 55-jarigen zit te wachten.....
Het nieuwe boek van Bernlef is grappig. Grappig zijn de stellingen van Krap, hoe hij denkt over kapitalisme, zijn wet van de wederzijdse aantrekkingskracht. Grappig ook omdat je onwillekeurig de plaats K. in Thuisland met Berlijn associeert en je vanaf pagina 1 dus alles projecteert op Berlijn.
Aan het eind brengen de heren een bezoek aan Het Museum van het Dagelijks leven in het Huis der Kunsten aan de Allee van het Volk. Dat kan toch alleen maar het DDR-museum zijn waarin het oude leven met zijn Trabi's en Spreewaldgurken verheerlijkt wordt?