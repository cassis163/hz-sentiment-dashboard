De Joodse Hedy Epstein vluchtte in de tweede wereldoorlog naar Engeland en keert na de oorlog terug in Duitsland. Ze gaat werken in Amerikaanse dienst, waarvoor ze in de archieven van de Duitsers op zoek moet gaan naar bewijsmateriaal voor hun misdaden. Hedy komt terecht in het team dat onderzoek doet in opdracht van het Artsenproces in Neurenberg.
Hedy ontdekt verschrikkelijke dingen, maar is bovenal op zoek naar een teken van leven van haar ouders. Van hen heeft ze voor het laatst een bericht ontvangen vanuit Auschwitz. Naarmate ze meer te weten komt over de mensonterende omstandigheden in de concentratiekampen, dringt de waarheid over het lot van haar ouders meer en meer door. Toch besluit ze niet op te geven en blijft ze vechten om zoveel mogelijk bewijs te verzamelen tegen de nazi's.
In het boek worden weerzinwekkende experimenten op mensen beschreven. De onderzoeken zijn te akelig om waar te zijn, maar ze zijn wel degelijk waar gebeurd. Dit boek heeft heel veel indruk op mij gemaakt. Ik heb al meerdere boeken gelezen die zich afspelen in de tweede wereldoorlog, maar er is er niet één geweest die de verschrikkingen zo echt beschrijft als deze roman. Dat vind ik het sterke punt van dit boek, het wint geen doekjes om de waarheid. Veel romans over de tweede wereldoorlog bevatten toch ook een romantische verhaallijn. Dat verzacht vaak het leed een beetje. Juist het rauwe in dit boek waardeer ik heel erg.
Het boek is heel filmisch geschreven, je ziet precies voor je hoe de omstandigheden van de gevangenen in de kampen geweest moeten zijn. Meerdere keren heb ik het boek even weggelegd tijdens het lezen, omdat ik er helemaal akelig van werd. Maar juist omdat dit boek zó levensecht beschrijft wat de Duitse artsen de gevangenen aandeden, waardeer ik het boek wel met vijf sterren.
Toch is dit niet echt een boek dat je voor je ontspanning leest. Je moet wel echt geïnteresseerd zijn in het onderwerp. Het boek is niet geschikt als ontspannen lectuur tijdens je vakantie.