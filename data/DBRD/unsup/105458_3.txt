Een Nederlandse familie verhuist naar een landgoed in het destijdse Oost-Pruisen. In de jaren voor de Tweede Wereldoorlog beleefden ze daar een heerlijke tijd met veel ruimte om op te groeien. Met de opkomst van het fascisme ontstaan de scheuren in de familie. De vader, Michiel, voorziet onheil en stuurt zijn oudste zoon Pieter naar Nederland om te studeren. Zijn andere 6 kinderen (5 meisjes en 1 jongen) geloven in de woorden van Hitler. De familie wordt verscheurd. Met Teuntje is helemaal geen contact meer. Zij is getrouwd met een SS-er. In de briefwisseling die de familie onderhoudt met Pieter lijkt de aanloop naar de Tweede Wereldoorlog en de oorlog zelf niet meer dan een lastige vlieg. Truus klaagt over de slapeloze nachten die ze in de schuilkelder moet doorbrengen. Haar kinderen brengt ze daarom onder bij haar ouders op het landgoed waar ze meer rust zullen hebben. Zelf vertrekt ze weer naar haar woonplaats. Blijkbaar is er verder wel te leven met de geallieerde bombardementen. Na de Tweede Wereldoorlog breekt voor deze familie de ellende echt aan. Ze moeten vluchten voor de Russen, maar dat lukt niet iedereen. Cobi, de jongste van het gezin, moet voor hen werken en wordt stelselmatig verkracht. Vader wordt afgevoerd naar een gevangenenkamp in Rusland en pas na jaren komen ze zijn verblijfplaats te weten. Hij is dan al overleden. Truus, haar man en vijf kinderen hebben zelfmoord gepleegd toen de Amerikanen kwamen. De man van Teuntje werd gevangen gezet. Teuntje kon met haar kinderen amper de na-oorlogse jaren overleven. Jo lag in het ziekenhuis en heeft het overleefd. Haar moeder, die bij haar was is overleden aan tyfus. Ali, Siegfried en hun kinderen zijn er samen door heen gekomen na een barre vlucht. Jan heeft de minste schade opgelopen. Pieter is in Nederland de oorlogsjaren doorgekomen. Het duurde jaren voordat de familieleden elkaar weer hadden gevonden. Niemand wist waar de ander was. Huizen en adressen waren immers weggevaagd. Het boek maakt maar weer eens duidelijk hoe verwoestend een oorlog is en welke akelige gevolgen die nog jarenlang heeft.