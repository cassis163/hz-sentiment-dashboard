Archeoloog Peter de Haan woont het plaatsen van een ondergrondse vuilcontainer in Leiden bij en ziet hoe de burgemeester met zijn graafmachine in een gat stort. Ondergronds blijkt zich een gangenstelsel te bevinden en er wordt een bebloede jongen gevonden. Samen met een collega trekt Peter het gangenstelsel in, maar wanneer die collega verdwijnt en ook zijn goede vriendin Judith verdwenen blijkt, moet hij tegen wil en dank op zoek naar het mysterie achter dit labyrint.
‘Het Pauluslabyrint’ is een vlot geschreven thriller die de nodige geschiedkundige en bijbelse elementen bevat. Auteur Jeroen Windmeijer biedt de lezer een alternatieve versie van een bekend bijbels verhaal en doet er een geheim genootschap en een speurtocht bovenop. De plot springt heen en weer tussen de verhaallijn van Peter, de leider van het genootschap en Paulus. Heden en verleden worden met elkaar verweven. Hoewel dit niet vanzelfsprekend is, lukt het Windmeijer om er een vloeiende lijn in te scheppen en de lezer zonder problemen het verhaal binnen te loodsen.
Minpuntje is de uitwerking van de motieven van de personages. Het is niet steeds helemaal duidelijk waarom ze precies doen wat ze doen en dit lijkt ondergeschikt aan de onderneming van Peter. Een tikkeltje meer aandacht voor dit gegeven, had de plot echter nog sterker kunnen maken. De zoektocht naar Judith heeft prioriteit en Peter beleeft hierdoor een waar avontuur in zijn eigen stad. De auteur biedt de lezer een mix van actie en raadsels en legt de focus op het ontrafelen van het mysterie.
De tocht van Peter door Leiden wordt uitvoerig besproken en in beeld gebracht. Wie de stad kent, zal het traject vast goed kunnen volgen. Voor wie niet of minder bekend is met Leiden, is het soms wat te veel van het goede. De beschrijvingen brengen de stad tot leven, maar staan de vaart van het verhaal nu en dan ook in de weg.
Voor wie op zoek is naar een goed geconstrueerde thriller - die weliswaar doet denken aan Dan Brown, maar er toch een eigen wending aan geeft - is ‘Het Pauluslabyrint’ zeker een aanrader. De auteur schreef een verhaal neer dat er zeker mag zijn. Dat het zich afspeelt in Nederland is een bonus en het hoofdpersonage Peter heeft het in zich om de lezer zonder veel moeite voor zich te winnen. Mooi bedacht en de historische achtergrond wordt toegankelijk gebracht.