De boeken met Rani Diaz in de hoofdrol lezen werkelijk als een trein. Eens begonnen is er geen stoppen aan. De korte hoofdstukken geven de boeken nog extra tempo mee.

Deze keer weer een vreemde zaak, twee tieners die voor het eerst de nacht samen doorbrengen, eentje Sebastian, wordt vermoord, de andere is doodziek. Het rare is dat Vanja, de zus van het slachtoffer gezien had, in beelden, visioenen, dat haar broer iets heel erg zou overkomen. Dat klopte dus.
Het meisje wordt als gek bestempeld, het is niet de eerste keer dat ze dingen ziet.

Rani weet zoals gewoonlijk niet goed hoe aan de zaak beginnen, er zijn enkele vreemde sporen die niet direct naar een oplossing leiden. De moeder van de zieke tiener heeft al een persoonlijk drama achter de rug, ze wordt dus duidelijk niet gespaard.

Het team van Rani is goed op elkaar ingespeeld, als iemand een dipje heeft of een slechte dag, word dat door de partner meestal opgevangen, alsof ze een grote familie zijn.
Rani zelf woont samen met Frederik, arts en patholoog, samen hebben ze een dochter van hen beide. Frederik heeft nog een dochter uit een vorig huwelijk en Rani zorgt voor haar zusje. Een huis vol met andere woorden en niet gemakkelijk te combineren met een job als rechercheur.