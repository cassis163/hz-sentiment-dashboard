De missie van David de Kock en Arjan Vergeer is om Nederland in 2020 het gelukkigste land ter wereld te maken. Ons land staat al op de 4e plek (World Happiness Report September 2013) dus eigenlijk zijn we er al bijna. 365 dagen succesvol was de voorganger van deze uitgave: Het Relatieboek. Dit laatste is een handzaam werkboekje, je leest het goed: WERK-boekje, je moet er namelijk wel wat voor doen. Vooral zonder oordeel nadenken over jezelf en antwoord geven op de vaak confronterende vragen. Wanneer je dit in alle oprechtheid doet is de aanschaf alle moeite waard geweest. Redelijk uniek is: je krijgt hulp van de schrijvers zelf middels video’s die je op YouTube kunt bekijken of krijgt gemaild nadat je aangemeld bent op hun website. Jammer is dat er een overdaad aan linkjes in het boek staan, naar de website, Facebook, nogmaals de website en naar hun seminars.

Er zijn twee manieren om in een relatie te staan, de eerste is investeren in de groei en de tweede is bezig zijn te vertrekken, waarbij niet investeren hetzelfde is als vertrekken. Evident is dat je allereerst een liefdevolle relatie met jezelf dient te hebben. Een liefdesbetrekking dient aan te vullen in plaats van op te vullen. Dit is cruciaal voor het hebben van een superrelatie. Je krijgt hierbij tips, denk aan het investeren in je eigen groei, jezelf vergeven (hoeveel mensen ken jij die alles perfect doen?), leuke dingen doen en goed voor je lichaam en geest zorgen. Daarnaast je verantwoordelijkheid nemen voor jouw eigen moeilijkheden en leven naar je eigen waarden. 

Vriendschap tussen beide partners blijkt een essentieel ingrediënt. Saai? Zo klinkt het wellicht, maar naast vriendschap kan nog steeds liefdevolle seks en erotische spanning bestaan. Ook niet geheel onbelangrijk, maar verwacht niet dat dit schrijven dáár over gaat. Vrijwel alle onderwerpen komen beknopt aan bod. Je kunt ze zelf uitdiepen door de video’s te bekijken en er daadwerkelijk mee aan de slag te gaan. Dat vergt discipline en doorzettingsvermogen, maar jij wilde toch een superrelatie? Waar wacht je nog op? 

Dit zou een fraai huwelijkscadeau kunnen zijn, zodat je richtlijnen hebt hoe het beste uit je relatie te halen. Verder zou het een leuk idee zijn om ieder je eigen boekje in te vullen en het vervolgens samen te bespreken. In delen. Bij een romantisch etentje. Tijdens een bos- of strandwandeling. Of gewoon aan de keukentafel. Zo heb je meteen een afspraakje te pakken met je partner! 365 dagen succesvol, het relatieboek is in heldere taal geschreven, soms bijna grappig en voor iedereen geschikt, zowel met als zonder relatie. Je leert vooral veel over jezelf en door dingen werkelijk te doen kun jij misschien wel eens die superrelatie bereiken.