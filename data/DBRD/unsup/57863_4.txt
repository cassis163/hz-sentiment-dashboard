In De Meisjesmagneet gaat Reinout, een nette, beetje onzekere jongen uit het Gooi studeren in Amsterdam. Hij gaat daar op kamers en tijdens zijn eerste nacht wordt hij om 3 uur 's nachts wakker van harde muziek vanaf de verdieping onder hem. Hij gaat naar beneden en ontmoet daar Ratter, die in een rock/metalband zit en in het dagelijkse leven Leia heet. Zelf is Reinout meer van de klassieke muziek, hij zingt en speelt ook piano. Vanaf het begin is er een ongelooflijke klik tussen de twee en is Reinout eigenlijk meteen verliefd op Ratter. Als de leadzanger van de metalband een keer niet kan optreden, vragen ze Reinout om mee te gaan. Zo komt hij een beetje in dat wereldje, mixt dat vooral met zijn eigen ding en blijft trouw aan zijn eigen gevoel. Je wordt helemaal meegenomen in de enorme ontwikkeling die Reinout doormaakt.

Het was mijn eerste Jackie van Laren, dus ik kan het niet vergelijken met eerdere boeken van haar, maar ik vond het een vlot te lezen boek, dat met humor geschreven is. Het is leuk om een keer te lezen vanuit het perspectief van de mannelijke kant.
Hier en daar had ik eens een woord dat me niet bekend voorkwam, maar dat nam niet weg, dat ik maar door wilde lezen hoe het nou verder ging met Reinout. Hij steelt je hart vanaf het begin! Het boek is niet voorspelbaar en een heerlijke feelgood om in een ruk uit te lezen.