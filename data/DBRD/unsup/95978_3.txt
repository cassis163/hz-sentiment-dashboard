De juiste man is het tweede boek van Max van Olden.

Door een tragische gebeurtenis verliest Oscar Seefelt in 1996 zijn zoon. Oscar meent te weten wie de veroorzaker is van de dood van zijn zoon. Hij zet alles op alles om de dader zover te krijgen schuld te laten bekennen.

Rouw, erkenning, genoegdoening en gerechtigheid. Daar draait het allemaal om in dit boek. Hoever ga je om genoegdoening te krijgen? Wie sleep je daar allemaal in mee en is dat geoorloofd? Mag je mensen gebruiken/misbruiken om je doel te bereiken? Deze vragen houden mij bezig tijdens het lezen van De juiste man.

De schrijfstijl is vlot. Af en toe gebruikt de schrijver wat juridische termen. Het hele verhaal speelt zich af vanuit het perspectief van de hoofdpersoon. De lezer kijkt door zijn ogen en hoort met zijn oren, leest zijn gedachten. Voor mijn gevoel blijven daardoor de andere personages wat oppervlakkig. Op een aantal momenten is het verhaal wat langdradig en ongeloofwaardig waardoor de spanning verdwijnt.
Het verassende einde, de fijne schrijfstijl en de vragen (wat zou ik hebben gedaan?) die het verhaal bij mij oproept maken dat ik dit boek 3 sterren geef.