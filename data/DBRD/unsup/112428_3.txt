Louise Rick is hoofd van een Speciale Opsporingseenheid, die belast is met onderzoek naar verdwijningszaken waarbij het vermoeden bestaat dat er een misdrijf in het spel is. Het is voor Louise een nieuwe betrekking waarin zij zich nog moet bewijzen. Zij wordt geconfronteerd met de dood van een vrouw die bij een meer een dodelijke val heeft gemaakt. Uiteindelijk lukt het om de identiteit van het slachtoffer vasttestellen maar dan blijkt dat de vrouw al twintig jaar geleden is overleden in een gesticht voor verstandelijk gehandicapten en dat de vrouw een tweelingzuster heeft. Wat is er met die "vergeten" zuster gebeurd? En wat heeft het gesticht met deze zaak te maken?

Lousie, die in het gebied waar de vrouw is omgekomen is opgegeroeid, wordt tijdens het onderzoek herinnerd aan haar jeugd en een aantal gebeurtenissen die zij liever wil vergeten. Des te benauwender wordt het voor haar als er zich ook nog een aantal moorden en verkarchtingen in het bos voordoen. Er zijn overeenkomsten met zaken uit het verleden.

De vergeten zusjes is het zevende boek in een serie die Sara Blædel over Louise Rick heeft geschreven en het tweede dat in het Nederlands is vertaald. Het boek kan heel goed apart worden gelezen. Het gegeven van deze misdaadroman gaat over de onmenselijke behandeling van patienten in de geestelijke gezondheidszorg. Het is ten hemel schreiend om te lezen welke afgrijselijke praktijken erop na werden gehouden, zelfs in een beschaafd land als Denemarken. Sara Blaædel had met dit gegeven een aangrijpende misdaadroman kunnen schrijven en zij doet daar ook een welgemeende poging toe maar het resultaat valt uiteindelijk wat tegen. De schrijfstijl is prima; de uitwerking van personages en subplots had echter beter gekund. De zelfreflectie van Louise strandt in oppervlakkigheid, de met de fles bevriende collega Eik blijft ook wat in de lucht hangen en het verhaal over het huwelijk van vriendin Camilla is een goed bedoeld maar irritant subplot. Een belangrijke misser in het verhaal is het ontbreken van een politieke, juridische en maatschappelijke context waarin de geestelijke gezondheidszorg zou moeten worden geplaatst en waardoor het verhaal heel veel aan kracht gewonnen zou hebben. Deze dingen doen afbreuk aan een verder goed verhaal met een aantal onverwachte wendingen en een spannende ontknoping.

De vergeten zusjes is een redelijk geslaagde misdaadroman die een interessant thema behandelt maar uiteindelijk bij een gebrek aan diepgang strandt in teveel oppervlakkigheid.