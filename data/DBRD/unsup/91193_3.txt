'Het zwarte gif ' is een thriller uit de reeks met Gabriel Allon, een top agent van de Mossad, Israël's geheime dienst.

Kort na mekaar gebeuren er twee aanslagen in Parijs en Amsterdam met heel veel doden.
Vermoed wordt dat het brein achter die terreur een figuur is met de naam Saladin, die nog veel meer aanslagen op westerse doelen zou plannen.
Gabriel Allon wil een spion in het netwerk van Saladin om meer te weten te komen over zijn identiteit en zijn verdere plannen.
Een vrouwelijke Israëlische arts wordt ervoor opgeleid en slaagt erin tot bij Saladin te komen.
Maar uiteindelijk kan ze verdere terreur niet verhinderen en ontsnapt ze zelf ternauwernood aan de dood.

Na lezen heb ik over dit boek wat gemengde gevoelens.

'Het zwarte gif' is zonder meer een spannend verhaal.
Daniel Silva schrijft in een duidelijke en makkelijk leesbare taal, zonder veel franjes.
Hij weet de spanning goed op te drijven met een hoogtepunt bij de gebeurtenissen in Washington.
Pluspunt daarbij is dat het thema actueel is en herkenbaar, gelet op de aanslagen van de laatste jaren in West-Europa.
Dat draagt zeker bij aan de interesse voor dit boek.

Maar wat me wel nogal stoort is de wijze waarop hij karakters en gebeurtenissen uitgesproken zwart-wit stelt.
Er zijn de goeden en de slechten, zonder echte nuancering.
Bij momenten lijkt het boek een lofzang op de Mossad, die in alles beter en sterker blijkt te zijn.
De geheime diensten van andere landen worden duidelijk als minderwaardig neergezet. Met ook een vrij domme VS president (Obama) erbij.
Ook de ontknoping wordt wat ongeloofwaardig wanneer uitsluitend de Mossad - op VS bodem - de verbanden ontdektdie tot hun succesvolle actie leiden.

Met dit boek maakt Daniel Silva zijn status als bestseller schrijver duidelijk waar.
Maar op het niveau van een John La Carré of Frederick Forsyth komt hij absoluut niet.

Voor de spanning waren het vier sterren voor mij.
Voor het boek als geheel echter maar drie. Daarvoor ontbreekt het aan diepgang en geloofwaardigheid.