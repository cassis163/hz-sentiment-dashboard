Wanneer zijn vrouw Jody hem het huis uit zet, is Alex radeloos. Ze hadden wel vaker ruzie en het liep inderdaad niet helemaal lekker, maar hij had nooit gedacht dat er ooit echt een einde zou komen aan hun huwelijk. Hij logeert een poosje bij zijn vriend Daniël om daar alles op een rijtje te zetten, maar het blijkt alleen maar bergafwaarts te gaan wanneer hij ook nog zijn baan verliest. Niets wil Alex liever dan terug naar huis, terug naar zijn vrouw, maar vooral naar zijn achtjarige zoontje Sam. Want niet alleen de relatie met zijn vrouw liep stroef, ook die met zijn zoon. Sam is namelijk autistisch en Alex heeft nogal moeite om hem te begrijpen. Dit zorgde ook voor een ongelijkheid tussen Jody en Alex: Jody is gestopt met werken om voor hun zoon te zorgen, terwijl Alex alleen maar meer tijd op zijn werk doorbracht.

Na een aantal dagen bij de pakken neer gezeten te hebben, besluit Alex dan ook zijn missie ervan te maken om met Sam te leren omgaan en daarmee aan Jody te bewijzen dat hij haar wel waardig is. Hij gaat naar de boekenwinkel en koopt een aantal boeken over autisme en begint hiermee zijn leerweg.

Blokkenjongen is een roman over familie en liefde, maar het hoofdthema is communicatie. Alex komt uit een gezin waarin niet veel over gevoelens gepraat werd, waardoor hij dit ook moeilijk vindt, terwijl zijn vrouw Jody dit juist op prijs stelt en verwacht dat Alex er veel baat bij heeft om te praten over zijn jeugd. Wanneer we de zus van Alex leren kennen, zien we dat de geslotenheid een familiekwaaltje is, aangeleerd ter bescherming van geliefden.

Ook voor Sam is communicatie een probleem, zowel omdat niemand precies snapt wat hij voelt, als omdat hij niet weet hoe hij zijn gevoelens moet uiten. In deze roman volgen we hoe al deze verschillende personages een weg vinden om zichzelf open te stellen en elkaar te begrijpen. Voor Alex en Sam blijkt hier een zeer concreet middel voor: het videospel Minecraft waarin men eigen personages creëert en daaromheen een wereld bouwt. In deze wereld voelen ze zich veilig en kruipen beiden steeds verder uit hun schulp, waardoor de band tussen vader en zoon steeds meer opbloeit.

Blokkenjongen is het debuut van Keith Stuart, gamesredacteur bij The Guardian. De relatie tussen Sam en Alex is gebaseerd op zijn eigen leven: het spel Minecraft had een enorme impact op de relatie tussen hem en zijn zoon. Waarschijnlijk is het realisme en de authenticiteit van deze roman hier dan ook aan te danken. Stuarts schrijfstijl is simpel maar mooi, intrigerend en pakkend. Het feit dat dit ook zo overkomt in de vertaling, is natuurlijk volledig te danken aan vertaalster Angela Knotter, die samen met Stuart ervoor zorgt dat de personages tot leven komen en alle emoties diep tot de lezer doordringen.