Dit boek is absoluut een aanrader voor liefhebbers van het seriemoordenaar-genre, waar ik mijzelf ook toe reken. Het thema is in dit boek in extreme mate doorgevoerd, met een seriemoordenaar die ELKE DAG toeslaat. Dit voert de druk op het onderzoekende politieteam hoog op. Vanaf de derde moord wéét de politie waar en wanneer de volgende moord uitgevoerd zal worden, omdat op dat moment duidelijk wordt aan iedereen dat de moordenaar scenario's uit een (nog in ontwikkeling zijnd) computerspel naspeelt. Dit laatste maakt de jacht op de moordenaar enigzins overzichtelijk: de moordenaar kan gezocht worden onder de ontwikkelaars van het spel en de mensen die via internet een voorproefje van het spel hebben besteld.... of is er toch ook een mogelijkheid om via een 'achterdeur' op internet bij het spel te komen?

De rechercheurs en dan met name Leo Megozzi, denken niet dat de ontwikkelaars de daders zijn. Hij komt samen met zijn team achter een duister verleden van de mensen van het bedrijf 'Monkeewrench' en concludeert daarna dat zij geen verdachten zijn. Hij heeft mensen in zijn team die daar anders over denken... Daarnaast en lange tijd lijkt het volkomen los staand van de moorden in Minneapolis, wordt een zeer religieus, ouder echtpaar midden in de nacht in het koude hoge noorden van Wisconsin in een kerk vermoord. Is er een verband? Zo ja, wat dan?

Zoals eerdere recensenten al aangaven zijn niet alle karakters even goed uitgediept. Ik ben het eens met mensen die aangeven dat de vrouwen beter uit de verf komen. Hoewel ik me wel afvraag wat een briljante speurneus die zó bij de FBI kan werken in vredesnaam in het onherbergzame Wisconsin te zoeken heeft - de verklaring daarvan vond ik nogal mager.

Is er dan niets op te merken op dit boek? Natuurlijk wel, anders had ik 5 sterren met stip gegeven. De karakters, zoals al gemeld en de té grote toevalligheid van het samenvallen van het moment van de moord in Wisconsin en de reeks moorden in Minneapolis. Daarnaast is de noodzaak om de moorden in zo'n razend tempo uit te voeren niet genoeg duidelijk gemaakt. Het lijkt mij dat het plannen van dergelijke moorden toch wel wat meer voorbereiding zou vergen dan een paar uurtjes.

Maar al met al zijn deze bezwaren niet voldoende om het lezen van dit boek vervelend te vinden, integendeel! ik heb het in een paar dagen uitgelezen en als ik de tijd had gehad was dat binnen een dag geweest. De laatste twee avonden heb ik een behoorlijke slaapachterstand opgebouwd omdat ik graag door wilde lezen. De eerste indruk na dichtklappen van het boek was er één van bevrediging, ik vond de plot prima en de afronding mooi open en toch goed afgerond.