In dit grote voorleesboek staan verhalen, rijmpjes en liedjes van o.a. Jaap ter Haar, Edward van den Vendel, Pieter Feller, Imme Dros, Marianne Busser & Ron Schroder en Sanne de Bakker en illustraties van o.a. Monica Maas en Harmen van Straaten en vele anderen over de liefste knuffels.

We gaan een kwartiertje eerder richting de slaapkamer die de meisjes delen. Achteraf hadden we beter een half uurtje eerder kunnen gaan. We duiken met zijn viertjes op het onderste stapelbed en trekken het dekbed over ons heen. Daar zitten we dan, lekker warm en behaaglijk en ik sla het grote voorleesboek open. ‘Het tutteltje’ van Jaques Vriens is het eerste verhaal. De peuter noemt haar tutlapjes tut, dus dat slaat aan. Het verhaal eindigt met “En Tommie… die slaapt allang, met zijn twee tutteltjes’. Daar trappen ze hier niet in en ik word gedwongen tot het lezen van meer.

Dit boek is een ode aan alle knuffels staat op de achterzijde geschreven. Het is een voorleesboek boordevol met verhalen, liedjes, gedichten over knuffels. Knuffels zijn er in alle soorten en maten. Datzelfde geldt voor deze gebundelde stukken. Het zijn er in totaal bijna veertig en de beren hebben de overhand. Sommige verhaaltjes, schrijvers of personages ken ik al zoals Bobbi en het liedje: ‘Aapje op een stokje’, weer anderen niet bijvoorbeeld Lola de Beer. Dat maakt dit voorleesboek tot een ware must-have!

‘Mijn grote lieve knuffelboek’ Uitgeverij Kluitman, 2015.

/Lmcmr