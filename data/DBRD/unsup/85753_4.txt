Hij is in Nederland niet zo bekend als menig andere Amerikaanse auteur, toch heeft John Katzenbach al wel wat achter zijn naam staan. Drie van zijn boeken zijn verfilmd en met regelmaat levert hij nog ijzersterke boeken af die zonder schroom het woord thriller kunnen dragen.
De in 2012 verschenen What comes next heeft in Nederland de titel De professor meegekregen en als je het boek hebt gelezen zul je moeten concluderen dat die naam naadloos past bij het verhaal.

Professor in de psychologie Adrian Thomas lijdt aan een dodelijke ziekte en heeft nog een levensverwachting van 5 à 7 jaar. Hij slentert wat verloren op straat en ziet dat een jong meisje, met of zonder dwang, in een wit busje verdwijnt dat met volle vaart wegrijdt. Hij vindt dat wat merkwaardig en vertelt zijn verhaal bij rechercheur Terry Collins.
Op bijna hetzelfde moment ontdekt Mary Riggins en haar partner dat de 16-jarige Jennifer is verdwenen. Omdat het niet de eerste keer is wordt er niet zo dramatisch op gereageerd en dus ook niet direct een zoektocht gestart. Toch zit het bij Adrian niet lekker en volgens zijn eigen theorieën probeert hij meer te weten te komen wat er met Jennifer is gebeurd. In zijn onderzoek komt hij in aanraking met een eerder veroordeelde pedofiel die bekend is in de wereld van kindermisbruik. Langzaam ontwikkelt zich een parallelle zoektocht die enerzijds door Terry Collins en anderzijds door Adrian Thomas wordt uitgevoerd. Daal af in de donkere werelden van internet en kindermisbruik…..

De professor is een spannende thriller waar een groeiende spanningslijn in zit. Katzenbach is een meester in de verschillende verhaallijnen en laat ze in dit geval tergend langzaam naar elkaar toe kruipen. Vanuit meerdere perspectieven wordt de zaak belicht en met verschillende doelstellingen, goed of kwaad, door de personages voor het voetlicht gebracht. Omdat de psychologie in het verhaal een belangrijke rol speelt, ligt daar ook het zwaartepunt op, dat veel meer indruk maakt dan de fysieke spanning. De professor is niet alleen een goed geconstrueerd verhaal het is minstens zo goed voor het voetlicht gebracht met sprekende personages en een uitnodigende verhaallijn. Beginnen is door gaan tot het einde….

Eindoordeel: 4 sterren

Spanning: 4 sterren
Plot: 4 sterren
Leesplezier: 5 sterren
Schrijfstijl: 4 sterren
Originaliteit: 3 sterren
Psychologie: 5 sterren