Zijn beroep van forensisch patholoog en zijn voorliefde voor schrijven is de combinatie die Jonathan Hayes ertoe heeft gezet om met een bloedige debuutthriller roem te verwerven. Hij bestempelt zijn eerste boek als een tamelijk gewelddadige forensische thriller die zich afspeelt kort na de dramatische gebeurtenis met de Twin Towers.
Naast zijn werk als patholoog in Manhattan, is hij ook te vinden als klinisch assistent-professor aan de New York University School of Medicine.
Het lijkt bijna een voorwaarde om diep in te kunnen gaan op de bloederige scènes waarin het menselijke lichaam een dubbelrol speelt, die van de doder en van de gedode.
Omdat zijn fantasie nog voldoende over heeft voor nog meer van dit soort verhalen is Hayes nu druk bezig met de opvolger, A Hard Death.
Douggie Pyke adviseert een vriend om contact op te nemen met de particuliere forensisch patholoog Edward Jenner nadat zijn dochter Andie Delore op bloedige wijze is vermoord en haar lichaam is vastgespijkerd. Haar vriendin Ana de Jong, met wie ze samenwoont is spoorloos. Wanneer Ana wordt gevonden, lijkt ze in gevaar omdat ze alles heeft zien gebeuren en lijkt het inspecteur Garcia de beste oplossing dat ze tijdelijk intrekt bij Edward. Zijn werk als patholoog wordt niet op prijs gesteld door de patholoog van de overheid, Steve Whittaker. Jenner vindt bij de autopsie namelijk sporen die zijn collega Whittaker niet heeft opgemerkt en dat doet de verhouding geen goed.
Kort daarna wordt het onthoofde lichaam van de studente Sunday Smith gevonden.
Jenner begint te denken aan rituele moorden omdat er steeds bijtsporen op de handen van de slachtoffers zichtbaar zijn en de moordenaar tevens vreemde tekens heeft aangebracht. Het lijkt op een historische schrijfwijze.
Het wordt een strijd voor Jenner die uit meerdere lagen bestaat, want hoe kunnen de bloedige moorden worden gestopt? Wat is de betekenis van de wijze waarop de lichamen worden achtergelaten? En hoe kan worden voorkomen dat Ana de Jong ook slachtoffer wordt?
Jonathan Hayes zet met zijn debuut een verhaal in de markt dat een vergelijking met het werk van Tess Gerritsen of Jeffery Deaver met gemak aan kan. Spanning is er voldoende en ook de verhaallijn zit knap in elkaar. Met speels gemak beschrijft hij de bloederige wijze waarop de moordenaar zijn slachtoffers kiest en de manier waarop hij zich op hen uitleeft.
Hayes hanteert diverse verhaallijnen die bijna allemaal aan het einde nader tot elkaar komen en bijdragen aan de oplossing. Daar zit ook tevens het manco, er blijven wat eindjes open. Situaties die wel nadrukkelijk in het verhaal terecht zijn gekomen, maar die, anders dan de slachtoffers, een zachte dood sterven.
En dat is jammer omdat de lezer daarbij het gevoel krijgt dat het verhaal niet helemaal af is. Natuurlijk wordt de dader na een spannend slot ontmaskerd en worden zijn plannen tot staan gebracht maar wat precies zijn drijfveer was en waarom iemand als Whittaker, om een voorbeeld te noemen, zon bloedhekel aan Jenner had. blijft in het ongewisse. En daarmee laat Jonathan Hayes een mooie kans liggen.
Laten we hopen dat het de onstuimigheid van een beginnende auteur is want spannende verhalen zijn hem wel toevertrouwd.
De herkansing komt met A Hard Death.