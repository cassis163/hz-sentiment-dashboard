Jeanne Weeber is de dochter van de populairste ghosthunter op YouTube: Howard Weeber. Samen met haar vader en zijn team bestaande uit Nick en Mirza reizen ze de wereld over om verschillende locaties waar het zou spoken te onderzoeken en er opnames te maken. Niet dat ze ooit echt iets bovennatuurlijks gezien hebben. Maar mensen willen er graag in geloven en dus zijn ze best bereid het een en ander in scene te zetten. Dat het meeste verklaard kan worden door tikkende buizen en een tochtig gebouw laten ze daarbij handig weg. Op een dag krijgt het team een aanbod voor een opdracht in Nederland. Jeanne wil hier graag heen. Haar moeder komt uit dit land en ze wil graag weten waar ze vandaan komt. Haar vader ziet dit echter niet zo zitten en dus reist ze stiekem in haar eentje af naar Nederland. Samen met haar gastheer Wietse gaat ze op zoek naar haar roots en daarbij lijkt ze dit keer daadwerkelijk op iets bovennatuurlijks te stuiten.

Verhalen over geesten die lees ik eigenlijk nooit en wat dat betreft was dit dus een beetje een gok of ik het leuk zou gaan vinden. Maar eigenlijk was het meteen een schot in de roos, vanaf het eerste hoofdstuk was ik al gehecht aan hoofdpersoon Jeanne en wilde ik alleen maar meer weten. Wat het boek qua onderwerp zo leuk maakt, is dat het een contemporary is, maar wel één met een fantasie en mysterieus randje.

Verschijning zit verder ook vol met verwijzingen naar de hedendaagse popcultuur (Harry Potter, Supernatural, The Hunger Games en Funko’s) dit vond ik een hele leuke toevoeging aan het boek en het past ook enorm bij hoofdpersoon Jeanne. Soms vond ik de verwijzingen wel wat veel worden, maar omdat het zo goed bij het verhaal en bij Jeanne pas, kon ik me daar wel overheen zetten. Wat ik ook echt een verademing vond is dat Joany via Jeanne de clichés uit YA-boeken op de hak neemt. Bijvoorbeeld de eeuwige driehoeksverhoudingen of de adem die wordt uitgeblazen zonder dat het personage doorhad dat hij deze inhield.

De personages in Verschijning vond ik stuk voor stuk geweldig. Ik schreef al dat ik meteen gehecht was aan Jeanne. Ik kon me super goed in haar inleven. Maar ook de bijpersonages zijn allemaal heel goed uitgewerkt, waardoor je ze als lezer goed leert kennen en ze ook duidelijk ziet groeien gedurende het verhaal.

Verschijning was dus een boek waar ik meteen heel benieuwd naar was, maar waarvan ik niet zo goed wist of het een boek voor mij zou zijn. Het was zeker wel een boek voor mij dat ik met veel plezier gelezen heb. Het verhaal zit goed in elkaar al vond ik de uitleg aan het einde soms een beetje vaag. Je leest duidelijk dat Joany veel tijd heeft besteedt aan research waardoor het verhaal nog beter tot zijn recht komt. Als je houdt van contemporary ya-boeken met een bovennatuurlijk tintje dan mag je Verschijning zeker niet aan je voorbij laten gaan. Zeker niet omdat het boek zich ook nog eens in Nederland afspeelt en het daardoor nog herkenbaarder wordt.