'Gevangene van de nacht' is het Young-Adult debuut van Anne Blankman.
Toen Anne twaalf jaar oud was las ze het dagboek van Anne Frank, dit dagboek van Annes leven en de Tweede wereldoorlog fascineerde haar zo dat dit leidde tot het idee voor haar debuut 'Gevangene van de nacht'.
Het is een boek voor jong volwassenen waar zeker ook volwassenen van zullen smullen.

'Gevangene van de nacht' neemt je mee terug naar de jaren dertig waarin Hitler aan de macht probeerde te komen. Het verhaal wordt vertelt vanuit de 17-jarige Gretchen Müller, dochter van martelaar Klaus Müller die tijdens de Putsch Hitler beschermde door zich voor hem te werpen en als gevolg daarvan zelf de dood vond. Adolf Hitler, Klaus Müller's oorlogskameraad, neemt Gretchen, haar broer Reinhard en hun moeder Liesel onder zijn hoede en behandelt hen als ware het zijn eigen familie.
Als een jonge Joodse journalist, genaamd Daniel, Gretchen benaderd en haar vertelt dat haar vader is vermoord door een nazikameraad zet dat haar leven totaal op z'n kop. Ze wil koste wat het kost uitzoeken wie de 'moordenaar' van haar vader is en gaat samen met Daniel op zoek naar antwoorden. Gretchen wordt ondertussen heen en weer gegooid tussen haar opvoeding dat Joden een slecht en laag volk zijn en haar liefde voor de Joodse Daniel. Ze maakt een mentale omslag en begint zich te realiseren dat Joden net zo goed gewone mensen zijn zoals zij.
Ze ontdekt de vreselijke waarheid over haar familie en vraagt zich af of 'Oom Dolf' wel die lieve oom is die ze al jaren aanbid.

Anne Blankman heeft een zeer vlotte schrijfstijl en een prettig taalgebruik. Daardoor leest het boek als een trein en vond ik het moeilijk om het tussentijds neer te leggen.
Hoewel het een fictief verhaal is, is veel ervan geworteld in de werkelijkheid.
De ideeën waar Hitler in het boek mee voor de dag komt, zijn gebaseerd op uitspraken uit zijn werkelijke leven.
De opbouw van het verhaal is goed te volgen en werd naarmate het boek vorderde steeds spannender. Vanaf het begin zat ik in het verhaal gezogen en bivakkeerde ik op het puntje van mijn stoel, de spanning en adrenaline gierden door mijn lijf.
Wel eng om te lezen hoe één mens andere mensen zo totaal kan beïnvloeden zodat zij die persoon klakkeloos volgen en zijn denkbeelden aannemen.
Het is een boek wat me zeker bij zal blijven, en ik ben heel benieuwd naar het vervolg.
Een echte aanrader!