Achterflap

Verteerd door pijn en verdriet besluit Lilith van Winckel om zichzelf voor een aankomende trein te gooien. Er wordt om haar getreurd, maar niemand in haar omgeving is echt verbaasd. Nadien gaat het leven voor haar familie en vrienden verder. Al snel blijkt dat er meer aan de hand is en dat de vrouw de maanden voor haar dood een plan met verstrekkende gevolgen heeft uitgebroed.
Hoewel verraad, moord en wraak de voornaamste ingrediënten zijn van deze pageturner, heeft het verhaal meerdere lagen. De verrassende wendingen en bij momenten pijnlijk mooie beschrijvingen maken van dit boek een aangrijpende thriller die nét even anders is dan we gewend zijn.

Pat Craenbroek is een vrouwelijke arts die in het begin van haar carrière als gerechtsarts aan de slag was. Nu laat ze haar levendige en soms licht morbide verbeeldingskracht de vrije loop in Uitgebroed, een duister, en op alle fronten overtuigend verhaal.

Oordeel

Het duurde ongeveer 100 pagina's eer ik in het boek zat. Dat vind ik voor een boek van 240 pagina's best lang. In die eerste 100 pagina's heb ik regelmatig op het punt gestaan om het weg te leggen, maar ik ben blij dat ik dat niet gedaan heb. Na die 100 pagina's was het niet meer mogelijk om het boek weg te leggen en was het ook zo uit. Het einde is wel zo goed en vernuftig in elkaar geweven dat ik toch ontzettend heb genoten van dit boek.

Ook ben ik iets teveel gewend geraakt aan allerlei boeken waarin de politie of justitie net op het einde alles weer goed weet te breien. Het boek verraste me door het juist eens anders te benaderen. Heel goed gedaan, Pat!

Omslag

Op de omslag zie je een gezicht wat veel geheimen verborgen houdt. Ook de kindertekening wordt helemaal duidelijk door het verhaal.

Sterrenregen

Uitgebroed krijgt van mij 3,5 ster. Maar ik geef het voordeel van de twijfel en rond het naar boven af: 4 sterren!