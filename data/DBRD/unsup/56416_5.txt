De Trip, geschreven door Nathalie Pagie, is het vierde deel in een serie over de journalisten Tara Linders en Diego Martinez. Vrienden, maar misschien ook wel een beetje meer dan dat...

Tara en Diego zijn afgereisd naar Kauai, een van de eilanden van Hawaï, Tara als vlogster voor De Dageraad Online en Diego als medewerker/researchjournalist van het spel De Trip. De Trip is een survivalspel waarbij opdrachten door acht kandidatenkoppels uit acht landen worden uitgevoerd. Bij de eerste opdracht gaat het direct mis. Om het spel toch door te laten gaan neemt Diego de plaats van de Nederlandse kandidaat in.
Tara wordt op het vliegveld aangesproken door een vrouw, Cassandra, die drie mensen om haar heen ziet. Cassandra nodigt haar uit voor een hypnosesessie in haar praktijk op Big Island, 500 kilometer van Kauai. Dat Cassandra een vrouw is met een duistere achtergrond komt langzaam maar zeker naar boven. Tara probeert het mysterie achter Cassandra te ontrafelen met hulp van Diego. Tijdens de uitbarsting van de vulkaan Mauna Loa komt het tot een ontmoeting tussen Tara, Diego en Cassandra.

Het boek verraste mij heel erg. Het is vanaf de eerste pagina spannend. Het boek is in vier verhaallijnen verdeeld: het spel De Trip, Tara en haar bezoeken aan Cassandra, Cassandra en haar man Wolf en de uitbarsting van de vulkaan. Deze vier lijnen zijn goed verdeeld in het boek. Het maakte mij elke keer nieuwsgierig naar het volgende hoofdstuk. Het boek wordt steeds spannender, en in het einde van het boek komen alle verhaallijnen bij elkaar.

In het begin was ik er niet van overtuigd dat als ik alleen dit boek las, en niet de eerste drie delen, ik meerdere vragen zou hebben over wat er in de andere boeken zou zijn gebeurd. Er wordt zijdelings teruggegaan naar het verleden van Tara en Diego, maar helemaal niet storend. Wel ben ik erg benieuwd geworden naar de vorige drie delen van deze serie!!

Een heerlijk boek om bij weg te dromen, met de natuur van Hawaï en het lied “Dansen op de Vulkaan” van De Dijk op de achtergrond.