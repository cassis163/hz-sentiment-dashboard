Veertien jaar was Maresa Jacobse toen ze haar eerste boek, Rotzooi, schreef. In 2003 wordt dit boek door Uitgeverij Kluitman uitgegeven. In 2006 verschijnen er wederom drie boeken van Jacobse. Inmiddels heeft de Alkmaarse schrijfster en vertaalster haar contract bij Uitgeverij Ellessy lopen. Janna is deel 3 in de serie Zomers in Zuid-Frankrijk.

Janna is blij. Ze mag voor het tweede jaar, samen met haar broer, aan het werk op een camping in Zuid-Frankrijk. Drie maanden lang verhelpt ze problemen bij campinggasten. Ze weet dat ze veel vrije tijd zal hebben en besluit een blog op te richten, gericht op een gezonde levensstijl. Al snel merkt Janna dat ze redelijk wat volgers heeft. De blog leeft en Janna gaat ervoor, maar of dit en haar contact met de volslanke Lily op Janna de juiste uitwerking heeft, is nog maar de vraag.

In de pubertijd vragen veel jongeren zich af of ze wel het juiste figuur hebben. Op tv en in bladen komen de meest slanke vrouwen in beeld en ook lijkt het vaak alsof ‘dunne’ vriendinnen zelfverzekerder zijn. Zo is dat ook in Janna. Janna is onzeker over haar figuur. In elke opmerking lijkt ze te horen dat ze te dik is. Ze denkt aan een gezond voedingspatroon te beginnen, maar lijkt daar erg in door te slaan. Wel denkt ze veel na. Zou ik een eetstoornis hebben, vraagt ze zich regelmatig af.

Hiermee snijdt Maresa een belangrijk onderwerp aan. Janna is niet zozeer geschikt voor de volwassen lezers, het is eerder een jeugdboek. Dat wil niet zeggen dat de ‘ouderen’ het niet zal boeien, maar de schrijfstijl en de belevenissen zijn echt op de jeugd gericht. Het onderwerp, eetstoornis, is dat overigens niet. Maresa weet goed te beschrijven hoe een eetstoornis je langzaam in je macht kan krijgen. Hoe het je leven letterlijk binnensluipt en hoe beïnvloedbaar een jonge meid kan zijn. Als de omgeving het niet doorheeft, werkt dat de stoornis zelfs tegen.

Het verhaal zal voor veel mensen herkenbaar zijn. De onzekerheden die je had toen je 16 was. Iedereen leek zelfverzekerder, jij twijfelde over alles. Je kleding, je haar, je figuur en misschien zelfs je lach. Het is goed om hierbij stil te staan en te laten zien waar ontevredenheid en onzekerheid toe kan leiden.

Janna  is duidelijk een jeugdboek, geschreven met een diepere laag en een boodschap. Bijna een must voor tijdens de opvoeding. Het boek leest zeer prettig weg en is ondanks het onderwerp nergens zwaar. Voor sommigen een luchtig snackje, voor anderen wellicht een eyeopener.