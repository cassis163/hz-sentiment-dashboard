Dit is alweer het 8e deel in de Roy Grace serie, van één van Engelands bestselling crime-auteur op dit moment. Hij is naast auteur ook filmproducent en scenarioschrijver wat je ook goed kan merken aan zijn boeken die dan ook lezen als een script. Een aantal van zijn boeken worden dan ook verfilmd. Grappig detail is dat al zijn boeken het woordje dood in de titel hebben.

Al direct in het begin worden de verhaallijnen uitgezet; de aanslag op Gaia, de moordenaar, een filmproducent, Roy Grace en zijn onderzoek naar een moord waarbij alleen een romp wordt gevonden en het leven van Anna die zichzelf nummer 1 fan van Gaia waant. Zoals gewend van Peter James zijn dit weer heel wat verhaallijnen, maar Peter James is er dan ook goed in om alles begrijpelijk neer te zetten. Moet je normaal gesproken je hoofd er goed bij houden met zoveel draadjes dan is dat nu niet nodig. Iedereen wordt in een apart hoofdstuk voorgesteld, zodat je al vanaf het eerste moment goed in het verhaal zit. Het is een onderhoudend verhaal en leest dan ook lekker weg, maar van hoogspanning is in dit boek geen sprake. Dit deel moet het dan ook een beetje hebben van het privéleven van Roy, die nog altijd worstelt met de spoken in zijn hoofd en koortsachtig zijn best doet om hier vanaf te komen, daarbij probeert hij zijn leven met Cleo die zwanger is van hun eerste kind voort te zetten. De schrijfstijl is prettig en leest makkelijk weg. De plot zit goed in elkaar en alle aan het begin gesponnen draadjes komen weer netjes samen aan het einde, ook is er dan nog sprake van enige spanning, zodat het toch nog als een waardige thriller eindigt. Kortom, geen hoogspanning, maar voor de fans weer een onmisbaar deel in de serie. Ik geef hem 3½ ster.

Spanning: 3 sterren
Plot: 4 sterren
Leesplezier: 4 sterren
Schrijfstijl: 4 sterren
Originaliteit: 3 sterren
Psychologie: 3 sterren