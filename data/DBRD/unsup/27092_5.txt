Na de hele hype van De Da Vinci Code begon ik met het lezen van Het Bernini Mysterie. Het begin vond ik zeer gelijkend op eerstgenoemde boek, dus dat kon misschien wel wat origineler en minder langdradig. Afgezien van dit begin vond ik het een zeer goed boek, want het bleef mijn aandacht vasthouden, alhoewel sommige elementen wat voorspelbaar of onwerkelijk waren. Maar dit afgezien van het einde, waarbij de spanning niet meer op zo'n hoog niveau was als het midden van het verhaal. De historiek van Rome, het Vaticaan en de Illuminati vond ik daarentegen uitstekend. De personages waren niet zo goed uitgediept. Toch vind ik dit een uitgelezen mogelijkheid om je fantasie over de personages de vrije loop te laten gaan. Bovendien was het verhaal zo levendig beschreven, dat je als het ware alles letterlijk kon zien gebeuren, alsof je werkelijk aanwezig bent op de 'crime scene'. De strijd tussen de wetenschap en religie is ook zeer mooi uitgewerkt. Dit onderwerp is vandaag de dag nog steeds zeer actueel. Ik vind het alleen spijtig dat sommige plaatsen wat veranderd zijn omwille van het verhaal. Neem bijvoorbeeld de Santa Maria della Vittoria alsook de obelisk die beide niet op de Piazza Barberini staan. Maar afgezien hiervan ben ik zeer blij dat ik het boek heb gelezen. Mede dankzij de ambigrammen die prachtig waren weergegeven. Dit boek behoort tot een van mijn favorieten.