Over Alles is een groot formaat boek met allerlei leuke wetenswaardigheden. Je leert bijvoorbeeld wat over wolkenformaties, over de reeks van Fibonacci en over de verschillende onderdelen van je fiets. In korte teksten wordt ingewikkelde materie behandeld. De prachtige illustraties zijn niet alleen mooi om naar te kijken, maar ook zeer verhelderend. Want er staan pittige onderwerpen tussen.

Abracadabra
Zoals die over de atomaire structuur. En dan merk je dat een bladzijde eigenlijk te kort is om dit onderwerp helder te krijgen. Zinnen als ‘Er zijn meer isotopen met hetzelfde aantal en dezelfde rangschikking aan protonen en elektronen, maar die hebben een ander aantal neutronen’ zullen voor mij altijd Abracadabra blijven.
Wel heel erg grappig vond ik onder andere de bladzijde over de verschillende soorten schroeven. Dat zijn nou eens dingen waar je in het dagelijks leven niet bij stilstaat. Maar ook die zijn natuurlijk ooit door iemand bedacht.

Ik denk trouwens dat er op de pagina over het menselijk skelet een vertaalfout is geslopen. Bij het kopje Krakende Kootjes staat het volgende: Het kraken van je knokkels is het geluid van de vloeistof die kookt tussen de botten die je buigt. Ik geloof niet dat je je botten buigt als je je kootjes laat kraken en al helemaal niet dat er dan wat gaat koken. Wat zoeken op Google levert ook een andere oorzaak op voor krakende kootjes.

Vijftig worstjes uit je dunne darm
Erg indrukwekkend vond ik de anekdote over Jeremiah Denton, op de pagina over Morsecode. Deze Amerikaanse soldaat werd in 1966 in Noord-Vietnam gevangengenomen. In een interview zei hij dat hij goed werd behandeld. Maar door met zijn ogen te knipperen wist hij in Morsecode door te seinen dat hij werd gemarteld.

Ook leuk is het, wanneer de schrijver van het boek een begrijpelijk voorbeeld geeft. Zoals op de pagina over je organen. Je dunne darm is lang genoeg om er vijftig worstjes mee te omhullen. Dat zijn feiten die blijven hangen.

Zelf op onderzoek
Ik heb genoten van Over Alles, maar al met al vind ik het wat teveel hap-snap. De volgorde van de onderwerpen is willekeurig, ik denk dat het overzichtelijker was geweest als er een onderverdeling was gemaakt in hoofdstukken, bijvoorbeeld Natuurkunde, Geologie, Techniek etcetera. De teksten zijn kort, waardoor lang niet elk onderwerp goed uit de verf komt. De illustraties maken gelukkig een hoop goed. Het boek ziet er prachtig uit.

Ik denk dat kinderen en ouderen een hoop plezier aan dit boek kunnen hebben. En als hun interesse in een onderwerp is aangewakkerd, kunnen ze natuurlijk zelf verder op onderzoek uit.

Kijk voor meer kinderboekenrecensies op mijn website Verhaalkabaal!