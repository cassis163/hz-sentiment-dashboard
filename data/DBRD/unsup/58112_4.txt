Wat is ‘kunst’? Vos en zijn vriendinnetje Haas kunnen het maar niet eens worden. Want je hebt ‘kunst’ zoals in schilderkunst, maar ‘kunst’ kan ook betekenen dat je iets goed kan! En dat is ook een ‘kunst’. Je kan er tevens allerlei woorden mee maken, zoals kunstgebit, kunstbloem, kunstschaatsen en nog zoveel meer.

Met woorden kan je dus best veel en zeker wanneer je een creatief brein hebt en veel woorden kent. Ja, best moeilijk, want sommige woorden kunnen iets anders betekenen naargelang de context waarin je ze gebruikt. Vos en Haas gaan in dit vrolijke en grappige verhaal verder in op woorden die verschillende betekenissen hebben.  

En wat is een ‘bord’ dan wel? En waar denkt iemand aan wanneer hij of zij het woord ‘werk’ hoort. Uil denkt dan onmiddellijk aan zijn ‘kunstwerk’ dat hij gemaakt heeft. Straks komen Vos en Haas op bezoek om naar zijn ‘kunst’ komen kijken. Vos en Haas zijn wel zeer benieuwd wat ze te zien zullen krijgen. Wanneer  ze bij Uil aankomen moet Vos meteen wel een beetje lachen met Uil. Uil schreef op zijn uithangbord: ‘Kom en keik naar mijn kunst.’ En bovendien ziet Uil er bijzonder grappig uit met zijn witte lange jurk aan.  

Een ei op een ezel wordt opgevrolijkt met de prachtige pentekeningen van Thé Tjong-Khing. Deze illustrator sleepte met zijn tekeningen reeds verschillende prijzen in de wacht, waaronder de Woutertje Pieterse Prijs, een Zilveren Penseel en de Max Velthuijs-prijs.  

De tekst is van niemand minder dan Sylvia Vanden Heede. Deze auteur  schrijft voor kinderen die net kunnen lezen, maar ook voor oudere kinderen en tieners. Haar werk werd onder meer bekroond met een Zilveren Griffel en de Gouden Uil Prijs van de Jonge Lezer.  

Een ei op een ezel is een grappig en leuk boekje over de avonturen van Vos, Haas en hun vriendje Uil. Dit leesboek behoort tot de serie ‘Ik lees als Vos’ en is bedoeld voor kinderen die reeds kunnen lezen op AVI-niveau M3 tot E3. Op elke bladzijde, van dit 36 pagina’s tellende hardcover boek, wordt de tekst vergezeld van een kleurrijke pentekening. Het lettertype is duidelijk en makkelijk leesbaar. Sommige woorden zijn iets groter en vetter afgedrukt, het gaat hier dan meestal om de belangrijkste woorden in de tekst die het onderwerp van het verhaal extra benadrukken.  

Elke nieuwe zin begint keurig op de volgende regel. Het gemiddeld aantal regels per pagina varieert van drie tot ongeveer vijftien. De tekeningen zijn supplementair, een ware uitbeelding van het verhaal en zijn best ook ludiek.  

Op de cover zien we Vos en Haas die bedenkelijk kijken naar het kunstwerk van Uil. Namelijk Een ei op een ezel of is het gewoon een cirkel?  

Een ei op een ezel verscheen in 2014 bij Uitgeverij Lannoo. Reeds een decennium lang veroveren Vos en Haas de harten van vele beginnende lezers. Een ei op een ezel zal hier ook zeker zijn bijdrage aan leveren.

In deze reeks verschenen ook boekjes met leesniveau AVI start tot M3 (‘Ik lees als Uil’), AVI M3 tot E3 (‘Ik lees als Vos’) en boekjes met leesniveau AVI E3 tot M4 (‘Ik lees als Haas’).