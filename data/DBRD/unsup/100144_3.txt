Leonore Talmeier, een transseksuele advocate, wordt op gruwelijke wijze in haar appartement vermoord. Hoofdinspecteur Georg Stadler die het onderzoek leidt is onder de indruk van het uiterst brute en bloederige karakter van de misdaad en ontdekt overeenkomsten met een eerdere moord. Voor die moord zit echter al een verdachte in de cel. Hij roept de hulp in van Liz Montario, een gerespecteerde psychologe die gespecialiseerd is in seriemoordenaars en beslissende bijdragen heeft geleverd aan de oplossing van een aantal moorden. Aarzelend stemt ze toe. De aarzeling komt voort uit het feit dat zij wordt bedreigt door iemand die heel veel over haar verleden weet.

Karen Sander (1966) is het pseudoniem voor de Duitse misdaadauteur Sabine Klewe. Zij promoveerde op een proefschrift over de Schotse schrijfster Val McDermid, doceerde aan de Heinrich Heine Universiteit in DÃ¼sseldorf en was werkzaam als vertaalster. Onder het pseudoniem Sabine Martin schreef ze een aantal historische misdaadromans en in 2013 debuteerde ze als Karen Sander met de thriller De vrouwenhater (Schwesterlein, komm stirb mit mir).

Het gegeven van het verhaal is origineel en de feitelijke misdaden worden heel gedetaillerd en grafisch uitgewerkt. Een sterke maag is vereist. Karen Sander heeft een vloeiende schrijfstijl die in combinatie met de veel korte hoofdstukken het verhaal snelheid geeft en de leeservaring aangenaam maakt. De personages zijn goed uitgewerkt hoewel ook wel een beetje cliche-achtig. De macho politieman en de psychologe die door eigen traumatische ervaringen voor dit beroep heeft gekozen zijn niet nieuw in de misdaadliteratuur. De bijrollen in het verhaal overtuigen.

Wat afbreuk doet aan de kwaliteit van deze thriller is de voorspelbaarheid. De Duitse titel (Schwesterlein, komm stirb mit mir) geeft veel te veel weg. Gelukkig heeft de Nederlandse uitgever voor een titel gekozen die de lading goed dekt maar geen spoilers bevat. Daarnaast is het halverwege het boek al duidelijk wie de dader is en die wetenschap komt in de vorm van een bijna achteloze mededeling in plaats van een plotwending die je vol raakt. De spanning is goed opgebouwd maar dan in de vorm van gewekte nieuwsgierigheid die je dwingt door te lezen.

De vrouwenhater is een goede en onderhoudende thriller waarin een sympathiek speurdersduo met een goede chemie wordt geintroduceerd. Een belofte voor de toekomst.