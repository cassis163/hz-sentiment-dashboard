Stephenie Meyer heeft weer een goede pageturner geschreven met Nieuwe Maan, het vervolg op Twilight.
Na een heerlijke zomer met Edward Cullen lijkt het leven Bella Swan eindelijk mee te zitten. Wanneer Bella bij de familie Cullen haar verjaardag viert, lijkt het noodlot toe te slaan. Door een ongeluk besluit Edward dat Bella beter af is zonder hem en zijn familie en zij vertrekken uit Forks.
Enkele maanden na het vertrek van de familie Cullen probeert Bella op aandringen van haar vader toch weer wat te maken van haar leven.
Bella komt weer in contact met Jacob Black en begint zich langzamerhand iets beter te voelen. Na verloop van tijd komt Bella erachter dat ook Jacob een geheim heeft en dat hij daardoor niet met haar om kan gaan. Bella laat zich echter niet uit het veld slaan en ontdekt het geheim dat Jacob met zich meedraagt.
Alice Cullen heeft een visioen over Bella en wanneer de familie Cullen hier lucht van krijgt, trekken sommigen van hen conclusies met cruciale gevolgen. Alice en Bella reizen met zijn tweëen naar Italië om Edward tegen te houden en ervoor te zorgen dat hij niet de grootste fout van zijn leven maakt.
Jacob breekt uiteindelijk met Bella omdat hij haar om verschillende redenen niet meer kan zien.
Aan het einde van het verhaal moeten Bella, Edward en zijn familie een moeilijk besluit nemen. De uitkomst hiervan zal de relatie tussen Edward en Bella definitief gestalte geven.
Nieuwe Maan heeft een spannend begin, wat ervoor zorgt dat je moeiteloos doorleest. Stephenie Meyer heeft veel aandacht besteed aan de verwerking van het verdriet van Bella en haar opleving wanneer zij met Jacob Black nieuwe avonturen beleeft. De relatie die Bella met Jacob opbouwt, doet enigszins denken aan haar relatie met Edward. Naarmate het verhaal vordert, krijg je goed in de gaten dat Bella voor Jacob aanzienlijk minder voelt dan voor Edward.
Het verhaal leest het lekkerst zodra de familie Cullen in beeld komt. Op die momenten schotelt Stephenie Meyer nieuwe verrassende wendingen voor die het verhaal een finishing touch meegeven.
Nieuwe Maan is net als Twilight een heerlijk boek. Het verhaal is makkelijk te lezen en er liggen nieuwe spannende gebeurtenissen voor de lezers in het verschiet. Stephenie Meyer weet met deze eerste twee boeken de lat hoog te leggen voor het derde boek.