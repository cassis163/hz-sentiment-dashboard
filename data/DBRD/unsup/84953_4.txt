Het Kandinsky-bedrog is het vierde deel in de Blockbusters-serie. Kunsthistoricus Manon Berns levert hiermee een onderhoudend, spannend Ã©n leerzaam boek af voor de leeftijdscategorie 10-12 jaar. De beschrijving noemt het 'De Dan Brown voor de jongeren', maar misschien is dat toch nog van een andere orde.

De moeder van Jimi beweert dat er een vervalsing van een Kandinsky-schilderij in omloop is. Dat wordt haar niet in dank afgenomen en ze wordt voor de rechter gesleept. Jimi en zijn vrienden voelen de verantwoordelijkheid om zelf op onderzoek uit te gaan en aan te tonen dat het schilderij inderdaad een vervalsing is. Zullen ze het op tijd voor elkaar krijgen?

Vriendschap, liefde, school. De thema's die het leven van een 10 tot 12-jarige overheersen komen uitgebreid aan bod en zitten op een goede manier verweven in het boek, zodanig dat de spanning toch blijft overheersen. Want dat is natuurlijk het belangrijkste! Er zijn scenes die zeker als 'nagelbijtend' zullen ervaren worden en er is sprake van een zoektocht, waarbij je als lezer ook kan proberen alle puzzelstukjes samen te voegen.

Het meest interessante aan dit boek is zeker de wetenswaardigheden die er in staan over de schilderijen zelf. Op een speelse manier leren de kinderen toch iets over kunst, zonder dat ze het eigenlijk zelf beseffen. Ook als volwassene kan je er nog wat van opsteken (tenzij je natuurlijk een kunstkenner bent, want dan vertelt dit boek je waarschijnlijk weinig nieuwe dingen). De informatie blijft wel hangen en de beschrijvingen van de schilderijen wekken genoeg nieuwsgierigheid op, zodat je Google toch gaat afstruinen op zoek naar wat afbeeldingen bij de tekst. Is Kandinsky niet jouw 'cup of tea'? Geen zorgen, Manon Berns heeft in de vorige delen van de serie ook andere schilders aan bod laten komen, dus je kan alle kanten op!