De dikte van het boek (751 pagina’s) heeft mij lang doen twijfelen om eraan te beginnen, maar gezien de lovende recensies heb ik het toch gedaan. En daar ben ik blij om, want het is een prachtig boek.
Het eerste deel heeft mij wel wat moeite gekost, maar toen ik ongeveer op de helft was kreeg ik er moeite mee om het boek weg te leggen. Naarmate het verhaal vordert ga je steeds meer meeleven met de personages, met name met Jude en Willem, maar ook met Harold. En steeds als je denkt -en vooral hoopt- dat de ellende voorbij is en het niet nóg erger kan, wordt dat het toch. En dat doet pijn tijdens het lezen, en ook nog daarna, als je het boek uithebt en nog een tijdje naar de kaft blijft staren. Je gunt de personages zoveel beter, alsof ze daadwerkelijk tot leven zijn gekomen en je ze persoonlijk kent.
Als je aan dit boek begint, neem er dan écht de tijd voor. Niet omdat het zoveel pagina’s zijn, maar omdat het verhaal het verdient om met aandacht gelezen te worden.