Ik mocht dit boek lezen in het kader van de preread-actie van Hebban. En ik kan gelijk al verklappen: ik heb ervan genoten! Echt een lekkere thriller.
Het boek is voornamelijk geschreven vanuit de perspectieven van Lisa, de hoofdpersoon, haar tienerdochter Ava en haar collega Marilyn. Af en toe komen ook andere personen aan bod. Naast de wisseling van perspectief van personen, speelt het verhaal zich af in verschillende tijden: “toen”, “ervoor”, “erna” en “nu”. Hoewel de gebeurtenissen in het verleden niet chronologisch zijn beschreven, is dit op geen enkel moment verwarrend. Wat direct duidelijk wordt is dat Lisa in het verleden iets verschrikkelijks heeft meegemaakt en dat dit verleden haar dreigt in te halen. Ook de andere hoofdpersonen hebben zo hun eigen zorgen.
Het eerste deel van het boek sloot af met een verrassende wending en ook later in het boek, net als je denkt dat het wat voorspelbaar wordt, gaat het een andere kant uit dan gedacht.
Van deze schrijfster heb ik eerder het boek “wat jij niet ziet” gelezen. Ook dat is een prettig leesbaar boek, maar met een (in mijn ogen) zeer onbevredigend plot. Gelukkig was daarvan bij dit boek geen sprake. Echt een fijne verhaal om een paar uurtjes helemaal in op te gaan!