'De waarheid ligt altijd in het midden' is een uitspraak die bij velen bekend in de oren zal klinken. Na het lezen van dit boek moest ik vrijwel direct aan deze uitspraak denken.

Mekhennet neemt je mee in de wereld van radicaliserende groepen mensen. Voor deze Duitse journalist gaan dankzij haar dappere doorzettingsvermogen en haar migratieachtergrond vele deuren open. Ze interviewt belangrijke jihadi's, maar heeft ook ingangen bij diverse westerse inlichtingsdiensten. Mekhennet toont zich kritisch naar zowel het westen als naar jihadstrijders. Er ontstaat een verhaal dat tegemoet komt aan de uitspraak die ik hierboven genoemd heb.

Door haar fijne manier van schrijven leest dit non-fictiewerk bij vlagen als een goedlopende roman. Mekhennet neemt je van haar jeugd in Frankfurt en Marokko tot de vluchtelingenstromen in 2015. Ze maakt hierbij onder andere tussenstops in Irak, Koeweit, Engeland, Algerije en Egypte. Deze plekken worden het toneel van spannende confrontaties en bloedstollende interviews. Uiteindelijk weet Mekhennet met dit boek een duidelijk inzicht te geven in de gedachtegang van radicaliserende groepen. Het boek is naar mijn mening absoluut een aanrader.