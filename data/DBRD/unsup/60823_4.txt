Ik heb alweer een tijdje geleden voor het laatst een boek van Faye Kellerman gelezen. Boeken waar ik altijd erg van geniet, maar ja, op een gegeven moment heb je ze praktisch allemaal gelezen. Dit boek kende ik nog niet en heb ik via via als afgeschreven biebboek gekregen.
En het was weer genieten van de avonturen van Peter Decker, Marge Dunne en Scott Oliver. Het is verbazingwekkend hoe Faye Kellerman eigenlijk heel terloops twee totaal verschillende zaken in elkaar weet te schuiven. In dit geval is het de verdwijning van een stewardess na een ruzie met haar bijna ex en de vondst van een meer dan dertig jaren oud skelet nadat een vliegtuig van de maatschappij waarbij de stewardess werkt op de flat is gestort waar het skelet verborgen was.
Minutieus speurwerk, veel praten met getuigen en de zaken nog eens en nog eens bekijken geven Decker en zijn team op een gegeven moment houvast.

De manier van schrijven van Kellerman is heel prettig; soepel met goed uitgewerkte hoofdpersonen. Met veel oog voor detail, bijvoorbeeld bij de karakterisering van de personages die ze opvoert - en daardoor niet altijd even flitsend en spannend - neemt ze de lezer mee aan de hand van het onderzoek. De plot is ingenieus met veel oog voor wat jaloezie en hebzucht kan aanrichten, uitgewerkt.
Kellerman blijft een genot om te lezen!