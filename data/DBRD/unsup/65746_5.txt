In ‘Mischling’ volgen we Perle en Stacha vanaf het moment dat ze gedeporteerd worden naar Auschwitz. Als identieke tweeling kunnen ze niet zonder elkaar. Om de onmenselijke tijd samen te delen neemt Perle het verleden en het nu voor haar rekening, terwijl Stacha de toekomst op zich neemt. Als mischling – kinderen van een gemengd ras – worden ze geplaatst in de ‘dierentuin’ van Mengele. Daar ondergaan ze de meest gruwelijke experimenten van Mengele, die door de kinderen ‘oom’ wordt genoemd. Nadat hij Stacha in eerste instantie zegt dat ze onsterfelijk zal zijn, wordt al snel duidelijk hoe huiveringwekkend zijn experimenten zijn. Om te voorkomen dat Stacha haar zusje vergeet, geeft ze haar een pianotoets die Peter voor haar heeft gestolen. Tijdens een georganiseerd ‘feest’ verdwijnt Perle plotseling.
Beiden overleven ze Auschwitz, zonder van elkaar te weten of ze nog leven en waar ze zijn. Stacha is zich ervan bewust dat de zware last, de verantwoordelijkheid voor de toekomst, de rest van haar leven alleen maar zal bestaan uit het gemis van Perle. Uiteindelijk wordt Perle ternauwernood gevonden door een Russische soldaat. Niet meer in staat om te lopen neemt Miri haar in een kruiwagen mee, op weg naar Krakau. Stacha gaat samen met Feliks op zoek naar Mengele met als enige doel: Mengele doden.

Mischling is een aangrijpende roman die je vanaf de eerste pagina naar je keel grijpt. Een verhaal dat zo gruwelijk is, dat je het tussendoor moet wegleggen om moed te verzamelen om verder te lezen.