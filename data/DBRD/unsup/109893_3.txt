Het verhaal begint met een beschrijving van de minuten vlak na het ongeluk; spannend en emotioneel. Dit blijkt een nachtmerrie van de inmiddels zeventienjarige Hester te zijn die het ongeluk opnieuw beleefd.

Hester is bovendien onmenselijk sterk. Hierdoor moet ze goed opletten dat ze haar zelfbeheersing niet verliest. Mensen zouden direct zien dat ze anders is en ze wil geen proefkonijn voor de wetenschap worden. Haar moeder, zusje en beste vriendin bewaren haar geheim en bij hen kan ze dan ook haarzelf zijn.
Dan ontmoet ze in een droom een jongen die net zo sterk, of misschien nog wel sterker is, als zij. Ze wordt verliefd op Siem, ook al is hij maar een droomjongen. Helaas wordt Hester elke keer als Siem en zij elkaar kussen direct wakker en Hester worstelt met de vraag of Siem echt bestaat of niet.

Het middenstuk van het verhaal verloopt eigenlijk te langzaam. Er gebeurt namelijk niet zoveel en dit haalt de vaart uit het verhaal. Wat ik jammer vind is dat de nachtmerries verder niet meer in het verhaal terugkomen. Wel de gedachten aan het ongeluk, maar geen terugblikken of stukken van de nachtmerries meer, terwijl deze gebeurtenis toch een hele grote invloed op Hesters leven heeft gehad. Twee keer komt Hester in een spannende situatie terecht, maar aangezien dit vrij snel verloopt en beide gebeurtenissen haast identiek zijn, is het over voordat het echt begint. Omdat de stukken zo kort zijn en er in feite weinig gebeurd miste ik ook de dreiging die eigenlijk door het verhaal geweven zou moeten zijn. Voor de rest draait het voornamelijk om de verliefdheid van Hester en Siem waarbij het feit dat ze nauwelijks van elkaar kunnen afblijven bij mij wel voor een paar oogrol-momenten zorgde. Het is jammer dat de romantiek meer de rode lijn in het verhaal is dan de vraag of er nu echt iemand achter Hester aanzit en waarom.

Tegen het einde verloopt het verhaal opeens wel razendsnel en dat verhoogde het leesplezier voor mij aanzienlijk. De cliffhanger op het einde zorgt ervoor dat je uitkijkt naar deel twee in deze trilogie.

Hoewel het boek wat mij betreft veel spannender had mogen zijn is dit debuut een vlot geschreven verhaal met een fijne schrijfstijl die een hoop vragen onbeantwoord laat zodat je graag verder wilt lezen. Een fijn boekje dat vlot wegleest, vol romantiek en aan het einde een mooie cliffhanger!