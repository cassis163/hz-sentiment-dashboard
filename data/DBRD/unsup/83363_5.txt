‘UP’ is een vervolg op het in 2012 verschenen boek ‘PAAZ’, waarin Myrthe van der Meer een inkijkje geeft in de wereld van de psychiatrische afdeling in het ziekenhuis. Dat was een zeer interessant boek. Het maakte me erg nieuwsgierig naar dit vervolg.

Ook met ‘UP’ heeft Van der Meer weer een boeiend boek geschreven. Het lijkt allemaal prima te gaan met Emma, maar schijn bedriegt. De manier waarop de auteur je meeneemt in de wereld van Emma en haar gedachten is prachtig. Je krijgt een bijzonder inkijkje in het hoofd van een psychiatrische patiënt. Je merkt dat Emma gegroeid is na alle gebeurtenissen die in ‘PAAZ’ beschreven zijn en dat ze binnen dit nieuwe verhaal ook groeit. Ze maakt uiteindelijk grote stappen, die je haar als lezer zo ontzettend gunt.

Van der Meer heeft een prettige schrijfstijl, waardoor je met gemak dit verhaal leest. De auteur maakt een voor mensen relatief onbekende wereld bekender en bespreekbaarder. Dat doet ze op een prachtige en realistische manier. Het gaat namelijk niet altijd goed met Emma en ze maakt niet altijd de juiste beslissingen, maar ze doet haar best. Je blijft doorlezen in het boek totdat je het uit hebt.

Al met al is ‘UP’ absoluut een aanrader om te lezen, zeker als je ‘PAAZ’ al gelezen hebt. Het is een boek dat je raakt, dat je niet zomaar loslaat en waar je nog even mee bezig bent nadat je het uit hebt.