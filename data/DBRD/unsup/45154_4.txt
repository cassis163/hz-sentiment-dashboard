Deze bespreking is gebaseerd op de Zweedse originele versie.

Opnieuw speelt Sebastian Bergman de hoofdrol in dit verhaal. Interessant om weten: in het nawoord in de Zweedse versie komt aan bod dat de acteur van het Bergman-personage uit de serie, Rolf Lassg√•rd, al tijdens het schrijven door de auteurs input werd gevraagd voor dit speciale karakter. Ook om te zien tot hoever hij kon gaan als hij dit zou spelen? Je verwacht natuurlijk niet anders van schrijvers die ook scenaristen zijn van het betere Zweedse televisiewerk.

De karakters en de relaties van de verschillende personages worden in dit boek verder uitgediept, en dit gaat verder dan enkel Sebastian Bergman. De serie wordt er voor mij dan ook alleen maar beter op, ook al ga je je zeker op verschillende momenten nog verder ergeren aan die egocentrische gek.

Naast die personages die je beter leert kennen, is er dan het nieuwe politieverhaal. Op enkele maanden tijd zijn al drie verschillende vrouwen in hun eigen huis vermoord. Vanaf het moment dat er een nieuw slachtoffer wordt gevonden, volgen we het team van de nationale recherche olv Torkel opnieuw in dit spannende onderzoek. De moorden zijn als het ware een kopie van verschillende andere moorden uit de jaren '90 waarvoor door toedoen van Sebastian een moordenaar werd gevonden en die nog steeds opgesloten zit. Er rijzen echter sterke vermoedens dat deze Edward Hinde nog steeds bij deze gevallen een vinger in de pap te brokken heeft . Dan komt het team erachter dat de gezamenlijke noemer van de vermoorde vrouwen ook Sebastian is met wie ze allen een verhouding hebben gehad. Het wordt steeds duidelijker dat het om een persoonlijke wraakneming gaat tegenover Sebastian en hij wordt dus willens nillens terug betrokken bij deze politiezaak. En de tijd speelt tegen het team, want hoe langer het duurt, hoe langer deze nieuwe seriemoordenaar slachtoffers kan maken...

De zo persoonlijke zaak voor Sebastian doet er hem uiteraard enorm onder lijden, en dit bovenop zijn andere demonen die hem plagen. Zijn gedrag wordt er dan ook niet beter op waardoor hij zijn teamgenoten nog meer tegen hem in het harnas jaagt. Het boek is daardoor inderdaad wat ergerlijk te noemen, maar tegelijkertijd een teken dat je enorm geraakt wordt door de karakters. Ergerlijk is ook de vernieuwde verschijning van Thomas Haraldsson, een sukkel die weer in een belangrijke zijrol wordt geduwd en nu de directeur is van de gevangenis waar Hinde verblijft.

De spanning bouwt langzaam maar zeker op doorheen het verhaal. In het begin van het boek gaat het trager omdat je de personages nog beter moet leren kennen, maar vanaf dat het onderzoek in volle gang is, word je opnieuw meegezogen in een super spannend plot. Blij toe dat er nog een aantal boeken te gaan zijn in deze serie!