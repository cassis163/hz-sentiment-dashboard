Over het boek:

Nadat hun ouders zijn vermoord, slaan de zusjes Mandy en Lisa Peeters op de vlucht. Het belastende bewijsmateriaal dat ze bij zich dragen, maakt dat ook zij meteen vrezen voor hun leven.
Vier jaar eerder verdween de toen dertienjarige Californische India Johnston spoorloos. Ze duikt buiten het zicht van haar familie op in de gedwongen prostitutie in België. Dan is er een klant die zich haar lot aantrekt.
Tim Bosman en Suzanne Meyer hebben elkaar na het verbreken van hun relatie al ruim zever jaar niet meer gezien. Tim heeft in de journalistiek te maken met uiteenlopende zaken, waarbij hij niet altijd vrienden maakt. Als de omstandigheden Tim en Susanne weer bij elkaar brengen, staat hun leven op het punt voorgoed te veranderen.
Op het eerste gezicht lijken dit drie op zichzelf staande gebeurtenissen. Schijn bedriegt.

Cover:
Hierop zie je een houten huisje in een donker bos. Ziet er verlaten uit. Het heeft iets mysterieus. Wat speelt zich daar allemaal af? Ook breken er zonnestralen door. Zou dit betekenen dat het verhaal goed afloopt?
De titel als de namen van de auteurs zijn in witte letters gedrukt. Komt goed overheen, wat het geheel niet overheersend maakt.
Verder valt het mij op dat er op de achterkant van de cover alleen een foto staat met de beide auteurs. Er staat geen biografie over hen vermeldt.

Leeservaring:
In dit boek wisselen verschillende gebeurtenissen elkaar af, waardoor het naar mijn idee een rollercoaster werd. Het begint meteen heftig. Twee zusjes op de vlucht nadat hun ouders zijn overvallen en vermoord. Zij hebben een bewijsstuk op zak. Een van de zusjes komt terecht in het ziekenhuis. Een meisje uit Amerika is al jaren vermist en is in de prostitutie geraakt Een klant trekt haar lot enorm aan en wil haar helpen. De personen die op deze zaak worden gezet zijn ex-geliefden en zien elkaar na jaren weer terug.
De eerste hoofdstukken grepen mij meteen; angst, moord, prostitutie, verkrachting, luguber etc. Het was beeldend beschreven. Het kruipt je onder de huid. Wat maakt dat je wilt weten hoe dit af gaat lopen, je wilt antwoorden hebben. De spanningsboog lag dan ook best hoog. Gaandeweg het boek verwacht je meer tussen de personages, discussies, emoties, meer uitwerking van de volwassen personen. Dit vond ik oppervlakkig, had meer mogen worden uitgewerkt. Maar op de één of andere manier houdt het boek je in zijn greep. Wellicht door de gruwelijkheden? De hoofdstukken zijn kort en lezen lekker weg. De locatie waar het verhaal zich afspeelt, het bos, rivier en het huisje zijn goed gevonden. Echter, het einde van het verhaal was er naar mijn idee niet, een open eind dat blijft knagen.
Wat ik wel knap vond aan het boek is dat je niet in de gaten hebt dat dit door twee auteurs zijn geschreven.