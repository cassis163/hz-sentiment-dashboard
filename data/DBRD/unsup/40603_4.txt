Het is niet altijd makkelijk om bepaalde verhalen in een genrevakje te stoppen en ik zou me er makkelijk kunnen van af maken door te stellen dat het debuut van Oli Veyn een Young Adult fantasy boek is, maar dat zou het verhaal tekort doen. De Orde van de Poortwachters is een Urban Fantasy voor Young Adults met een vleugje Science Fiction. Een mond vol dus om de lading zo volledig mogelijk te dekken. Het verhaal lijkt op het eerste zicht een klassieke strijd tussen goed en kwaad, maar gaat net dat stapje verder, waarbij de ‘goede kant’ niet moet onderdoen voor de gruwelen van hun tegenpool. In tegenstelling tot heel wat verhalen waar leerlingen worden gerecruteerd voor speciale fantasyscholen en die daar hun mooiste momenten beleven, koos de schrijfster ervoor om haar hoofdpersonage Nido te onderwerpen aan ontvoering, gevangenschap en martelingen allerhande. Niet zomaar een doorsnee opleiding dus. Het verhaal brengt ons een spannende verhaallijn die het midden houdt tussen Harry Potter (zonder de magie) en De Hongerspelen. Terwijl het hoofdpersonage van voldoende karakterdiepgang werd voorzien, worden de overige personages niet ten volle uitgewerkt. Nido maakt samen met de lezers, doorheen dit eerste deel in de trilogie, een ware transformatie door van verlegen slachtoffer van pesterijen, tot een jonge vrouw die haar mannetje durft te staan. Met natuurlijk de bijhorende liefdesperikelen, die niet zomaar aan strakke logica kunnen onderworpen worden. De fantasywereld waarbinnen het plot zich afspeelt leunt dicht aan bij de werkelijkheid, waardoor de gebeurtenissen ten allen tijde realistisch blijven. Oli Veyn hanteert een vlotte pen en het verhaal verveelt dan ook geen moment. De tussentijdse climaxen zijn netjes over het verhaal verdeeld en het open einde nodigt meteen uit om het vervolg te gaan lezen, al moeten we daar nog even op wachten. Dit debuut zou een quasi perfecte score kunnen behalen, mochten de redactionele fouten in het boek ook nog worden aangepakt. Maar niettemin een aanrader voor elke YA Fantasy fan.