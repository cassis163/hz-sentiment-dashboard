Zim - René van Rijckevorsel

Titel: Zim
Auteur: René van Rijckevorsel
Uitgeverij: Cargo
370 pagina’s

René van Rijckevorsel (1961, Assen) is auteur en journalist. Hij studeerde Nederlandse Taal & Letterkunde in Utrecht, en studeerde af op de geschiedenis van het literaire tijdschrift Groot Nederland. Vanaf 1994 is hij werkzaam bij Elsevier.In 2014 maakte hij zijn thrillerdebuut met Tunis, waarin hoofdpersonage Fiona Duijnwyck in het verleden duikt van de onopgeloste moord op de 40-jarige topdiplomaat Jan Willem Bouman in Tunis. Van Rijckevorsel won met Tunis de Schaduwprijs 2015 voor het beste oorspronkelijk Nederlandstalige thrillerdebuut.

Achterflap
Als de jonge arts Felix Wellenstein bericht krijgt dat een studievriend is omgekomen bij een auto-ongeluk besluit hij naar diens afscheidsdienst in Zimbabwe te gaan. Hij wil dan ook Grootfontein bezoeken, het boerenbedrijf van zijn grootvader dat in 2003 is ingepikt door president Robert Mugabe. Kort na zijn aankomst in Harare Ioopt Felix in een hinderlaag, waarna hij moet vluchten voor Mugabes geheime politie. Was de hinderlaag toevallig? Was de dood van zijn vriend een ongeluk? Als Felix uitvindt dat Chinese ingenieurs op Grootfontein een mijn hebben geopend, besluit hij er ondanks het dreigende gevaar naartoe te gaan. Met de hulp van de jonge ranger Melody komt hij op het spoor van een duister complot waarvan de onthulling een nieuwe wereldwijde economische crisis kan veroorzaken.

In Zim wordt je meegenomen in een soort van safari trip door de omgeving van Afrika. Hierin ontbreekt niks aan toevalligheid en alles is dan ook goed en gedetailleerd omschreven, soms net een beetje te in mijn ogen. Het verhaal daarentegen heeft een goede opbouw en voldoende spanning om je aan het boek vast te blijven houden. Felix komt in een web van corruptie terecht en hij moet er alles aan doen om zijn leven in veiligheid te brengen. Hierbij wordt hij geholpen door oude vrienden die hij heeft opgebouwd in de tijd dat hij zijn grootvader op het boerenbedrijf Grootfonteinen bezocht.
Tevens werd ik wel verrast door het stukje geschiedenis dat er als non-fictie in verweven is. De realiteit met de huidige president Mugabe, waaruit blijkt dat er nog steeds onrechtvaardig met de mensheid wordt omgegaan. De corrupte zaken die het land in bedwang houdt en waarbij de mensen leven in een bepaald regime van de president zet je toch aan het denken.

‘Ook al heb je tien luipaarden gedood, de elfde ligt in zijn boom rustig op jou te wachten.’ Je mocht nooit verslappen in Afrika.’

Plot: 3
Schrijfstijl: 3
Originaliteit: 3
Psychologie: 3
Leesplezier: 3,5
Spanning: 3,5

Ik geef Zim 3 sterren.