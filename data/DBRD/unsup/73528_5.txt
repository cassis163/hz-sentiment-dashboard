Ik las van Esther Verhoef eerder al Rendez-vous, een boek dat ik zeer kon smaken. Close-Up is nog net dat tikkeltje beter, wat me haar 5 sterren doet geven.

Close-Up is een heerlijke mix van spanning, humor, romantiek met wat seks en een mooi bewustwordingsverhaal van een vrouw.

Margots huwelijk is op de klippen gelopen en dat heeft op zijn beurt haar zelfbeeld een behoorlijke deuk gegeven. Ze betrekt in haar eentje een flat, is stiekem haar job een beetje beu en besluit met een vriendin voor een weekendje naar Londen te gaan. Wanneer de vriendin uiteindelijk niet mee gaat, bevindt ze zich alleen in een hotel uit een horrorverhaal in een stad waar ze niemand kent. Behalve dan de man die naast haar op het vliegtuig zat en haar zijn mobiel nummer gegeven heeft. Maar dat doe je als vrouw toch niet, die kerel zomaar een belletje geven. Wel? Als ze het uiteindelijk toch doet, verandert heel haar leven. Ze begint met de rijke, charismatische Leon een relatie, krijgt opdrachten voor de herinrichting van panden door zijn toedoen aangeboden, trek bij hem in, ...
Haar zelfvertrouwen gaat er met sprongen op vooruit, maar tegelijk sluipt ook de vertwijfeling dichterbij. Want wie is Leon eigenlijk? En krijgt hij niet te veel greep op haar leven?
De lezer, die op regelmatige tijdstippen ook de gedachten leest van een moordenaar, twijfelt nog meer dan Margot. En houdt zijn/haar adem in bij het verder lezen.

Close-Up heeft me op mijn nagels doen bijten, me lichtjes opgewonden gemaakt en doet grinniken en het uitgieren. De scene waarin ze Leon meeneemt naar een feest van haar familie is hilarisch, maar tegelijkertijd de prelude voor een heel spannend stuk in het boek. Een boek waarvan ik verduiveld veel spijt had dat het uit was.
Esther Verhoef nestelt zich definitief in mijn lijstje van favoriete schrijvers. Zeker weten!