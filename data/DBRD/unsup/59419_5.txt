Inhoud
Mensen in nood helpen die zich tot niemand anders kunnen wenden. Dat is de missie van Evan Smoak, die zich de “Nowhere Man” noemt. Vroeger was hij echter Orphan X, een officieel niet-bestaande geheim agent die uiterst gevaarlijke missies uitvoerde uit naam van de overheid. Dit hoofdstuk was afgesloten voor hem. Of dat dacht hij toch. Van hogerhand is namelijk besloten om alle nog levende Orphans uit de weg te ruimen. Evan heeft daarom geen keuze dan zelf in actie te schieten en de man die hem dood wil uit te schakelen. De persoon die destijds het Orphan-projectheeft opgericht. Eén probleem: deze man is niemand minder dan de president van de Verenigde Staten. De best beveiligde persoon ter wereld. Het is geen verrassing voor president Jonathan Bennett dat Evan het op hem heeft voorzien. Daarom schakelt hij de enige persoon in die zich met het niveau van Evan kan meten: Orphan A. De allereerste rekruut van het programma. Naast zijn doorlopende taak als de “Nowhere Man” begint Evan aan wat wel eens de zwaarste missie van zijn leven kan zijn.

Mening
Met De president heeft Gregg Hurwitz alweer een uitmuntende actiethriller neergezet. Het is het vierde deel van de succesvolle Orphan-X reeks. Net als de drie vorige boeken – Orphan X, De nergensman en De rekruut – is De president een ijzersterk verhaal. Het niveau van de vorige drie delen blijft ook nu weer behouden. Meer nog, dit is in mijn ogen verreweg het beste deel uit de reeks. De president begint met een flashback naar de eerste missie van Evan Smoak als Orphan X in 1997. Een missie waarbij het voor de lezer al snel duidelijk is dat deze een grote rol speelt in klopjacht op Orphan X. De vraag blijft echter: waarom? Hiermee zet Gregg Hurwitz de spanning in het verhaal meteen op scherp. Tussen de vele harde actiescènes door, zoek je als lezer samen met Evan mee naar het antwoord op deze vraag.

Aan spanning geen gebrek in De president. Om deze spanningsboog in stand te houden, zijn er vaak kleine cliffhangers op het einde van een hoofdstuk. Ook wisselt Gregg Hurwitz regelmatig af tussen actie en ontspanning. In deze rustigere stukken leer je Evan als mens beter kennen. Hij is niet gewend gevoelens te hebben voor iemand, liefhebben heeft hij niet geleerd. Dat maakt zijn contact met de alleenstaande moeder Mia en haar negenjarige zoon Peter ingewikkeld voor hem. De auteur zet dit heel mooi en breekbaar neer. Met het gebruikelijke vleugje humor uiteraard.

Gregg Hurwitz heeft een erg aangename schrijfstijl die perfect bij dit genre past. Vlot en toch gedetailleerd, zodat je het verhaal als het ware voor je ziet. En met wat humor erin. Heerlijk. De hoofdstukken zijn niet te lang wat ideaal is. Ook heel leuk zijn de titels die Gregg aan ieder hoofdstuk geeft. Deze hebben betrekken op de inhoud van het hoofdstuk. Het is eens iets anders, wat ik kan waarderen. Waar sommige actiethrillers de uitdieping van de personages wat uit het oog verliezen, is dit bij De president helemaal niet het geval. Dit is net het sterke punt van het boek. Evans karakter blijft evolueren, vooral op persoonlijk gebied. Hij denkt steeds meer na over hoe het zou zijn om een normaal leven te leiden. Dit is mooi te zien in de interacties met Mia en Peter. En zijn jonge beschermelinge Joey. Daarnaast zijn ook de nieuwe personages sterk neergezet.

Gregg Hurwitz heeft de rol van Jonathan Bennett zeer overtuigend en geloofwaardig neergepend, van de onbewogen president tot de momenten waar paniek de overhand neemt. Ook het personage van speciaal agent Naomi Templeton is duidelijk uitgewerkt dankzij de snippertjes informatie die we meekrijgen uit haar privéleven.

Oordeel
Gregg Hurwitz heeft wederom het beste van zichzelf gegeven bij het schrijven van De president. Ik heb ontzettend genoten van het verhaal en de ingenieuze plot. Vooraf twijfelde ik even of dit vierde deel wel zou kunnen tippen aan de vorige delen, maar tijdens het lezen werd al snel duidelijk dat mijn twijfel ongegrond was. Naar mijn mening heeft Gregg Hurwitz zichzelf overtroffen met De president!

Een schitterende actiethriller die je niet snel loslaat! Daarom verdient dit boek de volle vijf sterren!

http://perfecteburenleesclub.blogspot.com/2019/05/de-president-gregg-hurwitz.html