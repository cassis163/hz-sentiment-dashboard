Rustmomenten zijn overal. Dat beweert Kankyo Tannier in haar boek De kracht van stilte, dat – in de vertaling van Nicolet de Jong – genomineerd werd voor het Beste Spirituele Boek 2018.

Tannier is een boeddhistische monnik die ruim vijftien jaar in een klooster in de Elzas doorbracht. Toch is ze niet die traditionele non die je nu waarschijnlijk voor ogen hebt: Tannier heeft een blog over spiritualiteit, is verantwoordelijk voor de sociale media van het klooster en andere boeddhistische organisaties, geeft les in meditatie, geeft lezingen en schrijft voor verschillende media. Juist door die werkzaamheden kent zij de druk van het dagelijkse leven en het belang van stilte daarin.

In De kracht van stilte legt Tannier uit dat stilte niet gaat om het ontbreken van geluid. Nee, ook in situaties waar je muziek van de buurman door de muren heen dreunt of de kinderen door het huis rennen, kun je volgens Tannier stilte ervaren. In haar boek legt zij uit hoe je die innerlijke stilte kunt vinden in een wereld waar de telefoon nooit meer dan een armlengte van jouzelf verwijderd is en waarin het niet mogelijk is om dagelijks een stilteretraite in een klooster te boeken (of een enkeltje onbewoond eiland).

Daarvoor is een belangrijk inzicht nodig, betoogt de monnik, namelijk dat je in veel gevallen niet je drukke omgeving kunt veranderen, maar wel je eigen gedachten daarover en de manier waarop je ermee omgaat. Met die wetenschap, zegt Tannier, ‘kunnen we, als alles rondom ons in beweging is, rustig blijven zitten en de stilte beteugelen.’ Daarvoor geeft ze veel praktische oefeningen, niet alleen om het geluid van buitenaf uit te sluiten, maar ook dat van binnenuit: emoties, beelden en gedachten en die altijd maar aanwezige innerlijke stem. Voor al die punten geeft Tannier oefeningen die in het dagelijkse leven uit te voeren zijn. Van meditatietips tot ontspanningsoefeningen voor de ogen tot de methode voor een stiltekuur die je thuis uit kunt voeren.

Op deze manier laat Tannier zien hoe je rustmomenten kunt creëren in de hectiek van alledag en het mooiste is dat je de meeste oefeningen in je eigen tempo kunt doen, waar je ook maar wilt. Tijdens een wandeling door de stad, op weg naar het werk of tijdens het doen van de boodschappen.

Hoewel de methodes die Tannier aanhaalt niet erg nieuw of verrassend zijn, weet zij ze wel op een manier aan te bieden die past bij het dagelijkse, moderne leven van ieder van ons. Ze verbindt ze met elkaar door ook te schrijven over haar persoonlijke ervaringen en het geven van herkenbare voorbeelden. Bovendien doet ze dat met humor en zelfspot.
Door de laagdrempelige oefeningen, maar vooral door Tanniers humor en de persoonlijke anekdotes is De kracht van stilte – inderdaad, ook voor de nuchtere Hollander – een leesbaar en praktisch boek geworden.