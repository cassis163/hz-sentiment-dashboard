Dit is het debuut van deze auteur. Het is niet echt in een hokje te stoppen. Ik noem het daarom dan ook historische fantasy. Voor mijn gevoel speelt het zich af in een middeleeuws aandoende wereld.
Qua levensstijl en de sfeer, voelt het echt alsof je de middeleeuwen in stapt. Er zijn niet veel boeken die deze sfeer weergeven. Zeker niet van Nederlandse auteurs. Ik kan er maar een paar noemen;-).
Het is het eerste boek uit het tweeluik.

Het boek begint echt goed. Er waart een Demon rond en er vallen echt veel slachtoffers. Ze komen gruwelijk om het leven. Het is een vleugje bloederige horror en je wilt dan echt meer lezen.
Magie is ook aan de orde van de dag. Krafters zijn mensen die magie kunnen gebruiken en soms voelen ze het aan als er een andere Krafter in de buurt is. Feri is zo’n persoon. Samen met haar vriend Abbe gaat ze op onderzoek uit. Wie (of wat) veroorzaakt alle chaos, dood en verderf? Zijn mensen nog wel veilig in Felswyck? En wat is toch die biowaar, waar Feri o.a. haar brood mee verdient? Ze hebben geen auto’s in deze wereld. Het meeste gaat de stad rond met paard en/of wagen. En Feri houdt alles in de gaten. Ze weet veel over Felswyck en wat zich waar afspeelt. Maar het kwaad dat de stad binnensijpelt, kan ze daar wel tegenop?
Je maakt uitgebreid kennis met de personages. Isse en Hengis kunnen bijvoorbeeld met elkaar praten maar dan in hun gedachten. Niemand die er iets van merkt. Isse is een erg opvliegende jonge dame en heeft last van haar zelfbeheersing. De Demon maakt steeds meer slachtoffers en hoe kunnen ze hem stoppen? Is dit kwaad wel te stoppen.

Ik moest er wel echt inkomen. Het eerste deel van het boek, leer je vooral de personages goed kennen en is het nog niet zo heel spannend. Het is een soort inleiding op de rest van het verhaal. Je krijgt wel ‘feeling’ met de personages zo. Ze praten veel met elkaar, dus veel conversaties.
Na ongeveer 200-250 bladzijdes komt er meer vaart in het boek en gaat het spannender worden. Er wordt vanaf dat moment meer Kraft gebruikt en dan kom je in de fantasy terecht. Dus dit boek heeft een historisch gevoel, maar ook fantasy en een vleugje horror. Niet in een hokje te stoppen dus. De Kraft vond ik origineel weergegeven en leuk om over te lezen. Het is niet de standaard magie uit veel andere boeken. Daarom vind ik de naam Kraft ook goed passen!
Maar ik had meer spanning verwacht en zeker in het eerste deel van het boek.
Het eerste deel van het boek vind ik dus ook 3*** en daarna gaat het naar de 4****.
Ik vind de personages van de Tweeling Marcus en Missa ook erg goed. Ik vind altijd een personage of meerdere leuk in een boek. Zij horen daar zeker bij. Ze zijn heldhaftig! Osser is er ook een, die ik niet meer zal vergeten. Politieke spelletjes daar zijn ze ook niet vies van in en rondom Felswyck.

De schrijver neemt je mee in een mooie en zeer beeldend omschreven wereld. Alles staat tot in details op papier. Dat haalt de vaart er wel uit, maar als je daar van houdt ( van beeldend schrijven) dan kun je smullen! Ik persoonlijk vond het echt te beeldend van tijd tot tijd. Maar ik hou van actie en spanning. En ik snap dat de zwaarden, het bloed en de kogels je niet om de oren kunnen blijven vliegen. Maar dat heb ik liever wel. Dat is heel persoonlijk.
Er komen veel volkeren en personages in het verhaal voor. Voor in het boek staat een lijst met extra uitleg. En tevens ook een prachtige landkaart. Deze zul je zo nu en dan even erbij moeten halen. Dat weet je precies wat zich waar afspeelt.
Bij dit boek moet je echt je hoofd erbij houden, anders raak je de draad kwijt. Dus flinke stukken achter elkaar lezen. De hoofdstukken zijn heel erg lang, dus je leest er niet even eentje voor het slapen gaan.
Het boek eindigt met een behoorlijke cliffhanger. Dus je moet het tweede boek echt lezen. Kunnen ze het kwaad stoppen?

Het krijgt van mij 3,5 sterren. Een cijfer 7 dus. Als je van Fantasy houdt met een middeleeuws tintje is dit het boek voor jou!