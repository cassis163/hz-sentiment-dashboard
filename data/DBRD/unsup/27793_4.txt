Sciencefictionauteur Neal Stephenson sloeg voor The Rise and Fall of D.O.D.O de handen in elkaar met historische roman schrijfster Nicole Galland. Het verrassende resultaat is een mengelmoes van high tech tijdreizen, hekserij, historische settings en hilarische bureaucratische situaties. De specialisatie van allebei de auteurs gemengd zorgt voor een sterk onderbouwd, gedetailleerd, meeslepend verhaal.
In The Rise and Fall of D.O.D.O volgen we Melisande, een adjunct professor oudklassieke talen aan de Harvard Universiteit. Op een dag botst ze letterlijk tegen Tristan Lyons op. Tristan is een getrainde militair, die nu aan het hoofd staat van een mysterieuze, nieuwe overheidsinstelling. Tristan is op zoek naar iemand die eeuwenoude manuscripten kan vertalen en Melisande wil wel een nieuwe uitdaging in haar leven. Voor ze het goed en wel beseft staat Melisande samen met Tristan aan de wieg van D.O.D.O, een afdeling die zich specialiseert in tijdreizen aan de hand van lang uitgestorven magie.
De auteurs slagen erin om op wetenschappelijke wijze tijdsreizen en magie te verklaren en dit toch te overgieten met een sausje van hekserij en mysterie. De kracht van het verhaal schuilt grotendeels in de afwisselende hoofdstukken en de mixed media waaruit het boek bestaat. The Rise and Fall of D.O.D.O is opgebouwd als een dossier, gevuld met dagboekfragmenten, chatsessies, gepubliceerde artikels en dergelijke. Hierdoor wisselt de setting van het boek erg regelmatig en verveelt het op geen enkel moment. Het scherpe contrast tussen de verschillende delen in het boek zorgen voor een spannend avontuur. Het ene moment lees je over de kwantum-fysische oorsprong van magie om het volgende moment een discussie tussen twee heksen over de kledingstijl in de 21ste eeuw te volgen.
Naast een flinke dosis scifi, wetenschap en avonturen die zich in het verleden afspelen volgen we ook de verhaallijn van een opstartende overheidsinstelling. Wat begint als een tweekoppige afdeling groeit uiteindelijk uit tot een wereldwijde organisatie waar bureaucratie de plak zwaait. De absurde situaties die hieruit voortvloeien zorgen voor een grappige noot in het boek.
The Rise and Fall of D.O.D.O is best een lijvig boek waar je tijdens het lezen je hoofd bij moet houden. Zoals gezegd speelt kwantum-fysica een belangrijke rol in het magie gebruik, Maar ook het gebruik van dezelfde tijdlijnen in het multiversum is behoorlijk wat om als lezer compleet te vatten. Laat dat je als lezer echter niet afschrikken! Je hoeft geen Einstein te zijn om het verhaal goed te begrijpen.
The Rise and Fall of D.O.D.O is een avontuurlijk, hilarisch, prachtig gedetailleerd, wetenschappelijk onderbouwd, spannend verhaal. Daarnaast biedt het een satirische blik op grote organisaties en hun soms statische structuur. En het kijkt kritisch naar wat de effecten van tijdreizen op onze huidige samenleving zou kunnen betekenen. Een absolute aanrader voor iedereen die interesse heeft in een originele kijk op tijdreizen en hekserij!