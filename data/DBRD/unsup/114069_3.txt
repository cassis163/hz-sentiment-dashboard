Na de zelfmoord van zijn vrouw Marie verlaat Alex Connor zijn land. Op de vlucht voor zijn herinneringen aan de dood. Als hij een paar jaar later op de televisie een bericht ziet over de moord op zijn vriendin Sarah komen de herinneringen weer naar boven. En keert Alex terug naar zijn vaderland.

Daar gaat hij, op eigen gelegenheid, op zoek naar het lichaam van Sarah. Dat de politie nog niet gevonden heeft. Daarbij stuit hij op allerlei mysterieuze en dubieuze zaken. En op mensen die van de dood een hobby hebben gemaakt. Door deze speurtocht komt Alex zelf in grote moeilijkheden, waar hij ternauwernood aan ontkomt.

Dit alles wordt door Mosby op een goed leesbare manier geschreven. Daarom leest Wat je niet wilt zien wel prettig en vlot. Toch is het verhaal niet overal even helder. Sterker nog, op sommige momenten is het zelfs verwarrend. Daardoor weet de lezer niet meer precies wat bedoeld wordt en met vraagtekens achterblijft.

De spanning die in het eerste boek van Mosby in ruime mate aanwezig was, kon ik in dit boek hoegenaamd niet terugvinden. Zeker, er waren momenten dat het even spannend werd. Maar die waren helaas van te korte duur. Daardoor is Wat je niet wilt zien een boek geworden dat aardig is om te lezen, maar waar volgens mij veel meer in gezeten had dan er uitgehaald is.