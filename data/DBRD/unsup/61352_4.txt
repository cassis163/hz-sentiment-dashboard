Haruki Murakami stond al jaren op mijn verlanglijstje en toen ik Norwegian Wood als luisterboek zag staan, heb ik dat meegenomen. Daar heb ik geen spijt van. Seks en rouw, liefde en trouw vatten dit boek wat oneerbiedig samen, maar dit zijn wel de thema’s waar rondom heen dit boek is gebouwd. Kizuki, Watanabes beste vriend, pleegt op 17-jarige leeftijd zelfmoord en Watanabe wordt verliefd op diens vriendin, Naoko. Naoko lijkt de zelfmoord van Kizuki geestelijk niet te kunnen verwerken en zondert zich af. Watanabe, stuurt haar brieven en hij krijgt af en toe een brief van haar terug. Hij zoekt haar een paar keer op en komt en passant in contact met haar kamergenote Reiko, een intrigerende vrouw.
Ondertussen studeert hij in Tokyo, woont op de campus en sluit zich niet aan bij medestudenten; hij leest liever. Nagasawa, een student waar menigeen ontzag voor heeft, sluit vriendschap met Watanabe, juist vanwege de literatuur. Vóór zijn eerste bezoek aan Naoko duikt Watanabe zo nu en dan met Nagasawa het nachtleven in op zoek naar meisjes en naar seks. Na dat bezoek houdt hij de boot af.
Hij ontmoet Midori, in alles een tegenpool van Naoko, en gaandeweg merkt hij dat Midori steeds meer voor hem betekent. Hij worstelt met zijn gevoelens en zijn trouw wordt meermaals op de proef gesteld. Alle personages spelen een belangrijke rol in zijn proces naar volwassenheid. Norwegian Wood sluit af met een mooi open eind. Ik heb zeer van het verhaal genoten evenals van de fraaie manier waarop Cees van Ede dit luisterboek heeft voorgelezen.