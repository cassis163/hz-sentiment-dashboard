Mannen! Werden ze maar geleverd met een handleiding. De vijfendertig jarige single journaliste Robin weet het soms even niet meer. Sinds haar vorige vriend is vreemdgegaan met haar beste vriendin, is ze teleurgesteld in mannen. Maar dan krijgt ze onverwacht een nieuw project aangeboden: samen met fotograaf Max gaat ze op bezoek bij koppels met een bijzonder liefdesverhaal. Zij schrijft, hij fotografeert.

Max is een knappe man en laat Robin niet helemaal onberoerd. Toch probeert ze koste wat kost niet voor zijn charmes te vallen. Maar gaat dit haar lukken, nu ze voor hun project zoveel tijd samen doorbrengen?

Dit is een echte ‘feelgood roman’. Ondanks dat het wat voorspelbaar is, zullen veel vrouwen zich herkennen in de vaak hilarische situaties waarin Robin terecht komt. Beide hoofdpersonen hebben hun eigen verhaal en eigen verleden, wat het verhaal interessant maakt. Het einde van het boek is enerzijds wat langdradig, maar dat zorgt er anderzijds ook voor dat je snel wilt doorlezen om erachter te komen hoe het afloopt tussen Robin en Max.