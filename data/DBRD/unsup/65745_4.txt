Achter het pseudoniem B.A. Paris schuilt Bernadette Anne MacDougall (1958). Ze groeide op in Engeland, heeft een aantal jaren in Nederland gewoond en woont nu in Frankrijk. Op haar vijftigste begon ze met het verwezenlijken van haar droom: een boek schrijven. Die droom is inmiddels meer dan uitgekomen, haar eerdere thrillers Achter gesloten deuren en Gebroken werden bestsellers en worden in vele landen uitgegeven. Breng me terug is haar derde psychologische thriller.

Finn en Layla zijn op de terugweg van een korte skivakantie samen. Wanneer ze onderweg in Frankrijk een tussenstop maken, verdwijnt Layla echter spoorloos. Finn wordt door de politie in eerste instantie als belangrijkste verdachte gezien, maar wordt uiteindelijk vrijgelaten wegens gebrek aan bewijs van een misdrijf. Layla wordt echter nooit meer teruggevonden. Twaalf jaar later is Finn gelukkig met Ellen totdat zij signalen ontvangen dat Layla misschien nog leeft. Finn twijfelt aan alles en weet niet meer wie hij kan vertrouwen. Is Layla na al die jaren toch weer teruggekeerd of probeert iemand hem iets duidelijk te maken?

Breng me terug start met de verklaring die Finn na de verdwijning bij de politie heeft afgelegd. Het verhaal is vervolgens opgedeeld in drie delen. Het eerste deel speelt zich af in het heden, twaalf jaar na de verdwijning van Layla, met flashbacks naar de tijd waarin Finn en Layla samen waren. Het tweede deel speelt zich zich ook af in het heden waarbij het verhaal vanuit twee perspectieven wordt verteld. In het derde deel volgt de ontknoping. De belangrijkste thema's die aan bod komen zijn liefde, manipulatie, vermissing en vertrouwen. De spanning wordt opgebouwd door de korte hoofdstukken, flashbacks en perspectiefwisselingen. Gedurende het tweede deel verslapt de spanning echter en bevat het verhaal wat herhalingen. Het kabbelt net iets te lang voort. Er zijn slechts twee relevante bijpersonages, maar deze zijn goed uitgediept en spelen een steeds belangrijkere rol in het verhaal. In het derde deel loopt de spanning weer op om vervolgens tot een hoogtepunt te komen met een onverwachte, maar ietwat ongeloofwaardige ontknoping.

Paris heeft een fijne en simpele schrijfstijl en een herkenbare verhaalopbouw. Haar thrillers spelen zich af in de huiselijke sfeer, zetten je steevast op het verkeerde been en eindigen op zeer verrassende wijze. Psychologische manipulatie en geweld zijn terugkerende thema's in haar boeken. Momenteel werkt ze aan haar vierde psychologische thriller, waarin in ieder geval thema's als vriendschap, rivaliteit en schuldgevoel een belangrijke rol zullen spelen.