“De flirtcursus” gaat over twee vriendinnen, Ted en Soraya. Ted is net weg bij haar man en gaat een nieuw leven starten in een klein huur appartementje samen met haar twee dochters. Jaren geleden heeft ze haar baan opgezegd om voor haar kinderen te kunnen gaan zorgen. Nu ze plotseling op eigen benen komt te staan omdat haar man een affaire heeft met zijn assistent, lijkt het gat op haar CV opeens veel minder veelbelovend. Zou het haar lukken om haar hoofd boven water te kunnen houden? Op hulp van haar ex-man hoeft ze in elk geval niet te rekenen.
Soraya is een echte Fitgirl en al jaren op zoek naar een leuke man, helaas zit alleen die ene leuke man er maar niet tussen. Samen komen ze op het idee om een flirtcursus voor mannen op te zetten, maar krijgen ze dit concept wel van de grond en laat alles zich wel zo makkelijk plannen?

Aangezien de titel van dit boek “de flirtcursus” is, verwacht je dat het grootste gedeelte van het boek ook daarover zal gaan, maar dit boek is zoveel meer dan alleen een flirtcursus voor mannen. In de eerste helft van het boek gaat het verhaal eigenlijk vooral over de twee vriendinnen. Wat maken ze mee en hoe gaan ze om met de situatie waar ze op dat moment in terecht gekomen zijn. Twee totaal verschillende persoonlijkheden die elkaar ondanks alles steunen door dik en dun. De hechte vriendschap tussen de twee vriendinnen maakt dit verhaal bijzonder, want hoe slecht het ook gaat ze slepen elkaar er wel doorheen. Ze lossen hun problemen beide op totaal verschillende manieren op, maar dat zorgt juist voor hilarische momenten. De twee hoofdpersonages waren goed uitgewerkt, het zijn leuke en toegankelijke personages, je leeft echt met ze mee door de verschillende situaties die zich voordoen in het verhaal.

Dit verhaal is vast en zeker voor vrouwen (en mannen) die een break-up hebben meegemaakt herkenbaar, maar Laura de Koning gaat hier heel luchtig en subtiel mee om. Natuurlijk loop de scheiding als een rode draad door het verhaal heen, maar het zijn geen ellelange ruzies en discussies tussen man en vrouw terwijl er kinderen aan de zijlijn staan. Nee, Ted is een stoere sterke vrouw die opkomt voor zichzelf en duidelijk een keuze heeft gemaakt om door te gaan en opnieuw te beginnen. Wat voor de verandering echt eens verfrissend is. Het gaat zeker niet allemaal over een leien dakje, maar dat maakt dit verhaal ook “echt” en realistisch.

Pas op de helft van het verhaal introduceert de flirtcursus voor mannen zich. Iets wat het verhaal een leuke maar vooral hele grappige boost geeft en ook hier spatten de herkenbare (vaak hilarische) situaties van het papier af.

De hoofdstukken in “de flirtcursus” zijn erg kort, wat aan de ene kant fijn is, want zo kun je tussendoor af en toe even een hoofdstukje meepakken, maar aan de andere kant hadden sommige hoofdstukken wel iets uitgebreider beschreven mogen worden. De meeste hoofdstukken wisselen zich af tussen Ted en Soraya, maar wat erg leuk was, was dat er af en toe ook een hoofdstukje geschreven was vanuit een bij-personages, zo kreeg je toch weer net iets meer informatie en het was een verfrissende toevoeging aan het verhaal. Laura de Koning haar schrijfstijl is lekker vlot, luchtig maar bovenal realistisch. Het verhaal is misschien iets wat voorspelbaar, maar zeker niet op een vervelende manier.

Eigenlijk zit alles wat je verwacht bij een feelgood roman wel in dit verhaal. Fijne, sterke personages, humor, vrolijkheid, herkenbare situaties maar vooral ook positiviteit! Zoals mooi beschreven staat op de cover: “Het komt altijd goed, ook als het eens tegenzit. “De Flirtcursus” is het feelgood debuut van schrijfster Laura de Koning. Hopelijk volgen er nog meer verhalen, dit smaakt naar meer!