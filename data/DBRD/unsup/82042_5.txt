Ik had zelf niet het idee dat ik worstelde met emoties, maar toch ontdekte ik na het lezen emoties bij mezelf die me achteraf meer bezighielden dan ik voor mogelijk had gehouden. En na het lezen van dit boek is het geen enkel probleem voor mij om dat onder ogen te zien.

In de veertien hoofdstukken worden vijftien emoties door Marja Postema behandeld. In ieder hoofdstuk zijn de vaste onderdelen: Synoniemen en nuances, Uitdrukkingen, Spreuken en gezegden, Het constructieve aspect, Het destructieve aspect en Verschillende types.
Elk hoofdstuk wordt door de auteur afgesloten met handvatten hoe je op een zinvolle manier met de desbetreffende emotie om kunt gaan.

Vooral het feit dat elke emotie een belangrijke functie heeft is goed om te weten; zo kun je op verschillende manieren omgaan met emoties. Een emotie is niet perse goed of slecht, alle emoties kunnen door gedachten beïnvloed worden. Dat is een opsteker!
De vele herkenbare voorbeelden en teksten nodigen uit om een blik in je innerlijke zelf te werpen.

“Het is makkelijk genoeg om kwaad te worden. Maar kwaad zijn op de juiste persoon, in de juiste mate, op de juiste tijd, om de juiste reden en de juiste manier, dat is niet makkelijk” – Aristoteles

Ik mocht dit boek lezen en was onder de indruk van de hoeveelheid bruikbare informatie die ik tegenkwam in ABC van 15 emoties. Niet alleen voor professionals, voor mensen die worstelen met bepaalde emoties maar ook voor mensen zoals jij en ik.

ABC van 15 emoties kan bovendien dienen als achtergrondinformatie voor auteurs; dit boek biedt door de uitgebreide beschrijvingen van en verhandelingen over emoties, mogelijkheden om een karakter in hun werk nog verder uit te diepen.