Eerst en vooral, voor zover dit nog niet duidelijk was: Dit is een boek voor 18-plussers!
Hanco komt hier met een uniek concept op de proppen. Of dat denk ik toch. Ik heb in ieder geval nooit eerder een boek gezien waar enkel het mailverkeer tussen twee personen opgelijst staat.
De eerste mailtjes -die meer dan driekwart van het boek in beslag nemen- zijn de mailtjes tussen Eric en Susanne. Het mailverkeer tussen deze twee personen is het pikantst en vind ik zeer goed opgebouwd. De sekscènes waarover gefantaseerd wordt tussen de twee personen zijn ook zeer opwindend, hoewel ik persoonlijk echt geen fan ben van het soms groffe taalgebruik. Of de geslachtsdelen benoemen met voedingsmiddelen. Winterpeen? Ach kom nu…
Qua verhaal en moraal vond ik de convo tussen Eric en Susanne best goed. Er wordt goed weergegeven wat voor effect sexting op een relatie kan hebben of wat dit met een persoon kan doen als de persoon in kwestie twijfelt aan zichzelf en aan zijn/haar relatie.
De e-mails tussen Denise en Victor vond ik persoonlijk iets minder goed en voornamelijk eenzijdig. Denise komt weinig aan bod terwijl alles om Victor lijkt te draaien.
Al bij al is het wel een interessant boek en ik ben blij dat ik het gelezen heb. Ik heb half België doorkruist met de auto vandaag en kon dus -als passagier uiteraard- heel de tijd lezen. Lettersletten heb ik dus ook uitgelezen in de auto.