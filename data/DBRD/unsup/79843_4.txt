Een stoere meid staart mij aan vanaf de cover. Mooie warme tinten en een titel waar je alle kanten mee op kan gaan. Het boek begint met een spannende en emotionele proloog waarin je als lezer het ongeluk van Hester en haar gezin meemaakt. Dat dit ongeluk een behoorlijke impact op het zevenjarige meisje heeft en iets is wat ze de rest van het verhaal met zich meedraagt is niet vreemd.

Na de proloog zijn we tien jaar verder en volgen we Hester in haar dagelijkse (school-) leven met de gewone problematiek van iemand van haar leeftijd maar ook van alles wat haar bijzonder maakt. Haar angsten en onzekerheid die haar toch sterker weten te maken. Daarnaast is het een verhaal over verliefdheid, houden van, vertrouwen en onmacht. Kortom heel heftige emoties in een spannend en origineel verhaal. Hester heeft levensechte dromen die verweven zijn met haar dagelijks leven en als je daar nog eens haar bovennatuurlijke krachten bij telt die de nodige impact op haar leven en haar omgang met Siem hebben heb je een spannend en origineel verhaal. Hester en Siem hebben de hoofdrollen in het verhaal maar andere “bijfiguren” blijken ook een grote rol te spelen. Deze komen misschien nog niet zo goed uit de verf maar een eerste deel is vaak een aanloop naar de rest van een trilogie dus wie weet volgt dat in deel twee. Persoonlijk vind ik dat je een trilogie pas goed kunt beoordelen als je het geheel gelezen hebt maar aan de andere kant moet het eerste deel wel genoeg triggeren om door te willen lezen.

Dit YA fantasy verhaal is geen standaard cliché verhaal. Het leest lekker vlot weg en past goed bij de doelgroep. Het wordt ook nog eens “afgesloten” met een behoorlijk trieste en onbevredigende cliffhanger dus met die trigger om door te willen lezen zit het wel goed.