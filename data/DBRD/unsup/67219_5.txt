In Een goede raad neemt J.K. Rowling haar lezers mee naar het Engelse plattelands dorpje Pagford. Het leven in Pagford blijkt al snel alles behalve idyllisch te zijn. Huwelijken staan op springen, kinderen ontsporen, ouders zijn de wanhoop nabij, leerkrachten kunnen hun werk niet aan en sociaal werksters hebben hun handen vol.

Wanneer Barry Fairbrother overlijdt komt er een plekje vrij in de gemeenteraad. Barry’s grote wens was dat de Fields (een achterstandswijk) niet zou worden afgestoten aan het aangrenzende dorp Yarvil en dat het afkickcentrum open zou blijven. Tegenstanders willen de wijk juist afstoten en het centrum sluiten. Het is dus van groot belang dat de lege stoel in de gemeenteraad wordt opgevuld door de juiste persoon.

Het duurde even voordat ik in het verhaal kwam, maar na wat doorzetten had het boek mij helemaal te pakken. Het is jammer dat veel lezers de moed al na een paar hoofdstukken opgeven. Op internet staan veel reacties van mensen die het spoor bijster raken omdat er zoveel personages zijn. Ik hoop dat De Boekerij in een volgende druk achterin het boek een lijst met hoofdpersonen wil vermelden. Zelf heb ik na een paar hoofdstukken ook zo’n lijst gemaakt. Ik hoop dat mijn lijstje lezers die nu het boek dreigen weg te leggen kan helpen, want het boek is beslist de moeite waard om te worden uitgelezen!!!

De personages:
Familie Fairbrother
Barry Fairbrother is lid van de deelraad. Hij heeft veel aandacht voor zijn medemens, maar helaas schiet zijn gezin er nogal eens bij in. Tijdens een etentje op de golfclub overlijdt hij aan een hersenbloeding. Mary Fairbrother is een rustige vrouw die in de schaduw staat van haar man. Ze is erg gesteld op Barry’s vriend Gavin en jaloers op de aandacht die haar man geeft aan Kristal, een meisje uit de achterstandswijk. Furgus, de oudste zoon, is erg begaan met zijn moeder. Siobhan en Niamh zijn de tweelingdochters van Barry en Mary. Ze zijn goed bevriend met Sukhvinder. Declan de jongste zoon is een gevoelige jongen.

Familie Hughes
Gavin Hughes is de beste vriend van Barry. Hij regelt de begrafenis en handelt de levensverzekering af. Hij is gescheiden en heeft sinds kort een relatie met Kay. Hij werkt voor een juridisch adviesbureau en is een collega van Miles. Na Barry’s overlijden merkt hij dat hij gevoelens heeft voor Mary. Kay Bawden is vanuit Londen naar Pagford verhuis om dicht bij haar vriend te kunnen zijn. Ze weet niet of dit de juiste beslissing is geweest. Als maatschappelijk werkster heeft zij veel te maken met het gezin Weedon. Gaia Bawden is dochter van Kay. Het is een leuk meisje om te zien. Ze voelt zich niet huis in het dorp. Ze is bevriend met Sukhvinder en in het weekend werkt zij bij Howard.

Familie Price
Simon Price is bedrijfsleider in een drukkerij. Het is een hork en een grote egoïst. Hij doet graag een zwart klusje en koopt gestolen spullen. Na de dood van Barry stelt hij zich kandidaat voor de raad. Ruth Price is een lieve vrouw. Ze zit onder de plak bij haar man. Ze werkt als verpleegkundige in het ziekenhuis en is bevriend met Shirley. Paul is een rustige jongen. Zijn vader vindt hem een mietje. Andrew (Arf) is een puber die zijn grenzen zoekt. Hij kan zijn vader niet luchten of zien. Het is de beste vriend van Fats, verliefd op Gaia en werkt in het weekend bij Howard.

Familie Jawanda
Vikram Jawanda is chirurg. In het verleden heeft hij het leven van Howard gered. Het is een Sikh en komt uit Pakistan. Parminder Jawanda is één van de huisartsen van Pagford. Ze is niet zo populair onder haar patiënten. Ze is lid van de deelraad (staat achter de plannen van Barry) en is de vriendin van Tessa. Sukhvinder is onzeker, dyslectisch en niet zo knap om te zien. Ze wordt veel gepest door Fats. Haar leerprestaties stellen haar ouders teleur. Ze is bevriend met Gaia en de Fairbrothertweeling. In het weekend werkt zij bij Howard in de zaak. Jaswant is een aantrekkelijk meisje en doet het goed op school. Rajpal is de geliefde zoon, knap om te zien en kan goed leren.

Familie Weedon
Terri Weedon heeft een verschrikkelijke jeugd achter de rug. Ze is al jaren verslaafd en heeft gefaald als moeder. Twee kinderen zijn uit huis geplaatst. Ze probeert al jaren haar leven te beteren. Robbie is een verwaarloosde peuter en dreigt uit huis te worden geplaatst. Krystal is een brutaal en ontspoord meisje. Toch lijkt ze haar hart op de juiste plaats te hebben. Fairbrother geloofde in haar. Ze voelt zich verantwoordelijk voor haar broertje. Nana Cath is de overgrootmoeder van Krystal. Ze heeft veel voor het gezin betekent. Wanneer zij overlijdt door een beroerte geeft de familie dokter Parminder de schuld.

Familie Wall
Colin Wall (Cubby) is een goede vriend van Barry. Na zijn dood stelt hij zich kandidaat voor de raad. Colin is conrector op school en slikt al jaren Prozac voor zijn angsten en dwangneuroses. Tessa is decaan op school. Heeft suikerziekte en is goed bevriend met Parminder. Stuart (Fats) is als baby geadopteerd. Hij doet alles wat zijn ouders hem verboden hebben. Hij pest Sukhvinder, is bevriend met Andrew en maakt misbruik van Kristal.

Familie Mollison
Howard Mollison is de eigenaar van een delicatessenzaak en is voorzitter van de deelraad. Hij is tegen de plannen van Barry. Hij heeft een hekel aan zijn huisarts Parminder en grote bewondering voor haar man. Shirley Mollison is een ziekelijk nieuwsgierige vrouw. Ze is vrijwilligster in het ziekenhuis en secretaresse van de raad. Ze heeft een hekel aan haar schoondochter Samantha en is idolaat van haar zoon Miles. Patricia Mollison is lesbisch en heeft een slechte band met haar ouders. Maureen Lowe is de zakenpartner (en meer…)van Howard. Samen hebben zij een lunchroom en delicatessenzaak.
Miles Mollison Miles is de zoon van Howard en Shirley. Hij zit onder de plak bij zijn ouders. Hij is de collega van Gavin en werkt op een juridisch adviesbureau. Na de dood van Barry stelt hij zich kandidaat voor de raad. Samantha Mollison is uitgekeken op haar man en heeft een gruwelijke hekel aan haar schoonmoeder. Ze lust graag een borrel en heeft het er moeilijk mee dat haar lingeriezaak failliet is. Lexie en Libby zijn hun dochters. Ze zitten op een kostschool die betaald wordt door opa en oma.