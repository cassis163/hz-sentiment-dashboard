Joni, Deb, Eden en Trina zijn al vriendinnen sinds de middelbare school, maar sinds ze school hebben verlaten gaan ze alle vier hun eigen weg. Toch spreken ze nog regelmatig af en gaan met elkaar op vakantie. Om weer nader tot elkaar te komen schrijven ze op een vakantie allemaal een anonieme brief met een groot geheim. Gedurende de vakantie openen de vriendinnen de brieven en worden de geheimen onthuld. Dan duikt er opeens een vijfde brief op. Deze brief bevat een groot geheim, maar was het wel de bedoeling dat deze brief gelezen zou worden. Wie van de vier vriendinnen heeft deze brief geschreven en draagt dit grote geheim al jaren met zich mee?

Het boek start met een fragment uit juli 2016 waarin Joni in een biechthokje zit met Father O’Reilly, de pastoor. In het biechthokje vertelt Joni het hele verhaal van de vakantie met haar drie vriendinnen. Van echt biechten is geen sprake, maar Joni heeft in Father O’Reilly de perfecte luisteraar gevonden. De hoofdstukken waarin Joni vertelt over de vakantie worden afgewisseld met hoofdstukken waarin Joni en Father O’Reilly dialogen hebben over het verhaal en Joni de gebeurtenissen probeert te verwerken. Door deze afwisseling weet de schrijfster de spanning in het boek op te bouwen. Want zo blijf je doorlezen, omdat je wilt weten hoe het verhaal verder gaat en wie de vijfde brief geschreven heeft.

Gedurende het lezen van het boek worden zinnen uit de vijfde brief onthuld, zoals deze:

En soms is het ineens nog… intenser, deze…. obsessie, deze haat die ik voor jou voel.

Deze zinnen maken nieuwsgierig en zorgen ervoor dat je niet kunt stoppen met lezen van deze roman, omdat je wilt weten wie de briefschrijfster is en over wie haar brief gaat.

De vijfde brief is geschreven door Nicole Moriarty. Moriarty is de zus van de bekende en succesvolle schrijfster Liane Moriarty, daarom zijn de verwachtingen bij het lezen van dit boek hooggespannen. Nicole Moriarty heeft een simpele schrijfstijl, waardoor De vijfde roman vlot leest. Het boek gaat voornamelijk over het thema vriendschap, maar daarnaast komen er ook andere onderwerpen aan bod, zoals het huwelijk, psychologische problemen, scheiden en ongewilde kinderloosheid. Ondanks deze heftige onderwerpen blijft het boek door de schrijfstijl van Nicole Moriarty luchtig.

Nicole Moriarty heeft met De vijfde roman een vermakelijke roman geschreven over de vriendschap tussen vier vriendinnen.