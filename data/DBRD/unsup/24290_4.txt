Luc Deflo, Vlaams thriller en bestsellerauteur, verblijdt ons gemiddeld 2 maal per jaar met een nieuw boek. Zo verscheen eind februari alweer een nieuwe van zijn hand, met de titel Teek. Zijn boeken zijn altijd weer iets om naar uit te kijken, dus zo was ik ook weer erg nieuwsgierig naar deze. Weet de auteur ons met zo’n grote reeks titels op zijn naam ons nog steeds te verrassen?

In het bos wordt het lijk van een jonge vrouw gevonden, verpakt in een vuilniszak. Als snel gaan de verdenkingen richting haar vriendje Ben Duchatelet, waarmee ze een los-vast relatie had. Duchatelet gedraagt zich nogal verdacht maar wordt tijdens zijn arrestatie dood geschoten. Zelfverdediging van één van de agenten? of is er meer aan de hand. Bevind zich in het kleine dorp, waar iedereen elkaar kent, een menselijke Teek onder de bewoners? Iemand die bij dezen en genen onder de huid kruipt en zichzelf vol zuigt met de nodige informatie om dit te gebruiken bij zijn psychologische spel?

Een Deflo kenmerkt zich door rake en pakkende zinnen, vaart, spanning en humor. Zo ook weer met Teek. Al heb je bij Teek vrij snel door wie de dader is, Deflo weet het te beschrijven als geen ander. Dit boek bevat in tegenstelling tot de laatste paar boeken meer psychologische spanning en beschrijft een prachtig verhaal waarin we stukje bij beetje meer te weten komen over het hoe en waarom van de dader. Ook de onzekerheid van één van de agenten die handelde uit zelfverdediging wordt zeer sterk neergezet, net als de rest van het team.

Wederom heeft Deflo ook met dit boek weer aangetoond dat hij tot de top der (Vlaamse) thrillerauteurs behoort. Aanrader!

★★★★