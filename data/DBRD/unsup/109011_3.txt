Jim Czajkowski had al snel door dat zijn naam niet bij iedere lezer gemakkelijk op de lippen zou blijven liggen. James Rollins klinkt anders, daarom kennen zijn fans hem ook onder deze naam en blijft hij Jim Czajkowski voor intimi.
Ging Rollins voorkeur eerst nog meer naar fantasy uit, de tijd heeft hem geleerd dat andere genres ook interessant kunnen zijn voor een goed verhaal. Wanneer je dan van alle elementen nog een goede mix kunt maken is de kans groot dat er een uniek en goed verhaal verschijnt. Dat Rollins die gave bezit, heeft hij bewezen met eerdere boeken; of De duivelkolonie weer een stapje verder gaat, valt te bezien.
Voor een goed begrip van De duivelkolonie vindt Rollins het nodig om eerst een stukje historie toe te lichten. De Franse wetenschapper Archard Fortescue is in 1779 leider van een expeditie die op zoek is naar de geschiedenis van de Ute-indianen. Zijn twaalfjarig zoontje Billy is getuige van de vondst van het serpent, een bisonhuid met beschilderingen aan de binnenzijde en een schedel van een mastodont, die aan de binnenzijde met goudreliëf is bekleed. Nadat zijn vader de vondst met de dood moet bekopen, vlucht Billy met een stuk van de schedel naar de gouverneur van Virginia, Thomas Jefferson.
In 2011 gaan Trent Wilder en Charlie Reed op zoek naar de grot die destijds heilig was voor de Ute-stammen. Charlie is zelf half Ute-indiaan en wordt tijdens de vlucht uit de grot door zijn grootvader neergeschoten, want wie binnendringt in de grot van de grote geest mag ze, volgens een oude regel, nooit meer verlaten.
Daarna gaan de antropologe Margaret Grantham en professor Henry Kanosh, zelf indiaan, proberen wat duidelijkheid te scheppen rond dit onderwerp. Zij vinden in de grot kisten met gouden platen maar de 18-jarige Kai probeert de vondst te saboteren en door haar toedoen ontploft er een bom. Helaas komt Margaret hierbij om het leven. Painter Crowe, directeur van de Sigma Special Forces en oom van Kai, krijgt de zaak toegewezen na een noodoproep van Kai. Hij wil deze zaak tot de bodem uitzoeken. Hij komt op zijn weg De Gilden tegen, een groep die voor niets terugdeinst en alleen maar uit is op de schat. De ontploffing in Utah heeft een kettingreactie van explosies in andere landen tot gevolg die uiteindelijk het voortbestaan van de hele wereld bedreigen. Dus is het stoppen van dit proces heeft absolute voorrang!
De duivelkolonie is geen boek voor watjes en dummy's. Het is meer dan alleen een avonturenverhaal. Wetenschappelijke elementen uit archeologie, geschiedenis, geologie, religie, technologie, fysica en zelfs romantiek komen uitgebreid aan de orde. Veel informatie moet vooraf worden gegeven om het vervolg volledig te kunnen begrijpen. Voor de echte liefhebber is het als het consumeren van zijn of haar favoriete hoofdgerecht, voor anderen zal het figuurlijk een paar uurtjes zwaar tafelen worden.
Maar ondanks dit staat buiten kijf dat James Rollins zich echt goed heeft voorbereid en vele uren aan research heeft besteed om van De duivelkolonie te maken wat het is: een behoorlijk indrukwekkend en goed geregisseerd verhaal!