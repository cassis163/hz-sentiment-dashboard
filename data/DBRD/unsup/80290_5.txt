Het liefst zou ik door alle Marokkaanse moeders uit Melk & Dadels van Nadia Zerouali geadopteerd worden. Niet alleen omdat zij allemaal even heerlijk koken en hun mooiste recepten prijs geven maar ook vanwege de warmte, de liefde en het feit dat het zulke sterke vrouwen zijn. Voorbeeldmoeders. Dat zijn het. De verhalen klinken soms zo simpel, maar wie goed leest ziet de geschiedenis van een generatie die zich verplaatst heeft van Noord Afrika naar Nederland en die, samen met de kinderen, deel is geworden van de Nederlandse samenleving. De moeders hebben het toch maar gedaan en het zal heus niet altijd even makkelijk geweest zijn. Het is prachtig dat hun culinaire erfgoed en tradities vastgelegd worden voor ons en het nageslacht.
Ieder hoofdstuk begint met informatie over de desbetreffende moeder en de zoon of dochter. Een kort verhaal en vrolijke foto’s maken het compleet. Daarna volgt uiteraard een aantal recepten, vrijwel allemaal met wat aanvullende informatie. Tussen alle Marokkaanse moeders zien we ook een Nederlandse vrouw die na het overlijden van haar Marokkaanse man de keuken uit zijn geboorteland is gaan omhelzen. Er staan zoveel heerlijke recepten in dit boek dat het moeilijk kiezen is waar je moet beginnen. Recepten die van generatie op generatie zijn doorgegeven en ongetwijfeld een beetje zijn aangepast aan de verkrijgbaarheid van ingrediënten. En typisch Nederlandse gerechten die zijn aangepast aan de Marokkaanse smaak. Zoals deze stamppot à la Marocaine.

Voor 4 personen
1 kg kruimige aardappelen
4 teentjes knoflook
2 uien
½ bosje peterselie
300 gram kalfsvlees
Olijfolie
1 eetlepel paprikapoeder
½ eetlepel komijn
Peper, zout
600 gram bladspinazie (vers of diepvries)
2 eetlepels citroensap

Schil en snijd de aardappelen in gelijke stukken. Pel de knoflookteentjes. Breng de aardappelen en 2 knoflookteentjes aan de kook in een laagje gezouten koud water. Kook in ongeveer 25 minuten gaar. Snijd de overigens knoflookteentjes fijn. Pel en snijd de uien fijn. Snijd de peterselie fijn. Snijd het vlees in kleine stukjes. Verhit een scheutje olie in een wok of hapjespan. Bak het vlees rondom bruin. Voeg knoflook, ui, peterselie, specerijen en naar smaak peper en zout toe. Bak in ongeveer 15 minuten gaar.
Voeg de spinazie in kleine porties toe en bak al omscheppend mee. Breng op smaak met citroensap. Giet de aardappelen af en stamp fijn. Schep de gestampte aardappelen door het spinazie-vleesmengsel.
Serveer warm.

Een simpel te maken gerecht. De hoeveelheid spinazie is voor als je vers kiest. Wie diepvriesspinazie neemt, heeft aan 300 gram voldoende. Maar verse spinazie is natuurlijk veel lekkerder! Dat had er best bij mogen staan in het recept. Hier en daar zijn er wat onduidelijkheden. Gelukkig niet onoverkomelijk. Niet alle recepten uit het boek zijn even eenvoudig te maken. Marokkaanse moeders staan vaak en lang in de keuken. Op die ene na waarvan de dochter roept dat ze haar nog nooit in de keuken heeft zien staan. Het boek maakt wel duidelijk dat er ook kokende vaders in deze gezinnen te vinden zijn.
Liefde, saamhorigheid, vrolijkheid en vooral delen met elkaar. Dat staat in deze verhalen voorop. Wat zijn deze vrouwen van ver gekomen en wat hebben ze voor zichzelf en hun gezinnen veel bereikt. En vooral, wat kunnen ze koken! Van heel eenvoudig en geraffineerd tot gerechten waar je een tijdje voor in de keuken staat. Alles komt voorbij.
ROSE stories heeft hier, samen met Nadia Zerouali en alle moeders in dit boek inderdaad een stuk culinair erfgoed afgeleverd. Het boek heeft inmiddels een nominatie als kookboek van het jaar en een nominatie voor de Gouden Garde publieksprijs. Dat is niet voor niets! Wat mij betreft is het deel één uit een serie met nog veel meer verhalen en recepten van lieve sterke moeders die heerlijk kunnen koken. Een geweldig boek.