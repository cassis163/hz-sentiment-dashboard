De Belgische Sophie Maes promoot Geluk(t) op haar website met de tekst dat ze ‘graag met jou op zoek gaat naar de terugkeer van een meer natuurlijk stromen van emoties'. En naar ‘het helen van de gewonde gevoelens.’ Zij is afgestudeerd en gediplomeerd psycholoog, psychotherapeut en psychodramaturg. Een psychodramaturg doet o.a. rollenspellen met de cliënt waarbij je zogezegd kijker, acteur en regisseur tegelijk bent.  

Dit boek zou ons allemaal moeten aanspreken, want voor iedereen geldt toch dat het doel in ons leven gelukkig zijn is? De grootste hindernissen hierbij zijn onmiskenbaar onze gevoelens en emoties. Angst, verdriet, woede en liefde krijgen alle vier een eigen hoofdstuk. Eerder komen er vijf basissleutels voor geluk aan bod. Cruciaal is het inzicht waarbij je jezelf en jouw reacties beter leert begrijpen. En daardoor ook reacties van anderen. Vluchtig uiteengezet komt het erop neer dat je onderscheid maakt tussen het kind, de ouder en de volwassene in jezelf. Je kunt jezelf in pijnlijke situaties afvragen: is dit het kind, de ouder of de volwassene in mij die hier kleinzielig of woedend op reageert? De kunst is vervolgens om het mechanisme te herkennen en afstand te nemen. Per slot van rekening ontstaat slechts 30% van ons emotionele lijden door externe omstandigheden. De manier waarop wij met de situatie omgaan en hoe wij deze interpreteren is goed voor 70%.  

Eenmaal aanbeland bij de emotie angst wordt de werking hiervan door Maes opmerkelijk helder inzichtelijk gemaakt. Aldaar de verrassende uitspraak dat je geen bewuste controle over je emoties hebt. ‘Niet over de kracht of duur ervan en niet over de intensiteit ervan. Die worden automatisch geregeld door het limbische systeem.’ Gelukkig, je kunt er dus niks aan doen, het is allemaal de schuld van jouw limbische systeem, …of toch wel? Vaak is de helft al gewonnen door het inzicht wat je krijgt. Zo ook hier.  

Dit boek bewijst maar weer eens dat de sleutel tot geluk in jezelf verborgen ligt. Hoe autonomer je bent en hoe meer je jezelf erkent, des te gelukkiger zal je zijn! Toch roept het hier en daar enkele vragen op. Vooral de vraag: Hoe? ‘Probeer uit je denken te komen, kom uit het kind in jezelf, kom uit je angst, kom uit je verleden.’ Maar hoe dan? Deze sleutels zijn wellicht in individuele therapiesessies te vinden. Verwacht geen kant-en-klare oplossingen, verwacht inzichten. Met een minimum aan oefeningen en opdrachten is dit vooral een pleidooi voor een bewuster leven en een aanzet tot het scheppen van ruimte voor je gevoelens.