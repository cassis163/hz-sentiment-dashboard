Af en toe gebeurt het dat je een boek zo mooi vindt dat dit niet op een stapel terechtkomt.
Het wordt frontaal op een speciale plank in de boekenkast gezet tezamen met andere dierbare uitgaven. Je geniet er dagelijks van en dan vergeet je bijna dat dit boek is ontvangen om er iets over te schrijven.

Het kleine vierkante boekje ‘Naar buiten’ is hier een voorbeeld van. Het pop-up boekje springt onmiddellijk in het oog door de heldergroene ondergrond kleur met op de omslag de kleurige glijbaan.
Bij het openen van dit kartonboekje vallen de mooi uitgesneden pop-ups direct op. Alle pop-ups gaan over buitenactiviteiten. Of het nu gaat over buiten iets drinken, voetballen, spetteren bij de fontein, bloemen ruiken in het park of dieren aaien in de speelweide, met weinig details weet de Zweedse designer Arrhenius direct de sfeer neer te zetten.

Het boekje is van bijzonder mooie kwaliteit, is stevig en ondanks de vanzelfsprekend kwetsbaardere pop-ups nodigt het uit om vaak door te bladeren en activiteiten benoemen. Stiekem wil je dit zelf heel graag hebben en op een hoogte zetten dat jouw baby of peuter er niet bij kan. Zo mooi is het, maar boeken zijn er om gelezen te worden. Kortom: een kraam- of verjaardagscadeautje is snel gevonden in de boekwinkel! Aanrader.