Delisle woonde een jaar lang met zijn gezin in Jeruzalem en geeft in deze graphic novel een fragmentarisch beeld van zijn tijd daar, van het dagelijks leven maar ook van zijn verkenningen van de stad en de regio eromheen. Hij heeft een nieuwsgierige houding zonder een vooringenomen standpunt maar vindt het leven in Israël wel bijzonder ingewikkeld! (waar ik me iets bij kan voorstellen) en verwondert zich voortdurend over gebeurtenissen of situaties. Laat wel goed de diverse kanten zien. Hij is ook nogal gefascineerd door de Muur (die Israël en de Palestijnse gebieden scheidt), die hij dan ook regelmatig tekent.



De verschillen in het land beeldt hij onder andere uit door twee excursies naar de Palestijnse stad Hebron te laten zien. Een onder leiding van ‘Breaking the Silence’, een organisatie van veteranen die de stilte van het leger doorbreken en vertellen hoe zij de situatie in de bezette gebieden hebben beleefd en één onder leiding van een Israëlische kolonist. Een ware eye-opener!

Delisle’s tekenstijl kun je misschien minimalistisch noemen, hij gebruikt nauwelijks kleur, personages worden slechts met enkele lijnen geschetst.
Ik vond het zeer de moeite waard ,heel herkenbaar, leuk om te lezen en te bekijken en ook nog informatief.