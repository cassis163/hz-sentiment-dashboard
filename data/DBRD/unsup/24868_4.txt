Dit The Force Awakens-fotoboek doet wat het belooft: het geeft een compleet overzicht van alle karakters uit de nieuw Star Wars film. Per hoofdpersonage is er minstens een dubbele pagina met prachtige foto's, aangevuld met weetjes over het personage. Ook alle attributen van het personage: kleding, wapens en voertuigen, komen aan bod. Details van de kleding of wapens worden beschreven en ook de functies van bepaalde attributen en het materiaal waarvan de kleding gemaakt is, komen aan de orde. De foto's van de figuren zijn bijna altijd 'ten voeten uit', waardoor goed te zien is hoe de kleding in elkaar zit. Door alle detailfoto's krijg je een goed beeld hoe attributen in elkaar zitten, wat hun afmetingen zijn en hoe de onderlinge verhoudingen zijn.

Het boek bevat korte achtergrondinformatie over alle werelden die in de film voorkomen en beschrijft de verschillende fracties die elkaar bevechten. De beschrijvende tekstjes zijn in 'volwassen' taal opgesteld, waardoor het boek bedoeld lijkt voor wat oudere (15+) fans. De handige index achterin het boek zorgt dat je de karakters snel kunt vinden, alhoewel de droïden die met een cijfer beginnen, niet in de index zijn opgenomen.

De vormgeving van het boek is 'ouderwets' rustig te noemen: witte achtergronden met afgeronde kadertjes, een beperkt gebruik van kopteksten, nauwelijks in elkaar overlopende foto's, alle karakters en objecten zijn vrijgezet. Het nodigt uit tot héél goed kijken. De mooie vormgeving is consequent doorgevoerd op alle 80 bladzijden, behalve op de schutbladen: daar zijn grote foto's uit de film in zwart-wit opgenomen.

Tekst speelt een ondergeschikte rol in dit boek. Soms voegt het ook weinig toe; wat is bijvoorbeeld een 'positieve gripzool' onder een schoen? En waarom heet 'interstellair oranje' zo? En een 'opzettelijke diplomatieke houding' is erg handig bij een afgezant, maar als tekstje bij een plaatje van een strenge dame voegt het weinig toe. Soms is de tekst verwarrend: wat betekent 'Jurk van de Theed-hervormingen'? Is die jurk daarvan gemaakt, of symboliseert hij dat? Dat wekt de nieuwsgierigheid; als het belangrijk genoeg is om te vermelden, vertel er dan meer over.

Het is jammer dat in deze uitgave de laatste twee bladzijden niet vertaald zijn. Het lijkt er op dat er toch wat haast achter de uitgave zat, met het uitkomen van de film in december en het verschijnen van het boek slechts een aantal maanden later.

Dit is een prachtig boek voor op de salontafel van de echte fan en het kan een goede hulp zijn bij het maken van een cosplay van een van de karakters.