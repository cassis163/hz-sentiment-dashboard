Kedeng……. zooooo, die kwam even binnen…wat een heftig maar bijzonder goed geschreven verhaal! Mallory heeft in haar vroege jeugd in een pleeggezin gezeten, dit was een hel! Tijdens deze periode werd zij beschermd door de iets oudere Rider, die ook in dit pleeggezin was geplaatst. Door een gebeurtenis raken zij uit elkaar en wordt Mallory geadopteerd, na een paar jaar thuisonderwijs en therapie probeert zij weer naar school te gaan en komt daar Rider weer tegen. Naarmate het boek vordert krijg je als lezer steeds beter door wat voor impact de verwaarlozing en mishandeling op beide tieners heeft gehad. Ondanks dat is het geen somber boek, juist de kracht, humor en doorzettingsvermogen met een flinke dosis romantiek hebben mij tot diep in de nacht aan het boek gekluisterd gehouden. Ik zat er zo in dat de uiteindelijke ontknoping mij een brok in mijn keel en tranen over mijn wangen heeft opgeleverd… als een boek dit met mij doet dan zijn de 5 sterren meer dan verdiend!