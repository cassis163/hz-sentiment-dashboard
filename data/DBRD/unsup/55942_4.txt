Dit boek gaat over natuurlijke, plantaardige voeding en alle recepten zijn vegetarisch of eigenlijk veganistisch én zonder tarwe. Auteur Ella Mills is anders gaan eten nadat ze ziek werd; ze leed aan een verstoring van het autonome zenuwstelsel (POTS). Zolang zij puur, plantaardig voedsel at, geen koolhydraten en dus ook geen vlees, vis of melkproducten, ging het goed met haar. Inmiddels is dit in Nederland Ella’s vierde (vertaalde) boek.

'Deliciously Ella met vrienden' is een zeer verzorgd exemplaar met sprekende omslag: Ella zelf met vrienden aan een tafel vol lekkers.Naast het ontbijt, dat bestaat uit heerlijke smoothies en repen, vind je licht en simpel-recepten, maar ook feestmaaltijden, taarten en bijgerechten. Ook aan desserts en zoete tussendoortjes is gedacht. De recepten zijn suikervrij, echter wordt er wel gebruik gemaakt van ahornsiroop, kokossuiker of honing. Door dit laatste is het eigenlijk geen veganistisch kookboek, omdat honing simpelweg door dieren gemaakt wordt. Enfin, je kunt het zelf weglaten of vervangen wanneer je een echte vegan bent.
Over het algemeen zijn het geen moeilijke recepten en ook de ingrediënten zijn veelal makkelijk verkrijgbaar. Een klein nadeel kan zijn dat in veel recepten een keukenmachine wordt gebruikt. Wanneer je niet zo’n apparaat hebt zul je zelf een manier moeten bedenken om te malen, hakken, mixen en blenden. Alle gerechten worden afgebeeld op veelal donkere foto’s. Wat mist is het advies om een B12 supplement te slikken, want door het niet eten van dierlijke producten zou je daar een tekort van kunnen krijgen. Wat het boek afgemaakt zou hebben is een leeslint.

Tussen de regels door krijg je tips, vooral deze vond ik origineel: ‘Houd de ingrediënten geheim’, zo blijven je gasten objectiever en zullen ze niet snel zeggen: dat lust ik niet.
Samengevat: het boek is zeker een aanrader voor wie gezond en lekker wil genieten van een plantaardig menu, met of zonder vrienden.