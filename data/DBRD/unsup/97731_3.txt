Allereerst bedankt aan de Crimezone VIP Club dat ik dit Buzzz boek mocht lezen.
Ik heb al verschillende goede young adult oorlogsboeken gelezen en ik was nieuwsgierig naar dit boek. Helaas heeft het me wat teleurgesteld.

Het boek vertelt het verhaal van 2 vriendinnen: Maddie en Julie (Verity).
Het boek begint met Julie die als spionne gevangen genomen is door de Duitsers. Na talloze martelingen krijgt ze pen en papier om Engelse radiocodes en vliegvelden te verraden. Daarnaast mag ze ook haar levensverhaal opschrijven omdat die eveneens belangrijke informatie kan bevatten.
Ze vertelt hoe Maddie en zij elkaar leerden kennen en hoe Maddie pilote werd en zijzelf werkte voor speciale operaties dankzij haar talenkennis van Engels, Frans en Duits.
Maddie was uiteindelijk de pilote die haar naar Frankrijk bracht voor haar laatste geheime missie. Hun vliegtuig werd beschoten waarna Julie met de parachute moest springen en Maddie uiteindelijk crashte.

Dit deel van het boek vlotte niet. Het is afstandelijk geschreven waardoor je als lezer je niet betrokken voelt bij Julie en haar verhaal. Gelukkig maakte het tweede deel van het boek heel wat goed. In het tweede deel komt Maddies kant aan bod. Zij heeft de crash overleefd en vertelt wat er nadien gebeurde met haar en Julie. Dit deel van het verhaal is zeer goed geschreven. Je leeft onmiddellijk mee met Maddie. Je voelt de angst en dankbaarheid van Engelse piloten die moeten vertrouwen op verzetsstrijders om terug veilig in Engeland te geraken.
Daarnaast wordt in dit deel van het boek ook veel verduidelijkt uit het eerste deel. Pas via Maddie begrijp je volledig wat Julie deed en vertelde.

Dit boek was geen hoogvlieger voor mij, maar je krijgt een goed beeld over hoe de rol van vrouwen veranderde in oorlogstijd. Wegens gebrek aan mannen mochten ook zij mannenwerk doen zoals piloot of spion.
Dit boek is een mooi verhaal over 2 vriendinnen met belangrijke jobs in oorlogstijd.