Deaver heeft met Idolaat weer een spannend verhaal afgeleverd. Steeds weer word je op het verkeerde been gezet en lijkt de “twist” logisch. Om dat vervolgens toch weer niet te zijn. Wel had ik de hele tijd een “onderbuikgevoel” bij de werkelijke dader, maar toch wist hij me elke keer aan het twijfelen te brengen.
Het is een Kathryn Dance-thriller. Mijn favoriete Deaver-personage. Een sterke vrouw die zich, ondanks de scepsis rond haar vakgebied ( kinese ), toch goed staande weet te houden. En mensen voor zich weet te winnen.
Ook de andere hoofdpersonen Lincoln Rhymes en Amalia Sachs maken hun opwachting, omdat Kathryn het met haar kinesica alleen niet redt.
Het verhaal is realistisch en heel goed te bedenken in de echte wereld. In het boek wordt bijvoorbeeld regelmatig verwezen naar de man die Ronald Reagan probeerde te vermoorden. Ook hij was een obsessieve fan, van Jodie Foster.
In het boek maakt Deaver gebruik van songteksten. Het zouden zomaar teksten van bestaande liedjes kunnen zijn, maar hij heeft ze allemaal speciaal voor dit boek geschreven. Knap, want het lijkt mij toch een andere discipline.
Het is weer een boek zoals je mag verwachten van Deaver: spannend en het zit goed in elkaar.
4 sterren.