Wat een geweldig vervolg op Bloedlijn! Heerlijk om verder te kunnen lezen hoe het Jessy vergaat en hoe ze omgaat met de eerste opdracht die ze krijgt van Saligia. Stoer als ze is, pakt ze moeiteloos haar slachtoffer Baruch Salomons in. Onrecht bestrijden door het recht in eigen hand te nemen en daarbij tot het uiterste randje gaan, prachtig! En ook al komt ze regelmatig zelf in flinke problemen, Jessica Haider zou Jessy niet zijn om zichzelf er weer uit te knokken. Snoeiharde thriller met mooie scènes waardoor je je bijvoorbeeld even echt in Afrika waant. Gezinslevens worden ruw uit elkaar gescheurd en Jessy pakt op eigen wijze alles en iedereen aan zoals we dat al van haar gewend waren maar ze lijkt nog sterker te zijn geworden. Af en toe zien we echter ook een vleugje sympathie en dat maakt haar tot een fantastisch karakter. Mysterieus, keihard maar net zo goed kwetsbaar. Je leest en blijft lezen, het voelde voor mij meer als het kijken van een film. Ik ga deze thriller dan ook aan iedereen aanraden maar wees gewaarschuwd, wéér geen verhaal voor watjes.