Samenvatting
DJ Xander draait op een schuurfeest. Hannah is helemaal gek van deze DJ en besluit met haar vriendin er naar toe te gaan. Helaas voor Hannah valt ze in handen van mannen die geen goede bedoelingen hebben en misbruik van haar maken. Ze verdwijnt. Haar ouders en de recherche waarin Loes een grote rol speelt zetten alles op alles om Hannah terug te vinden. De moeder van Hannah bemoeid zich er nauwelijks mee en is vooral op zich zelf gericht. Als Hannah weer terug is wordt de band tussen haar en haar vader steeds sterker en ontstaan er plannen om wraak te nemen.

Leeservaring
Ook dit boek van Karin Hazendonk leest lekker vlot weg. Een goed toegankelijke schrijfstijl waarin spanning geleidelijk wordt opgebouwd en de nieuwsgierigheid naar het verloop van het verhaal je in zijn greep houd. De hoofdstukken zijn kort en voorzien van een titel vanuit welk personage dit stukje gelezen moet worden.
De personages zijn goed uitgewerkt, voor Hannah en haar vader en rechercheur Loes leer je goed kennen. Ook de personages die wat meer aan de zijlijn staan zijn voor hun rol in het verhaal voldoende uitgewerkt.
Het plot is enigszins voorspelbaar maar dit is niet hinderlijk. Het verhaal is zo opgebouwd dat je nieuwsgierig blijft naar het vervolg. Een verhaal dat je graag verder wilt lezen. Als een speer ga je door dit boek heen. Het weet je van begin tot eind geboeid en betrokken te houden. Een aanrader dus voor de thrillerliefhebber.