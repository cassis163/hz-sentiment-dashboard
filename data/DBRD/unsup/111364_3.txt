De meest succesvolle thriller auteur allertijden is zonder enige twijfel Agatha Christie (1890-1976). Schattingen van het totaal aantal verkochte boeken (wereldwijd) lopen uiteen van een half tot twee miljard exemplaren. En ik heb me eens laten vertellen dat er zelfs nu, ruim 25 jaar na haar overlijden, jaarlijks zo'n honderdduizend boeken van haar over de Nederlandse toonbanken gaan.

Zolang het licht is is nieuw en toch oud. De voorkant van het boek beweert dat het gaat om negen nooit eerder gepubliceerde verhalen maar dat is, zoals de flaptekst opbiecht, niet helemaal waar. Alle verhalen werden in de periode tussen 1923 en 1932 in verschillende Engelse tijdschriften gepubliceerd. Deze bundel bevat ze echter voor het eerst in de Nederlandse vertaling. Twee daarvan, over de speurneus Poirot, zijn vroege versies van verhalen die al bij het Nederlandse publiek bekend zijn. De meeste van de andere zeven verhalen zijn romantisch getint.

Een veel terugkerend verschijnsel is de driehoeksverhouding en de relationele problemen die daaruit voortkomen. Het is altijd voer voor een intrigerend verhaal bij Christie. Het enige verhaal dat van de rest afwijkt, is Manx' Goud. De auteur schreef dit verhaal in opdracht van de Juni-commissie van het eiland Man met als beoogd doel het toerisme te bevorderen. Het verhaal werd dan ook in vijf delen gepubliceerd en diende als drager van aanwijzingen naar heuse schatten die op Man verborgen lagen. Echter, het in dit boek gepubliceerde verhaal ontbeert enkele attributen (zoals een foto en landkaarten) die men indertijd (in 1930) wel ter beschikking had zodat het verhaal niet goed te volgen is. Dat is jammer want ik ben eigenlijk wel benieuwd hoe het er toen aan toe is gegaan. De opzet van het verhaal doet aan een Tommy & Tuppence avontuur denken.

Elk verhaal wordt gevolgd door een toelichting van Tony Medawar die het plaatst in het totale oeuvre van Christie. Juist deze uitleg maakt dat dit boekwerk zeer interessant is. En het roept tegelijkertijd de vraag op of er soms meer verhalen van Christie zijn die niet eerder in Nederland gebundeld werden. Vergeten publicaties in obscure tijdschriften van vroeger?