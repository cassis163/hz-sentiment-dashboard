Stella Rimington trad in 1965 toe tot de Engelse Geheime dienst (MI5). Haar carrière aldaar verliep voorspoedig en in 1992 was ze de eerste vrouw die de functie van Directeur Generaal bekleedde. In 2001 publiceerde zij haar autobiografie Open Secret en eind september debuteert ze in Nederland met haar thriller De Onzichtbare.

In De Onzichtbare maken we kennis met Liz Carlyle, intelligence officer bij MI5. Als zij er lucht van krijgt dat er zich mogelijk terroristen in Engeland bevinden, staat ze gelijk op scherp. Gedreven als geen ander en geleid door haar intuïtie begint zij een speurtocht naar deze vermeende onheilsbrengers. De vraag is of ze op tijd zal zijn om de geplande aanslag te voorkomen. Dat het geen gemakkelijke opgave is, blijkt al snel. De terroristen zijn tot in de puntjes voorbereid en binnen haar eigen organisatie blijken de verschillende afdelingen ieder hun eigen agenda te hebben

Terroristen zijn momenteel een dankbaar onderwerp voor thrillers. Auteurs geven ze graag een hoofdrol in hun verhalen. Als iemand het recht heeft om dat te doen is het Stella Rimington wel. Ze weet waar ze over praat door haar langdurige en succesvolle carrière bij MI5. Dat Rimington zelf hard heeft gewerkt aan de bestrijding van terreur geeft het verhaal een extra realistisch tintje. De vervaging tussen fictie en non-fictie is hierdoor soms voelbaar. Dat maakt het extra spannend.

Rimington begint haar boek met de introductie van verschillende personen. Het onderlinge verband is niet meteen duidelijk, maar de lezer hoeft hier niet te lang op te wachten. Hoofdrolspeelster Liz is een vrouw die je makkelijk in je hart sluit. Haar gedrevenheid en professionaliteit zijn bewonderenswaardig, haar humor is aanstekelijk. Ook de karakters van de terroristen en hun motieven zijn schrijnend realistisch neergezet. Aangrijpend zijn de scènes van tweestrijd die zich in het hoofd van één van hen afspeelt. Op die momenten blijken ook terroristen soms gewoon mensen te zijn met hun dromen, verwachtingen, teleurstellingen en angsten. Rimington prikt door deze scènes de onoverwinnelijke zeepbel die rondom terrorisme hangt door en dat geeft een prettig gevoel als je het vertaalt naar de realiteit.

De speurtocht naar de terroristen is fascinerend en knap in elkaar gezet. Ondanks dat de doelstelling in het verhaal duidelijk is (het opsporen van terroristen), geeft de ontknoping toch nog een verrassende draai aan het geheel. Ik kan niet anders zeggen dat Rimington absoluut een prima debuut heeft neergezet. Ze blijkt niet alleen goed in het doorstaan van de spannende realiteit bij MI5, ze kan er ook nog uitstekend over schrijven!