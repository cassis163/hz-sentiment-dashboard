Dankzij het lezen van De Amerikaanse prinses heb ik weer een inzichtelijke geschiedenisles gehad van Annejet. Ik heb namelijk al haar boeken gelezen. Zo hierin de opkomst van het kapitalisme. De opkomst van nieuw Europa in Amerika. Je ziet in dit boek de oude adelstand zwichten voor het nieuwe geld. Wereldoorlog I en II komen voorbij en de betrokkenheid van Amerika. Allemaal dankzij het avontuurlijke leven van Allene.
Allene geboren Tew krijgt drie biologische kinderen uit haar eerste huwelijk, die ze alle drie overleeft. Ze trouwt vijfmaal en alleen het derde huwelijk is romantisch te noemen. Ze erfde gaandeweg haar leven een ruim vermogen, overleefde twee beurskrach’s en uiteindelijk hoefde ze voor het geld niet meer te trouwen. De laatste twee echtgenoten trouwden juist háár om haar geld. En zij probeerde daardoor haar eenzaamheid af te kopen.
Ze belichaamde het Victoriaanse gedachtegoed: ‘niet klagen, maar dragen’ en daardoor profiteerde haar sociale omgeving enorm van haar gunsten. De lasten droeg ze in stilte en met verve. Ze accepteerde dat het leven ‘een leerschool’ was en ze onderstreepte de bedoeling om het leven zo goed en zo kwaad mogelijk te genieten.
Zij was sociaal bewogen dus haar rijkdom deelde ze volop met diverse anderen. Ze was niet stand-gevoelig. Ook al was het in die tijd een schande, ze schuwde het scheiden niet. Op het eind van haar leven onderhield ze ook contact met ons Koningshuis via Bernhard. Ze kreeg zelfs een goede band met Wilhelmina!
Ik heb de Amerikaanse prinses leren kennen als een ruimhartige moedige vrouw, die de maecenas werd van velen. Ze zette zich onvermoeibaar in voor haar ‘kinderen’. Na de dood van haar eigen kinderen omarmde ze andermans kinderen, die haar bescherming zochten. Ze wist veel voor anderen te betekenen en dat gaf haar positieve energie terug.