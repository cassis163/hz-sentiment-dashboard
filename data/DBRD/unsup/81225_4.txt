Jamie van Zijl en Merel Wildschut leggen in het begin van het boek uit waarom ze veganistisch zijn geworden en waarom ze begonnen zijn met hun blog. Ze schrijven niet alleen over veganistisch eten, maar ook over allerlei andere manieren om groen te leven. Hun boek is eigenlijk een klein stukje van hun blog. Het boek is ingedeeld in 4 delen: Groen eten, groen leven, groen reizen en groen denken.

De recepten die in het boek staan zien er niet alleen heel smakelijk uit, maar zijn ook op een duidelijke manier uitgelegd. Ook als je niet zo ervaren bent met koken staan er heerlijke recepten in, want de Groene meisjes vinden dat de recepten die zij plaatsen vegan, lekker, betaalbaar en makkelijk moeten zijn. Dat is fijn, want ik dacht dus altijd dat veganistisch eten duur was. Maar je kunt heel goed veganistisch shoppen in de supermarkt, als je weet waar je op moet letten.

De Groene meisjes hebben een heel duidelijk standpunt: ze willen zo groen mogelijk leven. Het boek draagt niet uit dat ze vinden dat jij, als lezer, dat ook ‘moet’ doen en dat vind ik prettig. De dames geven tips waar je bijvoorbeeld dierproefvrije make up kunt kopen en wat hun favoriete tweedehands winkels zijn. Ze dragen vooral uit dat je jouw eigen doel moet stellen en hoe jij op jouw manier groener kunt worden.

Naast alle informatie die gegeven wordt in het boek, ziet het boek zelf er echt heel tof uit. Complimenten voor de prachtige foto’s (van de vegan Nutella loopt het water me in mijn mond!) en de vrolijke tekeningen in het boek.

Ik vind dat het boek van De groene meisjes een ideale startersgids is als je zelf groener wilt worden. Ik heb echt veel geleerd van Jamie en Merel en kan iedereen het boek aanraden, al is het maar om de vegan nutella. Een musthave voor de startende veganist, maar ook als je nog wel vlees eet, staat het boek vol met tips om hiermee te minderen.