Veel thrillerlezers vonden het een gemis toen Paul Goeken overleed. Hij was zelf voor zijn sterfbed begonnen met het uitgeven van vakantiethrillers onder het pseudoniem Suzanne Vermeer en zijn lezers wilden meer. Na het overlijden van Goeken besloot de uitgeverij om de thrillers onder het pseudoniem voort te zetten. Inmiddels zijn er 28 thrillers onder de naam Vermeer verschenen. Super de Luxe neemt ons mee naar de Franse Rivièra en Monaco.

Emma wil eigenlijk journalist worden, maar besluit er een jaartje tussenuit te gaan en aan de slag te gaan als vlogster. In Frankrijk ontmoet ze Alessandro en Sofia Onesti, een rijkeluistweeling. De drie zijn meteen bevriend en Emma besluit met de twee mee te reizen naar hun appartement in Monaco. Daar geniet ze in eerste instantie van de jetset, totdat ze erachter komt dat ze door de tweeling gebruikt is.

Het is duidelijk dat Super de Luxe gericht is op het vrouwelijk publiek. Wanneer Emma in het begin van het verhaal gaat shoppen met Sofia Onesti vliegen de kledingmerken om de oren en ook de welbekende en vaakgenoemde Louboutins in chicklits worden niet overgeslagen. Door de duidelijke keuze van doelgroep, die vanaf de eerste pagina voelbaar is, kan het zijn dat mannen bij dit verhaal snel afhaken.

Het duurt even voordat het verhaal vaart krijgt. We lezen dat Emma op reis is als vlogster en dat ze broer en zus Onesti ontmoet. Ondanks dat er soms wat gebeurt, zoals een ongeloofwaardige overval, gaat alles erg gemakkelijk. Emma, Sofia en Alessandro zijn direct beste vrienden. Dit is erg ongeloofwaardig en maakt van Emma een naïef personage. Er klopt iets niet met die twee en dat zie je al vanaf het begin duidelijk aankomen.

Dan is er ook nog de verhaallijn van Michelle en Sasha. Dit deel van het verhaal is een stuk spannender, vanwege het mysterieuze karakter van de opdracht die zij uitvoeren. Sasha wordt al snel overmeesterd, en ondanks dat zij hier makkelijk vanaf komt, is de interesse van de lezer gewekt. Wat is de rol van de twee vrouwen in dit geheel? En hoe gaat dit straks samenkomen met de verhaallijn van Emma? Vooral in het begin lees je vooral door om antwoord op deze vragen te krijgen.

Helaas is het verhaal toch ongeloofwaardig. Zoals gezegd is het vreemd dat Emma de Italiaanse tweeling zonder slag of stoot vertrouwt en na een paar dagen met hen vertrekt naar Monaco, waar ze zelfs met hen in hun appartement verblijft. Maar dat niet alleen, Emma wil journalist worden en volgt blijkbaar het nieuws niet. Pas wanneer een reactie op haar vlog haar wijst op een nieuwsfeit wordt zij enigszins achterdochtig en begint zij wat zaken te onderzoeken. Vanaf dat moment begint de spanning in het verhaal toe te nemen.

En Emma realiseert zich dat haar acties inderdaad niet zo heel erg slim waren. Pas vanaf dan begint het verhaal lekker te lezen. Het verhaal wordt steeds spannender en wanneer Tomasso het verhaal binnentreedt, wil je alleen nog maar doorlezen. In eerste instantie omdat Tomasso een toegankelijk personage is, dat heerlijk botst met Emma, maar ook omdat je nu eindelijk wil weten hoe het zit met Alessandro en Sophia.

Het duurt lang voordat het verhaal eindelijk de ontknoping krijgt. Dat hoeft niet erg te zijn, maar in deze vrouwenthriller duurt alles wel heel erg lang. Soms is traagheid goed voor de opbouw van het verhaal, in Super de luxe is het vooral storend, omdat het zo de spanning, en dus de aandacht van de lezer niet vasthoudt. Het einde maakt het verhaal bevredigend, maar toch blijven de chicklitaspecten de boventoon voeren.

Super de luxe is een perfect vrouwenboek. Modenamen, jetset, vloggen, en naïviteit in de liefde, Vermeer schuwt het allemaal niet. Thriller lijkt dan ook een te groot woord voor dit verhaal. Voor een ontspannen vakantie of een avond op de bank met een kop koffie of thee is deze spannende roman prima. Leg de verwachtingen niet te hoog, dan zal het ook minder hard tegenvallen.