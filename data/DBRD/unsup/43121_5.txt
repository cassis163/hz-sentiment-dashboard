Ik vind dit soort boeken echt héérlijk voor in de zomer. Meisje gaat op vakantie, ontmoet super knappe jongen, beleefd een heftige vakantie liefde en eenmaal thuis krijgt zij knappe jongen niet uit haar hoofd.
Floor is een vlotte meid van 17 jaar. Nog even en ze duikt bijna het studentenleven in. Haar ouders willen echter nog één keer samen op vakantie, en daar zegt Floor ook geen nee tegen: ze gaan namelijk een road trip maken door de VS.

Deze reis verloopt echter iets anders dan gepland. De eerste stop is nogal saai, ze zitten met zijn drieën in een hutje in de bossen, in de middle of nowhere. Al gauw laat Floor haar oog vallen op een knappe jongen die in een tentje in de buurt werkt en door een verloop van omstandigheden leren zij elkaar kennen. Floor is vanaf moment één verloren. Josh is lief én knap. Wat wil je nog meer?

Na een paar intense dagen samen trekken Floor en haar ouders verder. Floor kan Josh niet vergeten en ze appen en videobellen de hele dag door, dit houden ze een hele poos vol. Als Floor samen met een vriendin besluit op stap te gaan, komen ze een groepje jongens tegen. Een van die jongens is Matthias, die Floor verteld dat hij een roadtrip door de VS wil maken. Floor mist Josh en ziet haar kans schoon, ook al blijkt haar vader ernstig ziek te zijn.

Met wat leugentjes om bestwil vertrekt Floor dan eindelijk met Matthias naar de VS, maar hoe vlekkeloos zal deze reis verlopen?

Ik heb echt genoten van dit boek. Dit boek heeft niet veel bladzijden, speelt zich gedeeltelijk af in de VS en leest heerlijk weg. Het is een heerlijk boek voor tussendoor en het past echt perfect bij de zomer. Girl meets boy, boy meets girl, en de gevolgen hiervan. Ik denk dat iedereen zich ook wel op een bepaalde manier terug ziet in Floor, want we zijn allemaal ooit jong, verliefd, arm en een student geweest. Het was heerlijk om te lezen hoe Floor zich laat verleiden door al het aparte snoep in de VS en hoe zij en Matthias zo goedkoop mogelijk proberen te reizen.

Dit boek geeft ook een reële weergave van eerste liefdes, lange afstand relaties en social media. Mijn eerste liefde herinner ik me ook nog heel goed, en in je herinnering is die altijd mooier dan dat het in werkelijkheid was. Alles was zeven jaar geleden de social media net in opkomst, en ben ik stiekem wel blij dat ik daar in mijn puber jaren niet zo mee bezig ben geweest. In dit verhaal zie je het gebruik van social media in relaties en vriendschappen regelmatig terug komen en wat voor een betekenis jongeren geven aan bepaalde acties zoals het liken of ontvolgen van iemand. Als ik dan even ga nadenken over gesprekken die ik met vriendinnen heb, was het soms toch een beetje confronterend hoeveel social media kan aanrichten, eigenlijk.

Een boek vol liefde, verlangen, maar ook over verwachtingen, angsten en vriendschap en hoe je deze emoties allemaal in balans houdt. Het is een boek dat je laat lachen, genieten, maar zeker ook nadenken over verschillende situaties. Kortom: een luchtig boek met inhoud. Een echte summer read.