Wat een knap boek is dit! Een wetenschappelijke ontdekking van wereldformaat verweven in een familieverhaal dat start in het jaar 1800 waarin de hoofdpersoon, Alma Whittaker, wordt geboren. De schrijfster van dit boek reist met haar hoofdpersonen naar verschillende werelddelen. De basis blijft echter White Acre, het familie landgoed in Philadelphia dat Almaâ€™s vader heeft verworven in de Nieuwe Wereld.

Alma is erg slim en voor haar tijd een onafhankelijke vrouw, maar ze is de mooiste niet en helaas staan de mannen niet voor haar in de rij. Ze stort zich daarom op het bestuderen van planten en begint artikelen te schrijven voor het tijdschrift Botanica Americana. Niet zo vreemd aangezien haar ouders schatrijk zijn geworden met de handel in exotische planten. Tevens was haar opa tuinman in de voorloper van de Kew Gardens in Londen, tegenwoordig de grootste botanische tuin ter wereld. Vanwege dit boek heb ik direct de Kew Gardens in Londen bezocht. Het is wellicht geen toeristische attractie die je snel zal bezoeken als je voor een weekendje in Londen bent. Maar als je langer of vaker in Londen komt, dan is het zeker de moeite waard om op de District Line richting Richmond te springen.

Elizabeth Gilbert beschrijft prachtige en innemende karakters, ze verweeft het wetenschappelijke met het romantische, het mysterieuze met grote ontdekkingen uit de 19e eeuw. Hoofdpersoon Alma blijft nog lang in je hoofd zitten. De grote bestseller van Elizabeth Gilbert, Eten Bidden Beminnen is vooral erg persoonlijk en vermakelijk. Het hart van alle dingen is daarom een aangename verassing, een zeer indrukwekkende en uiterst fijne roman.