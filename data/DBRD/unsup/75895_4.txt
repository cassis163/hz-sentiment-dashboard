De Vrouwe van Myrdin is een boek waarbij je gemakkelijk in het verhaal stapt. Het is vlot geschreven, de personages zijn interessant en de gebeurtenissen houden je geboeid aan het boek. Cathinca weet legende en fantasy naadloos met elkaar te verweven en voegt hier en daar een aantal spannende twists toe. Naar het einde toe merkte ik dat ik me toch een beetje begon af te vragen of de schrijfster wel een goed einde aan het boek had gemaakt, er waren veel dingen die nog afgewerkt moesten worden. Maar hoewel de gebeurtenissen vrij snel verlopen is dit in mijn ogen toch gelukt. Ik sloeg in ieder geval met een tevreden gevoel het boek dicht.

Ik heb genoten van dit verhaal over Airys en het eiland van Myrdin, al had het van mij wel wat meer diepgang mogen hebben. De emoties blijven een beetje oppervlakkig en voor mijn gevoel hadden sommige dingen wat meer uitgeschreven mogen worden. Hierdoor blijft het een vermakelijk verhaal waar je niet echt een band mee krijgt.
Desalniettemin heb ik het met plezier gelezen en is het een heerlijk boek waar je snel doorheen bent. Ik kijk uit naar het volgende boek van Cathinca!