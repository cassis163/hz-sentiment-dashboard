Overwonnen verlangen
Het is een klassiek liefdesverhaal rondom Jessi en haar veel jongere buurman Marius. Ze hebben een bijzondere band samen. Marius is nog jong en Jessi is getrouwd maar ze worden, ondanks alles, onbedwingbaar tot elkaar aangetrokken. Zowel Jessi als Marius krijgen te maken met een persoonlijk drama. Dit zorgt ervoor dat hun kijk op het leven compleet verandert. Jessi zoekt steun bij haar collega Sven en zijn vrouw Anja. Marius zoekt steun bij Vincent, een collega, die een no-nonsense instelling heeft en daarmee vaak de spijker op de kop slaat. Anja vertelt Jessie over haar gids die altijd bij haar is. Hij leeft in een andere dimensie, waar alles licht en energie is. In die wereld zijn er geen obstakels voor grenzeloze liefde terwijl hierover vaak in het dagelijks leven bedenkingen lijken te zijn.
Het verhaal gaat over de levens van Jessi, Marius, Sven, Anja en Vincent van 1 januari tot en met 1 januari het jaar daarop. De hoofdstukken worden afwisselend verteld vanuit het perspectief van personages en hebben als titel een datum binnen dat jaar.
De epiloog met als titel 17 maart is een prachtig vervolg.

Het is een aangrijpend verhaal over liefde, afscheid nemen, rouw en het leven zelf en geeft je als lezer een goed gevoel.
Mijn gevoel na het lezen van dit verhaal was een gevoel van rust en vooral geruststelling namelijk dat alles gebeurt in het leven met een reden.