Heerlijk vanaf de eerste zin. Scandinavisch ten top! Je wordt meegesleept met Charlie, de rechercheur met de beruchte rugzak vol emotionele geheimen.
Lina beschrijft alles gedetailleerd, en ow wat hou ik daar toch van. Je waant je in Zweden, je ziet de meren voor je, en je voelt het contrast tussen Stockholm en Gullspång. In niet te lange, maar duidelijk aangegeven hoofdstukken, word je door drie verhalen meegenomen. Het duurt tot het einde van het boek tot duidelijk wordt wat één van de verhaallijnen in het boek doet, maar hij is wel gaaf en houdt je spanningsboog gespannen.
Het personage Charlie staat als een huis, en ook de sidekicks komen goed uit de spreekwoordelijke verf. Oude kennissen van Charlie, maar ook haar collega’s maken het plaatje compleet, en door haar herinneringen die op de juiste momenten in het verhaal naar voren komen leer je iedereen goed genoeg kennen. Het verhaal van Annabel is verdrietig en toch ook herkenbaar (tot de verdwijning dan wel te verstaan), want wat doe je als meisje van 17 in een dorp wat zo achteraf ligt, dat je soms het idee hebt dat de tijd stil is blijven staan?
Het plot en het draadje naar de derde verhaallijn zitten super in elkaar, en één ding is zeker, ik ben nog lang niet klaar met Charlie. Als Lina zich als schrijver zo blijft ontwikkelen, dan kan zij zomaar in mijn favorieten lijstje komen te staan.

#Samenlezenisleuker