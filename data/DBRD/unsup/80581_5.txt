Deze recensie had ik al geschreven in 2013, maar wilde hem jullie niet onthouden.

Toen ik op 13 maart 2013 een mail kreeg van Chicklit.nl met de mededeling dat ik uitgekozen was als proeflezeres van het boek 60 dagen van Gillian King, wist ik nog niet direct wat ik van het boek kon verwachten. Ik had de omschrijving van het boek natuurlijk wel gelezen; een verhaal over Emma, Jesper en Eef. 60 dagen om te bewijzen dat hij echt bij haar hoort. Achteraf gezien vind ik dat de omschrijving en de titel van het boek niet geheel op hun plaats zijn. De titel en omschrijving komen pas tegen het einde van het boek naar voren, maar omdat het boek zo ontzettend leuk en meeslepend is neem ik dat voor lief. Dit boek is een echte aanrader!

Voor mij draait het boek om Emma, de hoofdpersoon in dit verhaal. Hoewel de omschrijving mij liet denken dat het verhaal direct vier jaar na de dood van haar verloofde Gijs begint, begint het boek eigenlijk nog voordat ze uberhaupt verloofd zijn. De eerste hoofdstukken zijn ook meteen emotionele hoofdstukken. Hoofdstukken waar je op het ene moment bezorgd bent, het andere moment opeens dolgelukkig en het volgende moment rollen de tranen over je wangen van verdriet. Het verhaal pakt je direct en eigenlijk wil je het boek vervolgens niet meer neerleggen. Het is een boek waarvan ik ’s avonds voor het slapen gaan nog snel even hoofdstuk van wilde lezen, waarna ik uiteindelijk niet kon stoppen met lezen en veel te laat ging slapen. Het is dat ik ook nog werk had, anders had ik het boek in één dag uitgelezen. Nu pakte ik elk vrije moment dat ik had om weer een paar pagina’s te lezen.

In hoofdstuk vijf verhuist Emma met haar ontzettend lieve en schattige dochter, Benthe, naar Den Haag en in hoofdstuk zeven lezen we voor het eerst een stuk vanuit het oogpunt van Jesper. Ik vind het erg leuk dat Gillian King ervoor heeft gekozen het verhaal vanaf een gegeven punt in het boek van twee kanten te belichten. Zo maak je niet alleen de gevoelens en gedachten van Emma mee, maar ook die van Jesper, die zijn beste vriend heeft verloren.

60 dagen is een verrassend boek waarbij je enorm goed mee kunt leven met de personages. Ikzelf heb de meeste van de grote gebeurtenissen in het boek niet meegemaakt in mijn leven tot nu toe, maar Gillian omschrijft de gebeurtenissen zo gedetailleerd dat het voelt alsof je het zelf meemaakt op dat moment. Er is genoeg humor in het boek en dit is op een goede manier gedoseerd. Maar het is ook een boek dat ik soms weg moest leggen omdat ik zo meeleefde met Emma dat ik dankzij de tranen in mijn ogen de tekst niet meer goed kon lezen.

Ik kon het boek als een film voor mij zien. Het boek is ook veel in scènes geschreven zoals je die in films tegen komt. Deze overgang, waarbij je in de ene alinea nog het ene aan het doen bent en in de andere alinea opeens al een dag verder bent, was even wennen. Maar het doet niks af aan het verhaal. Ik heb het boek met enorm veel plezier gelezen en baalde toen ik het uithad. Ik sloeg het boek wel met een grote glimlach op mijn gezicht dicht. Nou ja, eigenlijk klikte ik het boek weg gezien het een e-book is, maar dat andere klinkt mooier. Ik houd er sowieso meer van om een echt boek vast te houden. Maar het boek was te kort, veel te kort. Ik wil meer! Dit was het eerste boek dat ik heb gelezen van Gillian King, maar dit boek heeft mij zeker benieuwd gemaakt naar haar andere werk.

Het boek is origineel en wist mij op verschillende momenten te verrassen met diverse twisten in het plot. Het ene moment was ik nog enorm boos op een personage in het boek, maar een aantal pagina’s verder bleek je totaal op het verkeerde spoor te zitten en krijg je respect voor datzelfde personage. Het boek verloopt alles behalve voorspelbaar. Ikzelf kon mij maar moeilijk voorstellen op welke manier dit boek tot een einde zou kunnen komen, maar dit heeft Gillian King mooi neer weten te zetten. Ik zou zeggen; bestel het boek, je zult er geen spijt van krijgen.

Bedankt Gillian King, voor het schrijven van dit enorm leuke boek en bedankt voor die laatste drie pagina’s die het verhaal helemaal afmaakten. Ik denk dat ik als aspirant schrijfster ontzettend veel van je zou kunnen leren!