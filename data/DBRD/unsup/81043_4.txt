Dit boek heb ik in de originele versie gelezen, onder de titel: L’appel de l’ange.
Omdat ik al een ander boek van dezelfde auteur had gelezen verwachtte ik een vlot te lezen boek en een luchtig verhaal. Daarmee bedoel ik : een liefdesverhaal met een vleugje thriller.
Het is vakantie, de zon schijnt en daarom een boek van Guillaume Musso: een Franstalig vlot verhaaltje!
Maar ik had me vergist want lekker ontspannen op mijn badhanddoek blijven liggen, was niet mogelijk!

Op het vliegveld van New-York (JFK) botsen een man en een vrouw tegen elkaar. Ze laten beide hun gsm op de grond vallen, en ieder van hen pakt, per ongeluk, de telefoon van de ander. Toeval of lot?
Hij: Jonathan, een Fransman, gescheiden en woonachtig in San Francisco, komt zijn zoontje in New-York ophalen om samen met hem de kerstvakantie door te brengen.
Zij: . Madeline, een Engelse vrouw, bloemist in Parijs, heeft net met haar verloofde een romantisch weekend in New-York doorgebracht.
Pas als ze thuis komen, realiseren ze zich dat ze ieder het verkeerde toestel hebben genomen. De ene in Parijs, de ander in San Francisco.
Gaan ze elkaars privacy respecteren, of gaan ze in elkaars telefoon ‘neuzen’? En wat kunnen ze dan ontdekken over de ander?.....

Ik begon te lezen, en ik kon gewoon NIET stoppen!!!! Die 560 pagina’s heb ik in drie dagen verslonden! Hap!
De schrijfstijl is zeer vloeiend, de personnages zijn leuk en dynamisch neergezet! En vooral zijn de plotwendingen ongelofelijk verrassend!
Ik zat op het puntje van mijn stoel. Geboeid en telkens verrast.

Ik vroeg me achteraf af, welke genre dit boek eigenlijk is…. Thriller? feelgood? detective? Een mix van de drie misschien.
Hoewel het door een Fransman geschreven is , heeft het veel Amerikaanse invloeden. Niet alleen omdat een groot deel van het verhaal in de VS plaatsvindt maar ook de stijl.
De sfeer en de gevoelens van de personnages komen heel goed tot stand. Verleden en heden zijn op een slimme manier verweven. Alles gaat van zelf, je leest het alsof je het zag.

Hoewel ik het geen hoogstaand boek vind, en hoewel ik hier en daar mijn twijfels had omdat er een aantal “to good to be true” details beschreven worden, geef ik dit boek 4 sterren!
Want waar gaat het eigenlijk over? Voor mij gaat het over entertainment!!! En mensen, ik werd ge-entertained!