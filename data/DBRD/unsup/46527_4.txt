In ‘Beste Obama’ heeft Jeanne Marie Laskas de meest bijzondere brieven uit het enorme aantal epistels, die de voormalig president van Amerika tijdens zijn ambtsperiode ontving, bijeen gebracht. Het geheel biedt een prachtig beeld van wat er leeft onder een groot aantal Amerikanen.

‘Beste Obama’ is een inspirerend en aangrijpend boek geworden, simpelweg door een groot aantal brieven te bundelen. Het boek laat niet alleen zien dat Amerikanen, ondanks hun vele verschillen, wel degelijk één volk vormen, maar de brieven schetsen bovendien een wondermooi beeld van Obama zelf, als persoon en als president van het volk.

Het boek bevat slechts een selectie; een dwarsdoorsnede zo u wilt, van de miljoenen(!) brieven die president Obama van de Amerikaanse bevolking ontving gedurende zijn acht jaar in het Witte Huis. Boze brieven, dankbare brieven, smeekbedes en alles daar tussenin. Alle brieven werden op onderwerp gecategoriseerd en ze werden allemaal beantwoord, of ze nu positief of negatief waren. Bovendien werden er elke dag tien brieven geselecteerd die de president zelf onder ogen kreeg.

“Toen ik president Obama vroeg hoe hij op het idee was gekomen om tien brieven per dag te lezen, dacht hij even na. Toen zei hij: Pete Rouse. Hij zei het achteloos, alsof iedereen die naam wel kende. Pete was heel fanatiek over de correspondentie vervolgde hij. Toen ik als groentje in de Senaat kwam, zat hij daar al heel lang. Hij heeft mij de kracht van de post bijgebracht.”

Dit boek biedt een prachtig tijdsbeeld én een beeld van ‘de Amerikaan’. Democraten en Republikeinen, ze klommen allemaal in de pen om de president deelgenoot te maken van hun gedachten, ideeën en emoties. Zij schreven hem over een enorme diversiteit aan onderwerpen en elke dag opnieuw las Barack Obama tien van de brieven zelf. Zijn assistente Fiona, selecteerde deze tien brieven en ontzag hem daarbij geenszins. Het was beslist niet zo dat hij alleen de loftuitingen onder ogen kreeg. Obama nam de tijd om deze brieven te lezen en te beantwoorden. In enkele gevallen ging dat zelfs verder.

Kortom, een heerlijke open kijk op dé Amerikaan en zijn (voormalig) president en chapeau voor Laskas die het initiatief nam dat leidde tot dit bijzondere boek!

Over de auteur
Jeanne Marie Laskas is een Amerikaanse auteur, journalist en professor. Laskas heeft inmiddels zeven boeken op haar naam staan. Laskas schrijft bovendien al 20 jaar voor diverse kranten en tijdschriften, waaronder The New York Times Magazine, Smithsonian Magazine, The Atlantic, en The Wall Street Journal. Daarnaast geeft zij les aan de Universiteit van Pittsburgh.

Uitvoering
Uitgever HarperCollins
ISBN 9789402729306
Paperback, 448 pagina’s
Vertaler Robert Neugarten

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/