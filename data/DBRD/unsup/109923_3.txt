Lauren Beukes is geboren en opgegroeid in Zuid Afrika; ze woont in Kaapstad. Ze heeft tien jaar als journaliste gewerkt, dus de stap naar het schrijven van romans was slechts een kleine. Haar eerste boeken, Maverick, Extraordinary women from South Africas Past, Moxyland en Zoo city leverden haar diverse prijzen en nominaties op, of werden de filmrechten van gekocht. Ook van haar laatste thriller, Stralende meisjes, werden de filmrechten gekocht door de productiemaatschappij van Leonardo di Caprio.
Harper Curtis heeft in 1931 Jimmy Grebe vermoord. Ze zitten achter hem aan, maar hij weet te ontkomen. Tijdens zijn vlucht steelt hij een jas van een blinde vrouw. In de jaszak zit een sleutel van het Huis waar een stem in zijn hoofd hem naartoe leidt. In het huis treft hij het lichaam aan van een man, vermoord. Hij ontdoet zich na een tijdje van het lichaam en gaat de stad verkennen. Dit gaat echter niet zonder slag of stoot.
Het is 1974 als Kirby Mazrachi zit te spelen en Harper Curtis haar benadert. Hij geeft haar een oranje plastic pony en vraagt haar deze goed te bewaren zodat hij hem later weer kan komen ophalen. Kirby trekt met haar moeder Rachel van het ene huis naar het andere. Rachel is prostituee en bijna altijd stoned.
In 1991 — ze studeert inmiddels journalistiek — wordt Kirby slachtoffer van een aanslag die ze ternauwernood overleeft. Ze staakt haar studie en gaat reizen. Later begint ze als stagiaire bij de Chicago Sun Times, bij Dan Velasquez, en start ze een onderzoek naar wie haar zou hebben willen vermoorden.
Stralende meisjes is een mooi, maar ook een moeilijk boek. Het verhaal begint in 1931 en eindigt in 1993. Zeker in het begin is het vaak moeilijk te volgen vanwege de grote tijdsprongen tussen heden en verleden die telkens gemaakt worden. Daarbij komt ook nog dat Harper de tijd kan verplaatsen óf zichzelf in de tijd verplaatst, waarbij hij zowel dingen in het verleden, het heden én in de toekomst beleeft. Dit maakt het vaak moeilijk de lijn in het verhaal te volgen. In deze opzet ben je als lezer vaak te veel bezig met te proberen het verhaal te blijven volgen, en dat leidt helaas té vaak af.
Een moeilijk boek dus. Wel een apart boek met een mooi verhaal, zeker dat van Kirby en Dan. Twee heel verschillende mensen, qua leeftijd en interesses, die tot elkaar komen door zich voor de ander te interesseren en elkaar te helpen.
Het verhaal van Harper is een triest verhaal van een loser die nergens bij hoort, geen familie of vrienden heeft en alleen maar met de gedachte rondloopt mensen te vermoorden (alle in zijn ogen stralende meisjes brengt hij om het leven). Daar komt hij ook nog mee weg, totdat hij uiteindelijk door de vastberadenheid van Kirby direct met haar en Dan te maken krijgt.
Het verhaal in Stralende meisjes is bijzonder, apart en zeer zeker origineel te noemen. Qua psychologie een sterk verhaal vol spanning, menselijk en met emotie, zowel in positieve als in negatieve zin. Uiteindelijk hoop je als lezer dat het goede het van het kwade gaat winnen. Maar of dat écht zo is? Daarin laat Lauren Beukes ons toch nog enigszins in het ongewisse.