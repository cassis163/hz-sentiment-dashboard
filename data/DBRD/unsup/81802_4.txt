Mist is een spannend en mysterieus verhaal over moedige jongeren die met een aantal mysteries te maken krijgen en deze, ondanks dat ze elkaar niet kennen, samen op willen lossen.
Het begint met een vreemde mist. Het eiland heeft daar wel vaker mee te maken, maar nooit op deze manier. Door de beeldende schrijfstijl zie je het als het ware voor je (of juist niet, want door deze mist valt niets te zien). En dat is ook de kracht van Mist. Molemaker weet je als lezer al snel vast te houden door de ene vraag na de andere op te roepen waardoor ook jij, net als de personages, antwoorden zoekt. Wie zijn de vreemdelingen in de mist? Waarom gedragen ze zich zo vreemd? En hebben deze vreemdelingen te maken met de vermissing van een eilandbewoner en een grote brand?

De personages zijn stuk voor stuk sympathieke jongeren die op krachtige wijze zijn neergezet. Hierdoor komen ze als het ware tot leven en komt het verhaal geloofwaardig op je over. Naast alle mysterie volg je ook hun levens, gevoelens en worstelingen waardoor een veelzijdig boek is ontstaan.

Mist is geschikt voor zowel jongeren als volwassen lezers. Wat mij betreft is dit een echte pageturner en is de auteur er in geslaagd om je op sommige momenten op het spreekwoordelijke puntje van je stoel te brengen. Heb je zin in een verhaal vol raadsels met levensechte personages, dan raad ik het zeker aan.