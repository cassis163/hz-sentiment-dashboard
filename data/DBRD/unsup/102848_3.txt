Net voor de Tweede Wereldoorlog speelt een aantal buurtkinderen in Loughton in Essex in tunnels, die ze qanats noemen. Zeventig jaar later wordt bij deze tunnels een gruwelijke vondst gedaan: een koektrommeltje met daarin twee handen. Van welke twee personen zijn deze handen en waarom zijn ze in een trommeltje begraven? De politie onderzoekt de zaak, maar heeft er weinig zin in: want zijn er na zoveel jaar nog wel sporen te vinden en is de dader niet allang overleden? De kinderen van destijds zijn allemaal op leeftijd en nu hun paden elkaar weer kruisen, blijken ze ieder hun eigen herinneringen te hebben aan de gebeurtenissen van toen.

Traag
In het eerste hoofdstuk zit eigenlijk alle actie verscholen, namelijk de moord op twee mensen en het verbranden van hun lichamen. Ook is meteen duidelijk wie de moordenaar is. Het verhaal gaat na het eerste hoofdstuk traag en kent geen spanning, er gebeurt niks noemenswaardig maar verveelt zeer zeker niet. De traagheid geeft de ruimte aan de schoonheid van het verhaal om zich te ontplooien.

Interessant
Rendell schreef een buitengewoon interessant verhaal over menselijke relaties, liefde, ouder worden en een veranderende tijdsgeest. Ze weet de personages goed neer te zetten, ieder met z’n eigen nukken en gunt de lezer een kijkje in de psyche van ieder mens. Juist door de goede uitwerking van deze karakters, en omdat ze allemaal een eigen ‘verhaal’ hebben, is het niet moeilijk om de vele personages uit elkaar te houden.

Nostalgisch
In een groot aantal passages hangt een sfeer van nostalgie, men heeft afscheid moeten nemen van vroeger maar was liever in het verleden blijven leven. Regelmatig komen zinnen met de strekking van “maar vroeger noemden we dat zus” of “tegenwoordig heet dat zo” voorbij. Zoals de brandwacht uit vroeger tijden die nu brandweer heet.

Conclusie
‘Het buurmeisje’ van Ruth Rendell is een prachtige psychologische roman waarin ze de tijd neemt om het verhaal te vertellen en de personages grondig uit te diepen. Geen spannende thriller, maar prachtige beschrijvingen van wat er in mensen omgaat.