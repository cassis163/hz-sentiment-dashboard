Wat heb ik uitgekeken naar het moment dat #Liam mij uit mijn leesdip zou halen. Net als de vorige boeken van Miranda Hillers, wist ik dat ik een vlot en makkelijk leesbaar boek kon verwachten, precies wat ik nodig had. En ik had gelijk. Liam zorgde vanaf de 1e bladzijde voor die heerlijke leesflow waar ik naar uit keek. Ik keek uit naar elk moment dat ik even kon lezen, want dat bewijzen de boeken van Miranda mij keer op keer, zelfs als je maar 5 minuten hebt, dan zit je zo weer in het verhaal, waardoor het een ideaal boek is om telkens weer even op te pakken.
Liam had ik al eerder gespot in de boeken ‘’Kai’’ & ‘’Dex’’, maar dit boek gaat specifiek over hem. #Lionking, zoals hij ook wel genoemd wordt, de reden achter deze naam kom je vanzelf te weten tijdens het lezen, dus zal ik nog even niet verklappen.
Liam is een echte flirt, een meisjes versierder, maar dat dit kan veranderen door één simpele korte ontmoeting is iets wat niemand van hem verwacht. Na een flits ontmoeting in een toilet op het vliegveld, blijft Liam een beetje beduusd achter voor hij beseft dat hij een heel leuk meisje heeft laten gaan, die eigenlijk op dat moment ook geen interesse in hem toonde en zelfs geen tijd had voor een kop koffie. Misschien is het juist het gevoel van afwijzing, wat hij nooit eerder heeft meegemaakt wat bij hem voor verwarde gevoelens zorgt. Maar zonder naam of telefoonnummer van haar, zal hij het nooit te weten komen.
Charlize is de andere hoofdpersoon in het boek, zij zit vast in een relatie met Walter, waar ze uit probeert te komen; maar door haar achtergrond blijft ze aan hem vast zitten of ze nu wil of niet. Nadat haar beste vriendin is vertrokken op het vliegveld, voor een langere periode, heeft ze het gevoel er helemaal alleen voor te staan. Ze heeft goed contact met haar oma, waar ze een tijdje bij verbleef; maar ook hier is het niet meer veilig voor haar en vanaf het vliegveld, waar het gevaar opnieuw voor haar om de hoek komt, probeert ze een uitweg te zoeken. Ze pakt de eerste de beste trein en probeert er het beste van te maken in afwachting waar ze terecht zal komen.
Het was weer een geweldig verhaal om te lezen en eigenlijk onmogelijk om tussentijds weg te leggen. Een boek waarin twee jongeren met ieder hun eigen verhaal en kijk op de wereld naar buiten komen en gezamenlijk voor de nodige spanning zorgen op seksueel en liefdesgebied.