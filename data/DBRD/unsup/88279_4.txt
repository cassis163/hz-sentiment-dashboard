De beginzin: 'Ik heb twaalf jongens gepijpt in Magaluf' trekt je meteen pats boem het verhaal in.
Leah en haar geadopteerde zusje Su zijn samen op vakantie geweest naar Mallorca. Alleen Leah komt terug, haar intelligente zus Su blijft weg, ze schaamt zich te erg. Er staat een sextape online met een dronken Su in de hoofdrol. Het filmpje gaat in no-time viral en ook haar familie en vrienden hebben het gezien! Haar moeder Ruth is rechter, ze is woedend en wil dat de mannen die misbruik van haar dochter maken worden gestraft. Su blijft weg, ze wil niet gevonden worden door haar moeder. Ruth doet er alles aan om haar dochter te vinden en zint ondertussen op wraak.

Helen Fielding heeft een geslaagde thriller afgeleverd met een zeer actueel thema (sexting): het gevaar en de impact van sociale media worden goed in beeld gebracht. Het leven van Su en van het hele gezin staat in één klap op z'n kop: Su's toekomst is verwoest, het filmpje wordt op zoveel plaatsen gedeeld dat het onmogelijk nog van internet te verwijderen is en altijd weer op zal duiken.

Een vlot geschreven verhaal, afwisselend vanuit het perspectief van dochter Su en moeder Ruth. De spanning bouwt maar langzaam op maar door de vlijmscherpe stijl, het boeiende thema en de goed uitgewerkte karakters lees je het in één adem uit!