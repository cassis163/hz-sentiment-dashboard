Dagboek van mijn verdwijning.

“Een intrigerend psychologisch spel van vergeten herinneringen” staat op de achterflap.
Toch draait het verhaal om meer dan vergeten herinneringen. Er worden namelijk ook nog een aantal hedendaagse maatschappelijke problemen aan de kaak gesteld.

Het verhaal speelt zich af in Ormberg, een dorpje met ouderwetse eensgezindheid, het “ons kent ons” gevoel maar ook onderhuidse frustraties over de kenmerkende leegloop van een klein dorp in een afgelegen gebied.
Malin, nu agente, heeft in haar jeugd menselijke resten gevonden op precies dezelfde plaats waar ook nu weer een vermoorde vrouw is gevonden. Vanwege haar bekendheid met het afgelegen gebied wordt zij bij het onderzoek betrokken en komt ze tijdelijk weer thuis wonen. Met alle gevolgen van dien.

Het verhaal wordt verteld vanuit het oogpunt van 2 hoofdpersonen en vanuit dagboekfragmenten van een derde belangrijk personage.
Door het duidelijke onderscheidt van de drie verhaallijnen blijft het verhaal overzichtelijk en leest het lekker soepel.

Het duurt even voordat je in de gaten krijgt wie de dader is en het einde verhaal is behoorlijk onverwacht. Tevens laat het voldoende ruimte om een vervolg op dit boek te schrijven.