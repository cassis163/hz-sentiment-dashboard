Op de achterzijde van De Bron prijkt een foto van de auteur in een groene boswachtersjas. Achter haar zien we groene planten. Het is duidelijk: Catherine Chanter houdt van ‘the outdoors’. Het uitgestrekte Britse landschap speelt dan ook een grote rol in haar debuutroman, die meteen in twaalf landen verschijnt.

De Britse Ruth Ardingly en haar man Marc besluiten Londen te verruilen voor het platteland. Ze kopen een boerderij met een lap grond, genaamd ‘De Bron.’ Het blijkt dat hier nog water is, een schaars goed in de rest van het land. De boeren rondom hen gaan stuk voor stuk failliet vanwege de droogte en kijken hen met de nek aan. Ze worden beschuldigd van hekserij en oplichting. Ruth en Marc raken steeds meer in een isolement, terwijl De Bron landelijke bekendheid krijgt in het nieuws. Voor de tweede keer in hun leven krijgen Ruth en Marc de massamedia over zich heen. De eerste keer was toen ze nog in Londen woonden. Daar is Marc beschuldigd van het bezit van kinderporno op zijn werkcomputer. Hij werd vrijgesproken maar het droeg bij aan hun beslissing de stad te verlaten.

In plaats van rust krijgen ze alleen maar meer drama. Hun junkiedochter Angie komt langs met haar zoontje Lucien en neemt ook nog een karavaan van hippietypes met zich mee. Zij kamperen op het erf. Ruth is heel blij met haar kleinzoon en brengt veel tijd met hem door. Als Angie op een gegeven moment weer vertrekt, zoals ze altijd doet wanneer het haar uitkomt, blijft Lucien zelfs lange tijd bij zijn grootouders achter. Ook de hippiekaravaan blijft.

Marc en Ruth groeien steeds meer uit elkaar. Hun droom is alles wat ze er niet van verwachtten. Onder de hippiekaravaan is een viertal ‘zusters’ die ‘de Roos’ vereren. Ruth zoekt haar heil bij hen en raakt steeds meer beïnvloed. Uiteindelijk vindt er een dramatische gebeurtenis plaats en is de vraag wie het heeft gedaan.

Het boek opent met de terugkomst van Ruth op De Bron. Ze is vrijgelaten uit de gevangenis en mag de rest van haar straf thuis uitzitten. Met een enkelband om en drie soldaten die het land bewaken. Het is van overheidswege in beslag genomen omdat het een van de weinige nog vruchtbare plekken is. Langzaamaan vertelt Ruth haar verhaal. Je blijft lezen want je wilt weten wat er is gebeurd en wie het gedaan heeft. Maar hoe betrouwbaar is het perspectief van de psychisch wankele Ruth?

De gebeurtenissen die uiteindelijk tot de climax leiden worden goed opgebouwd. Van kleine voorvallen naar steeds grotere. De omgeving wordt prachtig beschreven met beeldende zinnen. Het scenario van een uitgedroogd Engeland is geloofwaardig. Je hebt met de personages te doen. Een knappe, mooie roman waarvan het jammer is als je hem uit hebt. Een aanrader.