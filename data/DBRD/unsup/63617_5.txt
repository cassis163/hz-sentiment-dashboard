Het is al weer 10 jaar geleden dat in Enschede de vuurwerkramp plaatsvond, welke samen met de Bijlmerramp behoort tot de meest bizarre ongelukken van de recente Nederlandse geschiedenis.
In dit verhaal echter geen Tomas Ross achtige, vergezochte complot theorieën of een uitwerking naar een mogelijke oorzaak.
De Zwaan gebruikt de ramp puur als een gegeven op zich en bouwt daar een origineel, spannend en vooral ook komisch verhaal omheen.
Harmen Saliger is een Twentse ondernemer, die als lid en penningmeester van een ondernemersvereniging in Enschede al een tijdje bezig is om geld te verduisteren.
Hij loopt rond met het plan om binnenkort voorgoed te verdwijnen en de ramp komt voor hem dan ook als een geschenk uit de hemel.
Harmen verdwijnt met een flinke som privé-gelden van mede ondernemers, die hij voor hen beheerde als belegger (wat in het jaar 2000 nog een uiterst lucratieve business was).
Als na zijn verdwijning dan ook nog een levensverzekering opduikt op naam van een tot dusver voor iedereen onbekende zoon is het circus compleet en ontstaat en een ware run op het verzekeringsgeld; de ondernemers willen hun geld terug, maar ook diverse andere personen ruiken cash..
Er is echter een probleem: Harmen is nooit als vermist opgegeven en is dus ook officieel nog in leven!
Dit leidt tot een hilarische ontknoping met de (zwarte) humor die zo typerend is voor het werk van de Zwaan.
Het verhaal wordt duidelijk en strak verteld, zonder haperingen of langdradige stukken.
Met meerdere fijn doordachte en goed uitgewerkte verhaallijnen die uiteindelijk naadloos op elkaar aansluiten leest dit boek als een trein!
"De vuurwerkramp van Harmen Saliger" is Peter de Zwaan zijn meest toegankelijke boek tot nu toe, waardoor hij wellicht een breder lezerspubliek zal trekken en door het zeer originele verhaal misschien zelfs wel beloond gaat worden met een Gouden Strop, want dat wordt wel weer eens tijd!