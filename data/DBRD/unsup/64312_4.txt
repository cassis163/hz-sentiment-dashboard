Na haar debuut (vuurproef) dan nu het tweede deel uit de reeks Unit Plaats Delict door Carina van Leeuwen: koud spoor.
Na een tamelijk schokkende proloog ontvouwt het verhaal zich. Renee Spaan krijgt weer drie zaken op te lossen.
Als eerste een lugubere vondst in vuilniszakken. Betreft het één dode die in stukken verdeeld bij het vuilnis is geplaatst, of zijn er meer slachtoffers?
Daarnaast is de dood van de zonderlinge Ewoud niet zonder meer helder. Hoe is hij overleden en waar is zijn enige en goede (schaak-)vriend Hans gebleven?
Ten slotte kiest Renee ervoor om een oude zaak op te rakelen: de dood van haar vader. Daardoor komt ze weer in contact met een oudcollega van haar vader, die in haar jeugd ook vaak over de vloer kwam: oom Don.
De verschillende zaken waar Renee aan werkt, maar ook de prille relatie (of geen relatie?) met Chris vraagt aandacht. Natuurlijk komen de tantes weer voorbij en ontbreekt ook Bob niet.
Heerlijk om Renee en de mensen om haar heen weer te ontmoeten. Het lijkt of de auteur in dit tweede deel zelf meer plezier heeft bij het schrijven. Alsof het (nog) makkelijker/soepeler op papier komt. Ik had dat gevoel, althans, vooral in de tweede helft van het verhaal. Als deze lijn zich voortzet in deel 3 (Nachtvlinder - verschijnt in 2016) dan sluit ik een 5 sterrenwaardering zeker niet uit.