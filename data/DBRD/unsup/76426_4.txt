‘Moord in Zuid-Afrika’ is het waargebeurde verhaal van de gewelddadige overval op een Nederlands gezin. Arine Prins, haar man Peet en hun twee kinderen –Beer en Sterre- vertrekken in 1999 naar Zuid-Afrika om hun droom waar te maken. Al snel blijkt Zuid-Afrika toch niet zo'n droomland te zijn; dochter Sterre wordt misbruikt door een buurman, zoon Beer komt in de gevangenis terecht en het lukt Peet en Arine niet om genoeg geld te verdienen. Net als ze op het punt staan om - na 18 jaar - terug te keren naar Nederland, dringt een vijftal mannen hun huis binnen. Terwijl Arine vastgebonden op de grond ligt en haar man urenlang wordt mishandeld, ziet zij haar leven aan zich voorbijtrekken.

“Wat hou ik van die man en wat hebben we een fijne relatie. Een innige verbondenheid die ergens in 1990 begon. Huilend zat ik toen op de bank van mijn rijtjeshuis in Vlaardingen.”

Een waar horrorverhaal, meeslepend, aangrijpend en …. waargebeurd.
Arine Prins doet in ‘Moord in Zuid-Afrika’ zelf haar verhaal. Ze vertelt, zonder omwegen en ongesluierd hoe zij de gruwelijke gebeurtenissen heeft doorstaan. Om het verhaal compleet te maken en om bepaalde zaken voor de lezer te verduidelijken, grijpt zij geregeld terug naar gebeurtenissen in het verleden. Over haar relatie met Peet, over hoe het plan ontstond om naar Zuid-Afrika te gaan en over waar zij tegen aanliepen voor het zover was. Haar realistische vertelstijl maakt haar verhaal zeer aangrijpend. Zonder overdrijving voel je bovendien haar liefde voor haar echtgenoot en haar kinderen.

“Nadat we van Binnenlandse Zaken na veel gezeur eindelijk papieren kregen waarmee de kinderen naar school konden, bleek het onderwijs nou niet echt je van het. De kinderen begonnen op een privéschool. Een goede maar dure school, die helaas na een paar maanden al sloot omdat er nog maar vier kinderen over waren.”

Ook vertelt Arine over het leven in Zuid-Afrika, het rechtssysteem, de toenemende spanningen tussen witte en zwarte Afrikanen en het gebrekkige politieonderzoek na de overval. Arine weet haar verhaal, met behulp van Hugo Verkleij, zó persoonlijk te vertellen dat je haar emoties, zonder enige opsmuk, maar rauw en eerlijk, van de pagina’s voelt spatten.

“De honden sprongen op en renden luid blaffend de woonkamer uit. Naar buiten, het hoge gras in. Peet, Beer en ik keken elkaar verbaasd aan. Dit is niet goed, zei Beer.”

Het hele verhaal van Arine Prins en haar gezin werd in boekvorm omgezet door Hugo Verkleij. Respect voor de wijze waarop hij de gevoelens en emoties van Arina heeft weten te verwoorden.

Over de auteur
Verkleij (1985) vat het aangrijpende verhaal van Arine Prins in woorden. Verkleij komt uit Bodegraven en studeerde journalistiek. Verkleij vertelt bovendien verhalen van mensen met bijzondere levens.

Uitvoering
Uitgeverij Sweek
ISBN: 9789463672528
Paperback, 232 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/