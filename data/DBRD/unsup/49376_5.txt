arah Pinborough zegt over Steve Cavanagh dat hij de John Grisham van de nieuwe generatie is. Cavanagh is advocaat en hij schrijft ook legal thrillers, maar is hij de nieuwe Grisham?

Dert13n is het vierde deel met advocaat Eddie Flynn in de hoofdrol, de andere delen waren De Verdediging, Het Pleidooi en De getuige. Ik kwam hier pas achter toen ik het boek uit had. Het is dus heel goed los te lezen, je hebt geen moment het idee dat je iets gemist hebt.

De proloog begint direct to-the-point en is heel verrassend. We leren de moordenaar Joshua Kane kennen en hoe meedogenloos hij is. Daarna gaat het verhaal verder met Eddie Flynn en zijn collega’s. Eddie wordt bij een zaak betrokken, waarin een beroemde acteur verdacht wordt van de moord op zijn vrouw en hun lijfwacht. De politie en het OM weten zeker dat deze Bobby Solomon de dader is, maar Eddie heeft al snel zijn twijfels.
Met de hulp van vrienden en collega’s komt Eddie erachter dat er een serie-moordenaar rondloopt, die in elk van de dertien staten van Amerika die de Onafhankelijkheidsverklaring hebben getekend, één of meerdere moorden pleegt. Aan Eddie de taak deze zaak op te lossen.

Zonder dat het een spoiler is, kan ik al vertellen dat deze seriemoordenaar zich in de jury van het proces tegen Solomon bevindt. De auteur wisselt namelijk elk hoofdstuk van perspectief. De ene keer is Eddie aan het woord (in de ik-vorm) en de andere keer Kane (in de derde persoon). Zo weten we al direct dat Kane in de jury zit. Maar wat is precies zijn plan? Welke identiteit heeft hij aangenomen en wie is zijn handlanger?
“Hoe kom je weg met een moord? Door ervoor te zorgen dat de politie niet naar jou op zoek gaat. Als de moord wordt opgelost, komt er geen patroon aan het licht. Hij verhult zijn misdrijven, gaat tot het uiterste om te zorgen dat hij niet gepakt wordt.”

Eddie is wel een hoofdpersoon van dertien in een dozijn. Zijn huwelijk loopt op de klippen en hij is een ex-alcoholist. Maar het verhaal verspilt hier gelukkig weinig aandacht aan. De hele zaak speelt zich nagenoeg af in de rechtbank. Met prettig korte hoofdstukken word je het verhaal ingezogen en je krijgt op een toegankelijke manier een kijkje in het Amerikaanse jury-systeem. Wat het ook leuk maakt: zowel de moordenaar als Eddie zijn niet perfect, ook zij laten af en toe een steekje vallen en dat zorgt ervoor dat het verhaal wat geloofwaardiger overkomt én het zorgt voor de nodige spanning.

Dert13n is een thriller die geniaal in elkaar steekt. De plottwist is zo goed bedacht, dat ik sommige stukken uit het begin van het boek er weer even opnieuw bij moest halen om te kijken of het wel klopte. Cavanagh heeft een heerlijke legal thriller geschreven, die lekker wegleest en bol staat van de spanning. Is hij de nieuwe Grisham? Nog niet, Grisham geeft net wat meer diepgang aan zijn verhalen, maar ik denk dat hij wel op de goede weg is om dit te worden.