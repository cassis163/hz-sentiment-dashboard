De Italiaanse sfeer is volop te proeven in deze met humor verluchtigde thriller, waarin nogal wat macabere moorden gepleegd worden. Journalisten Marco Besana en Ilaria Piatti rechercheren zich drie slagen in de rondte om de moordenaar te vinden, de politie speelt een rol op de achtergrond. Mooi geschreven, boeiend. Ook de terugblikken op de misdaden van Vincenzo Verzeni, de eerste Italiaanse seriemoordenaar, zijn interessant.
De personages Besana en Piatti zijn zeer goed uitgewerkt. De bespiegelingen van Besana zijn aan de langdradige kant, maar hij komt ermee weg omdat er steeds net op tijd dat onweerstaanbare vleugje humor in zit dat hem eigen is. Hello Kitty-laarzen zijn voortaan onlosmakelijk verbonden met Piatti.

Jammer dat 'Heimwee naar bloed' ontsierd wordt door (ver)taalfouten. De redactie is onvoldoende zorgvuldig geweest. Er staat bijvoorbeeld ergens overledenen in plaats van overlevenden, echtgenote in plaats van echtgenoot. Kromme zinnen komen ook voor. Wat te denken van: "Hij doet een snee brood in de broodrooster en haalt een heerlijke pot frambozenjam uit de koelkast die C. uit Engeland heeft meegenomen." Dat kan beter.

Besana en Piatti vormen een koppel dat smaakt naar meer. Ik hoop van harte dat het zich Dario Correnti noemende Italiaanse schrijversduo hier een reeks van maakt.