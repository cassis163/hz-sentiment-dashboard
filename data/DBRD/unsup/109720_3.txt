In de spannende eerste thriller van Emilie Schepp, Memento, maakten we kennis met Jana Berzelius, jonge officier van Justitie met een duister verleden. Ze is op haar negende geadopteerd door een patriarchale vader, bekend officier van Justitie en een lieve moeder. Haar geheugenverlies lost gedeeltelijk op wanneer ze, samen met het politiekorps van Norrköping, een district in het zuiden van Zweden, terechtkomt in een onderzoek naar mensensmokkel en drugstrafiek.De 'papa' van de bende wordt vermoord, Danilo Pena, zijn rechterhand en jeugdvriend van Jana ontsnapt.
Narcotica begint ongeveer een jaar later: Jana zoekt nog steeds naar Danilo, op het politiekantoor zijn grote veranderingen op til. Door herorganisatie en kritiek op hun werking, staan de beroepscarrières van Gunnar Ohrn, Henrik Levin en Mia Bolander onder druk. Ook de privéperikelen van de verschillende personages kabbelen verder: Mia fladdert van man naar man, is continu platzak, Henrik maakt zich grote zorgen met het derde kind op komst en Gunnar, in een knipperlichtrelatie met Anneli Lindgren, technisch rechercheur, voelt zich zeer bedreigd nu zijn oude rivaal in de liefde, de supervisie komt waarnemen.
Weinig nieuws en origineels, het lijkt dat de inspiratie zoek is en het verhaal zich genoeglijk nestelt in het geschreven bedje van deel één.
Ook de plot, die begint met de dood van een jonge Thaise op de trein, die een ‘bolletjesslikster ‘ blijkt te zijn, loopt verder in het spoor van de drugshandel en –milieu in Norrköping.
Het verhaal is nog steeds goed geschreven, maar het gebrek aan originaliteit en het grote déjà-vu gevoel , stellen zwaar teleur. Ook de nadrukkelijk opengelaten eindjes, verwijzen bijna schaamteloos naar een vervolg. Het derde boek is dan ook al geschreven.
Conclusie: waar Memento de auteur Emilie Schepp tot veelbelovende nieuwe ster aan het Scandinavische thrillerfirmament verhief, is Narcotica een veelal flauw afkooksel en 13-in1-dozijn vervolg. Toch aangeraden voor onbekommerd thrillerleesplezier, misschien best te lezen met enkele maanden interval.