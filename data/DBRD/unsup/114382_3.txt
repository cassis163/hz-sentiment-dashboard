Een mooie cover met een gelukkig stel trekt de aandacht. In het roze staat De Hot Daddy list gedrukt en al snel word je nieuwsgierig naar deze lijst. De Hot Daddy List is het debuut van Madelein Kerseboom. In dit boek komen humor en heftige onderwerpen bij elkaar. Kerseboom hoopt met dit boek naam te maken als feelgoodauteur.  

Alice en haar vriend Daan zijn op zoek naar een leuk koophuis in Utrecht. Alice werkt op een bso en Daan werkt in de bouw. Alice volgen we gedurende haar werkdagen – samen met haar collega’s Arie en Kiki heeft ze voor de fun De Hot Daddy List samengesteld. Als op een dag Sara nieuw op de bso komt, betekent dat ook een nieuwe papa; een papa die met stip op één op de lijst komt te staan. Alice ontdekt waarom Sara altijd door haar vader wordt opgehaald en krijgt de schrik van haar leven als ze op een dag thuiskomt. Opeens krijgt Alice’ leven een compleet andere wending. 

In De Hot Daddy list brengen we veel tijd door op de bso. Kerseboom weet goed te beschrijven hoe het er op de naschoolse opvang aan toe gaat. Dit kan een feest van herkenning zijn voor de mensen die in dit vak werkzaam zijn en een kennismaking met het vak voor de lezers die eigenlijk niet zoveel over de bso weten. Dit kijkje in de keuken biedt een mooie achtergrond voor dit verhaal.

Zo maken we kennis met Sara, een van de meisjes op de bso. Ze wordt altijd door haar vader opgehaald. Op haar jonge leeftijd heeft ze al een lastig leven, haar thuissituatie is niet perfect. Toch weet Sara er in eerste instantie goed mee om te gaan. Totdat het noodlot het tij keert. Alice ziet Sara nog maar weinig, maar denkt veel aan haar. Kan Alice de kleine Sarah – die je direct in het hart sluit -helpen, zodat ze weer dat vrolijke meisje van eerder wordt?

Kerseboom bespreekt niet alleen de dingen op de bso. Zo laat ze de hoofdpersonen ook een huis kopen en zet ze uiteen wat de gevolgen kunnen zijn. Zonder al te veel van het verhaal te verklappen, had dit onderwerp iets meer diepgang verdiend. Het lijkt nu wel heel gemakkelijk af te lopen; terwijl het in het echte leven de vraag is of alles zo makkelijk en soepel verloopt. 

Gelukkig is het privéleven van Alice niet het meest belangrijke deel in dit verhaal. Rouwverwerking is een groot thema in het boek. Op alle leeftijden kun je ermee te maken hebben. En zeker wanneer een slopende ziekte intreedt en je langzaam naar de dood toe kunt leven, heeft dit toch veel impact op het leven. Zo ook van de hoofdpersonages van De Hot Daddy list.

De Hot Daddy list geeft met de titel een heel ander beeld van het boek. De lijst met ‘hete papa’s’ heeft zeker wel een rol in het verhaal, maar dat zorgt enkel voor enige luchtigheid in een toch wel heftig verhaal. Het boek staat met het verhaal over rouw en valt met de oninteressante bezigheden van Alice in haar privéleven. Toch lees je door, want je moet gewoon weten of het goedkomt met iedereen. 

Wanneer je op zoek bent naar een makkelijk leesbaar en toch enigszins luchtig boek over een heftig onderwerp, dan zal De Hot Daddy list je zeker aanspreken. Zoek je gewoon een luchtige roman om te lezen op vakantie, sla deze dan over. Want het kan niet anders dan dat het verhaal je raakt.