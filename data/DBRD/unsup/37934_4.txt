Wanneer de achtjarige Carmel Wakeford zich bij een verhalenfestival verstopt voor haar moeder Beth, vertelt een man haar dat hij haar opa is en dat haar moeder een ernstig ongeluk heeft gehad. Hij zegt dat hij haar meeneemt naar het ziekenhuis, waar ze niet aankomen. In werkelijkheid heeft Beth geen ongeluk gehad. Beth begint een zoektocht naar haar dochter, waarbij ze vasthoudt aan haar hoop haar kind levend terug te zien.

Bijzonder in dit verhaal is dat de lezer om en om een hoofdstuk in het hoofd van Beth en in het hoofd van Carmel kruipt, waardoor de lezer twee verhalen voorgeschoteld krijgt. Carmel wordt ontvoerd door een man die een plan met haar heeft. Haar moeder Beth worstelt met het feit dat haar dochter van de aardbodem verdwenen lijkt. In de loop van weken, maanden en tenslotte jaren pakt ze haar leven weer op, waarbij ze haar dochter toch niet kan loslaten. Heel lang lijkt Carmels ontvoering op toeval te berusten, toch blijkt dat niet zo te zijn. De zaadjes voor de ontknoping weet Kate Hamer goed te verstoppen in de verhaallijn.

De kracht van dit verhaal zit in de sterke personages. Carmel weet dat haar moeder al haar hele leven bang is dat ze haar dochter kwijt raakt en heeft last van de verstikking die dat met zich meebrengt. Daarom verstopt ze zich zo nu en dan voor haar, de laatste keer met alle gevolgen van dien. Haar worsteling om haar nieuwe leven te aanvaarden is zeker voor een kind van acht jaar geloofwaardig. Carmel is een meisje met een bijzondere kijk op de wereld, wat prachtig om te lezen is. Ook het motief om haar mee te nemen, klopt met het meisje dat Carmel is.

Beths worsteling is ontroerend. Haar kind is weg, natuurlijk geeft ze zichzelf daar de schuld van. Het verdriet komt bijna tastbaar van de paginaâ€™s af. Als ze haar leven weer oppakt, dan is het alsof ze haar dochters verdwijning een plek geeft. En kan dat wel? In het verhaal zit een symbiose tussen de gedachtegangen van Beth en haar dochter Carmel.

Het enige minpuntje is dat de tijd in het laatste deel van het boek versnelt. Meer informatie over Carmel als ze wat ouder wordt, was interessant geweest, omdat dit boek naast een thriller ook een roman over familieverhoudingen tussen ouder en kind en ouders onderling is. Beths relatie met haar vader en moeder komt aan de orde, haar relatie met haar ex-man Paul en zijn nieuwe liefde Lucy, en natuurlijk de moeder-dochter relatie die van twee kanten belicht wordt in het verhaal van Beth en in het verhaal van Carmel. Het meisje in de rode jas is absoluut het lezen waard!