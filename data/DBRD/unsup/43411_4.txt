Bart-Jan Kazemier (Groningen, 1979) is taalkundige en werkte als docent Nederlands in het internationaal onderwijs en aan de Hogeschool voor de Kunsten in Utrecht. Hij is een van de oprichters van een onderzoeksproject naar de relatie tussen media, commercie en politiek. De thriller De man in het midden  is zijn debuut als misdaadauteur.

Max Metzer is een getalenteerd strafrechtadvocaat die voorbestemd lijkt voor een flitsende carrière, maar aan dit vooruitzicht komt door een onvergefelijke fout een abrupt en roemloos einde. Het is aan de inspanningen van zijn mentor Pieter Heijnen te danken dat hij niet van het tableau wordt geschrapt, maar op de plaquette naast de voordeur zal nooit de naam Heijnen en Metzer Advocaten prijken. Max verdwijnt naar de achtergrond waar hij zich alleen nog bezighoudt met echtscheidingen en andere eenvoudige zaken en het drinken van te veel whisky.
Dan krijgt hij op een dag het aanbod om voor Michael van Leer, de directeur/eigenaar van de Van Leer Mediagroep, de grootste mediagroep in de Benelux, te gaan werken. Max ziet in het aanbod een uitgelezen kans om zijn leven een nieuwe impuls te geven en grijpt hem met beide handen aan. Al snel ontdekt Max dat indiensttreding bij VLM verstrekkende gevolgen heeft. Hij bevindt zich plotseling in een wereld waarin loyaliteit op de eerste plaats komt en waarin Michael van Leer de absolute macht heeft en een meedogenloze en nietsontziende regie voert bij de verwezenlijking van zijn plannen om de grootste en machtigste speler op mediagebied in Europa te worden.
Max ontvangt een briefje met daarop een raadselachtige code en een dringende uitnodiging van de schrijver om hem de volgende dag in het Amsterdamse Bos te ontmoeten. Als Max daar aankomt vindt hij een onthoofd lijk van een man. Hij slaagt erin de betekenis van de code te ontcijferen en ontdekt een angstaanjagend complot. Zijn speurtocht naar antwoorden ontketent een reeks van schokkende gebeurtenissen, die hem in een situatie brengt waarin hij uiteindelijk moet vechten voor zijn identiteit en zijn leven.

De man in het midden  is een opmerkelijke thriller. Het verhaal gaat over de hechte relatie tussen media en politiek. Politici gebruiken de media om hun boodschap voor het voetlicht te krijgen en kiezers voor zich te winnen terwijl de media voor hun nieuwsgaring in hoge mate afhankelijk zijn van wat politici met hen willen delen. Als er een evenwicht tussen deze twee is, varen beide partijen daar wel bij. Het wordt anders wanneer zowel media als politiek zich gaat bedienen van technieken waarmee het publiek gemanipuleerd en beïnvloed kan worden. Wanneer informatie niet meer het doel heeft mensen te helpen bij het vormen van een mening maar een instrument wordt om te beïnvloeden voor eigen gewin, ontstaat een bedenkelijk beeld. Bart-Jan Kazemier heeft dit beeld gebruikt voor het schrijven van een boeiende en beklemmende thriller waarin hij laat zien wat er kan gebeuren als de weg van manipulatie wordt ingeslagen. In een heldere en compacte schrijfstijl schetst hij de tomeloze ambitie van Michael van Leer die totale macht nastreeft en zich daarbij door niets of niemand laat tegenhouden, en Max Metzer die een schijnbaar hopeloze strijd voert om dit te stoppen. De personages in het verhaal zijn levensecht uitgewerkt. Max, de advocaat die misschien wat argeloos zijn nieuwe baan heeft geaccepteerd en geconfronteerd wordt met de verontrustende consequenties van zijn keuze, Michael van Leer die de uiterst wrede en gewelddadige Chinese keizer Hingwu tot inspiratiebron voor zijn levens- en bedrijfsfilosofie heeft gemaakt, Colette Caan, de mooie en flirterige politierechercheur en de Nederlandse premier die iedereen wantrouwt.

Het verhaal heeft veel vaart en boeit en intrigeert vanaf het begin. Het heeft iets dwingends waardoor je door blijft lezen. Je wilt weten wat er aan de hand is en hoe het afloopt. De spanning wordt langzaam en subtiel opgebouwd en ontlaadt zich aan het einde in een zinderende ontknoping. Door de actualiteit van het onderwerp en de aangrijpende atmosfeer die het verhaal oproept, lijkt het alsof fictie en realiteit in elkaar samenvloeien. Bart-Jan Kazemier heeft dat erg knap gedaan.

De man in het midden  is een overtuigende en onthullende thriller over een onheil waarvan je hoopt dat het nooit zal gebeuren maar waarvan je moet vrezen dat het al begonnen is. Bart-Jan Kazemier bewijst met dit boek dat hij een getalenteerd en origineel schrijver is en een rijzende ster aan het firmament van de Nederlandse misdaadliteratuur.