David Hewson die zijn sporen al wel verdient heeft in thrillerland is met Poppenhuis een nieuwe serie gestart. In dit eerste deel maken we kennis met Pieter Vos en Laura Bakker. De norse Pieter die niet vies is van een blowtje en een biertje op zijn tijd en de jonge en wat klunzige Laura die uit Dokkum komt en niet gewend is aan het stadse leven. Beide botsen dan ook regelmatig. Deze personages worden heerlijk beschreven al ligt het er af en toe wel dik bovenop.

De schrijfstijl is wel prettig en mede door de korte hoofdstukjes telkens vanuit een ander perspectief leest het boek vlot weg. Elke keer denk je nog één hoofdstukje. De plot zit goed in elkaar al vond ik wel de beschrijvingen over Amsterdam in tegenstelling tot de Nic Costa reeks van Rome wat aan de magere kant. Het beperkt zich wat tot de Marnixstraat, De prinsengracht en wat hofjes. De ontknoping komt langzaam op je af en al is de plot enigszins voorspelbaar toch blijft het boeiend tot het einde. Kortom; ik heb ervan genoten en ga zeker de volgende delen ook lezen. Ik geef deze dan ook 4 sterren.

Spanning: 4 sterren
Plot: 4 sterren
Leesplezier: 5 sterren
Schrijfstijl: 5 sterren
Originaliteit: 4 sterren
Psychologie: 3 sterren