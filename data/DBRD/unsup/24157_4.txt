"You give some, you take some."

"Het is gek hoe één gebeurtenis je leven totaal bepaalt. Hoe het je leven ondermijnt. Dominosteentjes die een voor een omvallen en je kunt ze niet tegenhouden. Het ene het gevolg van het andere."

Yasmine Verjans haar wereld stort in, wanneer haar grote liefde Simon haar na een relatie van twee jaar, plotseling aan de kant zet en haar helemaal alleen achter laat. Yasmine is totaal verbijsterd, Simon en zij konden samen toch de hele wereld aan? Hoe kan hij dit allemaal kapot maken en zomaar weggooien? Drie maanden lang is ze door een hel gegaan, maar uiteindelijk is ze er alleen maar sterker uitgekomen.

"En wat, als ik het verdiende om zo behandeld te worden? Wat als ik echt iets onvergeeflijks heb gedaan?"

Terwijl iedereen op zomervakantie is, besluit Yasmine niet bij de pakken neer te gaan zitten en vertrekt in haar eentje naar zee. Alsof ze niet al genoeg ellende had meegemaakt, wordt haar avontuur nog rampzaliger. Tot ze de jonge knappe David ontmoet, hij geeft weer wat kleur aan haar leven.

"Alles is veranderd nu. Alles. Jij en ik horen bij elkaar. Dat heeft het lot zo bepaald. Jij en ik zijn verenigd. Daar kun je niet onder uit."

En dan doet zich een buitenkans voor. Yasmine krijgt een baan als leerkracht Nederlands op de Vrije Hoge School in Bilzen aangeboden. Er is echter één probleempje; David volgt de lerarenopleiding op dezelfde school en een verhouding met een leerling is een absolute no go.
Kiest Yasmine voor haar relatie of pakt ze de baan met beide handen aan?

"Hij begreep nu wat pure wanhoop was. Hoe wanhoop mensen kon drijven tot daden waar ze anders niet toe in staat zouden zijn."

Yasmine besluit dat er geen plaats meer is voor bepaalde mensen in haar leven. Een beslissing waar David zich niet bij neer kan leggen, Yasmine is zijn alles. Hij voelt zich aan de kant gezet en gekwetst. Het enige wat hij wil is Yasmine nog een laatste keer helemaal alleen voor zichzelf, zijn diepste gevoelens blootgeven en haar voor zich terug winnen. Hierbij kan niets of niemand hem tegenhouden. David wordt gek van frustratie en wordt tot het uiterste gedreven, hij staat op het punt om een beslissing met desastreuze gevolgen te nemen.

"Vergeef me."

Vorig jaar las ik Vergeet mij niet van Anja Feliers, mijn allereerste kennismaking met haar schrijfstijl, eentje die gelijk smaakte naar meer. We hebben er een jaar op moeten wachten, maar het was het wachten waard. In november verscheen Anja's nieuwste boek Vergeef me, welke ik ook weer met veel plezier gelezen heb.

Op de Antwerpse boekenbeurs in november dit jaar hadden wij de eer om Anja persoonlijk te mogen ontmoeten. Ze heeft ons exemplaar van Vergeef me voor ons gesigneerd met een persoonlijke tekst binnenin

Wanneer wordt vergeving echt onmogelijk?

Om die vraag te kunnen beantwoorden moet je wel eerst Vergeef me lezen.

Op de cover van het boek zien we een vrouwengezicht met een ietwat angstige oogopslag. Geen cover die het verhaal op het lijf is geschreven, maar wel een die bij het verhaal past. De titel daarentegen is geheel in stijl met Anja's eerdere boeken en past echt fantastisch bij het verhaal. Ik wist al langere tijd waar het nieuwste boek over zou gaan, dit maakte mij vanaf het allereerste moment heel erg benieuwd naar het boek. De omschrijving op de achterkant van het boek maakte me alleen nog maar nieuwsgierig naar de rest van het boek.

Wat direct opvalt aan de opmaak van Vergeef me is het ontbreken van de hoofdstuknummering. Wel is er een duidelijke hoofdstukonderscheiding door het gebruik van verschillende lettertypes en de opmaak van het boek. De hoofdstukken zijn geschreven in wisselend perspectief voornamelijk vanuit hoofdpersonages Yamine Verjans, David de Jong en Kathleen Verlinden. Het verhaal speelt zich af in het heden en het verleden. Anja start met een aangrijpende proloog die je direct grijpt en op scherp zet, daarna wil je alleen nog maar doorlezen.

Anja heeft een geheel eigen kenmerkende schrijfstijl, een vlotte, beeldende, aangrijpende schrijfstijl die raakt. Het is haar weer gelukt om me vanaf de eerste bladzijde haar verhaal mee in te slepen en mij aan Vergeef me gekluisterd te houden.

Vergeef me bestaat uit meerdere verhaallijnen die uiteindelijk allemaal samen vloeien. Het verhaal is perfect uitgewerkt en klopt weer tot in de puntjes. Anja heeft met Vergeef me een realistisch verhaal neergezet, waarin veel gebeurd. De spanning is niet gedurende het hele verhaal aanwezig, maar wisselt. Tijdens het hele verhaal heb je het gevoel dat er nog iets heel groots gaat gebeuren, een gevoel van onbehagen. De spanning wordt opgebouwd en richting het einde wordt het verhaal erg spannend en beklemmend. Feliers haar boeken zijn een achtbaan van emoties, boeken waarin je jezelf verliest en die je bij blijven en een blijvende herinnering bij je achterlaten. Spanning, liefde, erotiek, verdriet, ziekte en verlies, haar boeken bevatten het allemaal. Ook Vergeef me is weer een echte Anja Feliers geworden.

De karakters in Vergeef me zijn levendig en goed uitgewerkt. Hierdoor leef je je als lezer goed in en voel je de dreiging, angst, frustratie, machteloosheid, wanhoop en jaloezie.
Sommige stukken vond ik erg aangrijpend en verdrietig en heb ik met een brok in mijn keel zitten lezen.
Een van de hoofdpersonages uit het verhaal is psychologe Kathleen Verlinden. Voor de lezers van Anja haar boeken geen onbekende, Kathleen speelt namelijk een terugkerende rol in haar boeken.
Langzaamaan komen we steeds iets meer te weten over Kathleen en haar verleden want de schoolpsychologe helpt niet alleen anderen bij hun ellende, ze heeft zelf ook het een en ander meegemaakt in haar leven. Kathleen, die erom bekend staat de hele wereld te willen redden raakt in de gijzeling betrokken. Ze heeft een goede band met haar collega Yasmine, die sindskort werkzaam is op de hoge school in Bilzen, als leerkracht Nederlands. Ook Yasmine heeft het nodige te verwerken gehad, haar grote liefde Simon liet haar in de steek na een relatie van twee jaar, waar ze helemaal kapot van was. Maar ze gaat niet bij de pakken neer zitten en gaat verder met haar leven. Tijdens haar vakantie aan zee ontmoet zij de jongere David. Ze lijken voor elkaar gemaakt te zijn, maar het was te mooi om waar te zijn. Yasmine is alles voor David. Wanneer Yasmine te kennen geeft geen toekomst meer te zien in hun relatie, ontketend zij daarmee een wandelende tijdbom en is er geen weg meer terug. David voelt zich bedrogen, hij heeft in zijn leven al heel wat te verduren gekregen en een hoop gemist, en tot het uiterste gedreven, waardoor nu zijn stoppen doorslaan en hij over alle grenzen heen dendert.

Anja Feliers verwerkt hedendaagse thematiek in haar verhalen. Onderwerpen uit het leven gegrepen, verhalen met een diepere betekenis, een boodschap. De gijzeling op de hoge school in Bilzen is helaas helemaal van deze tijd en daarmee heel realistisch. De gevolgen van een relatie met een student en de impact van een onverwerkt verleden die diepe sporen heeft nagelaten.

Anja Feliers werkt op dit moment alweer hard aan haar volgende boek, eentje waar ik weer enorm naar uitkijk.

Vergeef me, aangrijpende realistische psychologische thriller, een echte Feliers, wanneer wordt vergeving echt onmogelijk? Aanrader!