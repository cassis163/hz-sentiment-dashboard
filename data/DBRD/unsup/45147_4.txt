Joop, een jongen die elf jaar oud is als de oorlog begint, vertelt hoe het voor hem is om op te groeien tijdens de oorlogsjaren. Hij voelt zich een beetje een buitenstaander. Zijn ouders zijn al wat ouder waardoor hij enigst kind is. Vader werkt als arts in het ziekenhuis en heeft daardoor een aantal privileges. Zo mag hij bijvoorbeeld 's avonds na 8 uur nog de straat op. In de klas van Joop zitten kinderen van verschillende komaf. Joodse kinderen, maar ook kinderen van foute ouders. Oorlog staat een vriendschap niet in de weg.

Aan de hand van korte hoofdstukken krijg je een goed beeld over het leven van een kind in WOII. Het is een eerlijk verhaal met soms wat schokkende gebeurtenissen. Dat wordt als een feit weergegeven, er wordt niet lang bij stil gestaan. Het was leven en overleven in die jaren en dat geeft dit boekje prachtig weer.

Het is een mooi verhaal, niet alleen indrukwekkend voor kinderen, maar zeker ook het lezen waard voor volwassenen.