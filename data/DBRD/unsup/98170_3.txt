Charlie, de oma van Dottie, is overleden. Een val van de trap is haar noodlottig geworden. Alles wijst erop dat het een ongeluk is geweest, maar Dottie heeft zo haar twijfels. Haar vermoeden dat haar oma van de trap is geduwd en dat het een misdrijf is, wordt door iedereen als onzin gezien. Op de uitvaart ontmoet Dottie mensen uit het verleden van haar oma. Als Dottie en haar moeder Alma dan ook in plaats van een verwachte som geld een forse schuld erven, wordt haar gevoel alleen maar sterker. Dottie vertrekt naar Kreta om op zoek te gaan naar de waarheid en naar degene die haar oma heeft opgelicht.

'Zoek de minnaar en je vindt de moordenaar.'

In De minnaar wisselen heden en verleden elkaar af. Verhaallijnen die zich afspelen in toen en nu, toen vertelt vanuit de derde persoon en nu vertelt vanuit de eerste persoon. Het toen verhaalt over de moeder van Dottie, Alma en speelt zich af tijdens vakanties in Griekenland. De wisselingen in de lijnen zijn duidelijk gemarkeerd. In het verleden is er iets voorgevallen wat Alma de rest van haar leven voor zich heeft gehouden. Van Vuuren geeft hier steeds maar een heel klein stukje van weg en het duurt dan ook even voordat dit helemaal opengelegd is. Ook in het heden spelen de geheimen uit het verleden nog een rol. Geheimen waardoor Dottie tijdens haar zoektocht naar de waarheid in een gevaarlijk spel terechtkomt.

'Het doet me verstijven. Tot nu toe riep deze man iets bij me op dat het midden houdt tussen aantrekkingskracht en afkeer, nu vervult hij met met angst.'

De plot blijft lang verborgen maar ondanks dat dit voor een hoge spanningsboog kan zorgen kwam het in dit boek niet helemaal tot zijn recht. De spanningsboog bleef een beetje vlak en al waren er genoeg onverwachte ontwikkelingen, echte scherpe plotwendingen bleven uit.
Toch lukt het Van Vuuren om de lezer heel even op het verkeerde been te zetten en af en toe lichtelijk te verrassen.
De minnaar kan het succes van Misstap niet evenaren maar desondanks is het boek boeiend en goed voor een aantal heerlijke uurtjes leesplezier. Een typische zomerthriller voor de liefhebbers van Suzanne Vermeer en Linda van Rijn.