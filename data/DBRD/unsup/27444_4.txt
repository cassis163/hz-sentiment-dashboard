Het grote slaapboek is een leuk ontdekboek. Hierin ontmoeten peuters en kleuters de grappigste dieren en ontdekken zij wat voor eigenaardige slaapgewoontes deze dieren erop nahouden. Zo blijkt de krokodil het heerlijk te vinden om met zijn buik in de modder te liggen terwijl hij wegdoezelt, maar slaapt een gevaarlijk ogende slang bijvoorbeeld veel liever hoog in een boom. De grote, geschilderde illustraties van Guido van Genechten zijn kinderlijk eenvoudig gehouden en daardoor goed herkenbaar. Ook de teksten stralen een aangename eenvoud uit, passend bij de afbeeldingen. Op elke pagina slechts een enkele regel tekst in een speels lettertype. De bundel vormt zo een mooi geheel. Jos, de peuter in het verhaal, wil eigenlijk helemaal niet slapen, maar speelt liever nog even door. Een herkenbaar fenomeen. Nadat alle dieren blijken te slapen, eindigt het verhaal met Jos die tevreden tussen zijn knuffels in bed ligt. Het grote slaapboek is het ideale boek om herhaaldelijk kort voor het slapen gaan voor te lezen. Leuk voor peuters en kleuters.