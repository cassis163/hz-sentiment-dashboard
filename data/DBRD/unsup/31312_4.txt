Puff wordt, als hij het nest mag verlaten, opgehaald door zijn baasjes. Puff besluit hen Bert en Ingrid te noemen, omdat zij deze namen gebruiken als ze tegen elkaar praten. De wereld is één groot wonder voor de jonge hond. Alles dat Puff meemaakt wordt beschreven vanuit zijn perspectief. Het is een vrolijke hond, die de wereld langzamerhand steeds meer gaat ontdekken. Deze wereld kan af en toe verwarrend voor hem zijn, maar Puff weet zich steeds goed te redden. Het is genieten als je leest hoe Puff de wereld op zijn manier ontdekt: het monster dat een stofzuiger blijkt te zijn, voor het eerst uitgelaten worden aan een riem, een treinreis maken met Ingrid en bijvoorbeeld kamperen. In dit boek laat Puff je kennis maken met al zijn avonturen gedurende zijn eerste levensjaar.

Mening/conclusie
Vanaf de eerste pagina las ik dit boek met een grote glimlach. Je maakt kennis met de speelse pup Puff vanaf het moment dat hij opgehaald wordt door zijn nieuwe baasjes. Angelieke Uittenbogaard brengt dit op een vrolijke, enthousiaste en meeslepende manier. Ik heb ook zelf twee honden, waarvan ik één vanaf pups af aan heb en ik herkende veel zaken uit het verhaal.

Het boek leest aangenaam en vlot. Het bestaat uit korte hoofdstukken, die elk een nieuw avontuur van Puff beschrijven. Ik vind het een leuk detail dat bij het begin van ieder hoofdstuk een pootafdruk van een hond staat.
Je merkt aan het verhaal dat Angelieke Uittenbogaard weet waar ze over schrijft. De situaties zijn herkenbaar voor elke hondenbezitter, vooral diegenen die een hond vanaf pups af aan hebben. Het is heerlijk om te lezen hoe een pup het ervaart een menselijk baasje te krijgen.

De schrijfster weet uitstekend en met buitengewoon veel humor situaties te beschrijven die voor ons als mens vanzelfsprekend zijn, terwijl deze voor een pup verwarrend kunnen zijn: zo mag je als hond wel van je baasjes in het bos tegen de bomen plassen, maar als je een kerstboom uitzoekt en je daar tegenaan plast, dat mag dan weer niet, terwijl het net zo goed een boom is. Op één middag, toen mijn man en zoon thuis waren, heb ik af en toe stukjes voorgelezen om het plezier dat ik tijdens het lezen had te delen. Ik geef het boek dan ook van harte 4 sterren. Dit boek zal ik zeker nog eens af en toe pakken om heerlijk te genieten en te lachen!