Het Pilgrim Fathers-complot is het derde deel in de Leidse trilogie van Jeroen Windmeijer. Je hoeft er niet persé de vorige delen voor gelezen te hebben om het verhaal te kunnen volgen. Voor mij was dit ook een eerste kennismaking.
Tijdens een open avond van de Leidse vrijmetselaarsloge wordt Coen Zoutman vermoord aangetroffen door Peter de Haan en zijn vriendin. Hierbij roepen ze de hulp in van rechercheur Rijsbergen en zijn partner Van de Kooij.
Al snel word je in een verhaal gezogen dat bol staat van intriges, complottheorieën, humor, romantiek, spanning maar bovenal een verhaal dat de juiste maat weet te houden tussen feit en fictie.
Het Pilgrim Fathers-complot is een intrigerende thriller, gebaseerd op een eeuwenoude gemeenschap, de Pilgrim Fathers. Niet alles was “peis en vree” en heel wat van hun veronderstellingen hebben nu nog een weerslag op de maatschappij.
Met recht en rede wordt de auteur in één adem genoemd met Dan Brown. Beide kennen het geheim om geschiedenis te verweven met een verhaal waar je tijdens en na het lezen onmiddellijk de waarheid gaat googelen. Want wat als het waar is wat ze schrijven? Hoe ga je er mee om? Hoe beïnvloedt dit je denken?
Het Pilgrim Fathers-complot was een zeer aangename kennismaking met deze auteur waarvan ik zeker de andere boeken ook ga lezen. En voor mijn part mag dit boek zeker vertaald worden want het is zeker bestseller-voer.

Rating: 4,5/5