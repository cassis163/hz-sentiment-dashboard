'Schone kunsten' is het thrillerdebuut van Corine Hartman (1964). Voorheen werkte ze als tekstschrijver en vormgever in haar eigen reclamebureau. Zij is in 2004 afgestudeerd aan de Schrijversvakschool met als specialisatie de studierichting scenarioschrijven. Momenteel telt de serie drie delen, waarin rechercheur Nelleke de Winter beroemd is geworden. Deze drie delen (Schone Kunsten, Tweede Adem en Open Einde) spelen zich af in de Achterhoek. De trilogie is ook in pocketformaat uitgegeven. Daarna heeft Corine diverse andere thrillers geschreven, die goed ontvangen zijn.

In een galerie in het dorp Lichtenvoorde in de Achterhoek wordt een jonge vrouw vermoord gevonden. Zij blijkt te studeren aan de kunstacademie als laastejaars in Arnhem en heet Luciënne Vos. De galerie is van Maarten Peters. Zij ligt net zo op de grond als het schilderij boven haar. Dit schilderij is geschilderd door een klasgenoot van haar, Alex. Nelleke de Winter wordt op de zaak gezet. De galeriehouder wordt meteen als verdachte beschouwd. Ze weten nog niet of het om moord gaat of een ongeluk. Er is niets aan Luciënne te zien. Volgens haar baas commissaris Markant is de zaak duidelijk: het is zelfmoord. Maar Nelleke denkt, dat het om moord gaat. Nelleke de Winter is een sportieve vrouw, midden veertig, gescheiden en samenwonend met Jaap en zijn drie dochters. Haar partner is niet zo blij met haar gevaarlijke baan. Ze heeft al eerder in Utrecht gewerkt, maar is uitgeweken naar de rustige Achterhoek. Nelleke draagt een geheim met zich mee. Daar krijgt ze tijdens deze zaak mee te maken als er iemand uit haar omgeving verdwijnt. Het blijkt, dat Luciënne een getrouwde leraar als vriend had en dat zij model had gestaan voor een klasgenoot, Alex. Samen met de galeriehouder Maarten Peters hebben ze drie verdachten, ook al kan Nelleke Maarten niet goed voorstellen als moordenaar. Zij is nogal gecharmeerd van hem. Ook is er een ex- vriend, die nogal jaloers en agressief was. Het lijkt een perfecte moord. Er is totaal geen bewijs. Dan wordt ook nog de persoon vrijgelaten uit de gevangenis, voor wie ze bang is. Door haar is hij in de gevangenis geraakt. Wil hij wraak?

De schrijfstijl van Corine Hartman is vlot, de personages zijn goed uitgewerkt en daardoor geloofwaardig. Zij geeft de hoofdpersonages een beetje teveel sores op hun bordje. Dat is nadelig voor de vaart van het verhaal. Verder zit het verhaal goed in elkaar. Het verhaal komt traag op gang, omdat alle personages uitgebreid voorgesteld worden, maar aan het eind ben je toch nieuwsgierig hoe Nelleke de zaak oplost. Ik heb inmiddels meer boeken van Corine Hartman gelezen en weet, dat ze goed kan schrijven. Deel twee en drie zullen wellicht nog beter zijn dan Schone kunsten. De sfeer in de Achterhoek wordt goed weergegeven en ook is er veel aandacht voor de omgeving en de natuur. Hoe de dader ontmaskerd wordt, is verrassend. De volgende delen ga ik zeker nog lezen. Schone kunsten is een boeiend verhaal van Corine Hartman, welke ik waardeer met een 3,5.