“Een tiener met een missie, een terminale bankier en een wetenschapper op zoek naar de sleutel tot het eeuwige leven”. Dit staat op de achterkant van het nieuwe boek van Auke Hulst. Heel andere ingrediënten dan de ingrediënten voor zijn eerste geweldige boek ‘Kinderen van het ruige land’. Maar ook met deze gegevens weet Hulst een fantastisch verhaal neer te zetten! Dit boek vraagt om gelezen te worden.

Hulst maakt het zichzelf niet makkelijk met dit boek. Hij beschrijft het verhaal vanuit drie verschillende personages: Johnny Idaho, Willem Gerson en Hatsu. Drie zeer verschillende personages, met allemaal een eigen verhaal. Deze personages moeten in het verhaal bij elkaar komen. Dit gebeurt op unieke wijze. Elk hoofdstuk wordt vanuit een ander personage verteld, maar de personages ontmoeten elkaar af en toe. Alleen Johnny Idaho blijft lang uit beeld bij de andere twee personages. Als lezer moet je eerst even doorbijten. Wie is wie? Wat is de taak van de personages? Wat zijn de gedachtegangen? Echter, na een paar hoofdstukken begint het verhaal vorm te krijgen en dan vallen de personages op hun plaats. Identificatie is af en toe wat lastig. Elke personage heeft iets ‘vreemds’, iets wat ik – als lezer – niet kan accepteren / begrijpen. Dat intrigeert, ik wil verder lezen.

De boodschap in het verhaal is realistisch, actueel. Hulst wil met zijn verhaal laten zien wat de gevolgen van de groeiende macht van bedrijven en rijke personen kunnen zijn. Een riskant onderwerp, zeker in deze maatschappij. Hulst heeft het aangedurfd kritische kanttekeningen te plaatsen bij deze machtsontwikkeling en daar een verhaal over te schrijven. Met het verhaal ‘Slaap zacht Johnny Idaho’ laat hij zien wat de gevaren zijn. Hij laat de lezer een kant zien waarbij het niet alleen maar ‘rozengeur en maneschijn’ is en hij weet de lezer op die manier kritisch te maken. Belangrijk, mijns inziens.
Het verhaal raakt de realiteit om sommige vlakken heel nauw, maar is eigenlijk net een stapje verder dan onze maatschappij. Dat raakt! Als lezer heb je continu het idee: dit is hier nu nog niet zo, maar over een paar jaar hebben we dat wel. Dat zet je aan het denken. Willen we eigenlijk wel ‘weblenzen’? Is het wel goed wanneer iedereen alles van je weet? Is het ethisch verantwoord om een medicijn uit te vinden waardoor je eeuwig blijft leven? Hoe groot is de macht van bedrijven en rijke individuen op dit moment? Vooral die laatste twee vragen maalden continu door mijn hoofd, ook na het lezen van het boek. Hoe lang gaat het nog duren voor de beschreven dingen in ‘Slaap zacht Johnny Idaho’ realiteit worden? Willen we dat wel?

Hulst weet tot het einde van het verhaal de spanning hoog te houden. Vlak voor de slotscene weet hij het verhaaltempo te verhogen. Personages komen tot nieuwe inzichten en veranderen. Daarbij valt Johnny vooral op. Hij duikt in zijn verleden – als lezer duik je mee – en daarmee ontdek je de ware geschiedenis. De geschiedenis blijkt onverwacht. Echter, wanneer je de ‘verantwoording’ van Hulst leest, valt het kwartje. De stroomversnelling is goed gekozen. Als lezer blijf je geboeid!
Als laatste wil ik de intertekstualiteit met Moby Dick aanstippen. Hulst heeft Johnny Idaho, de hoofdpersoon, een fan van het verhaal van Moby Dick gemaakt. De zoektocht van Johnny Idaho naar Willem Gerson heeft raakvlakken met het verhaal van Moby Dick. Ook de status van Johnny en Job(In Moby Dick) vertoont gelijkenissen. Als lezer moet je enige kennis van het verhaal van Moby Dick hebben om dit alles goed te kunnen begrijpen en te interpreteren. Echter, wanneer je je hierin verdiept, komt de diepere laag uit het boek duidelijk naar voren. Een prachtige, subtiele keuze.

Al met al heeft Auke Hulst met ‘Slaap zacht Johnny Idaho’ een meesterwerk neergezet. Het is een verhaal dat gelezen moet worden, het bevat een boodschap waarover gedacht en gesproken moet worden. De raakvlakken met Moby Dick maken het verhaal diepgaand en uniek. Dit boek vraagt om lezers!