Het boek
Ondanks het feit dat de Belgische Staatsveiligheid hem in het vizier heeft, weet ‘de Reiger’, een beruchte terrorist, ongemerkt België binnen te komen. Na zijn jarenlang gevangenschap in Afghanistan reist de Reiger naar België om zijn terroristische plan ten uitvoer te brengen.

Terwijl de Reiger zijn plan voorbereid om, tijdens de nationale feestdag in België, een bloedige aanslag te plegen, doet Alexander Van Praet van de Belgische Staatsveiligheid er met zijn team alles aan om dit te voorkomen en de Reiger op te pakken. Een ware race tegen de klok. Lukt het Van Praet en zijn team om de plannen van de Reiger te verijdelen…? U leest het in ‘De Bunker’.

Visie van de recensent
Een boek met een uiterst actueel thema, zoveel mag duidelijk zijn. Le Bon ziet kans om zijn nagelbijtend spannende verhaal, zo realistisch neer te zetten dat je haast vergeet dat het een roman is en geen werkelijkheid.

De levensechte scenario’s, die tot in detail door Le Bon zijn beschreven, worden nergens to much of ongeloofwaardig. De dreiging en angst zijn tastbaar. De personages worden door Le Bon prima gekarakteriseerd en zijn zeer geloofwaardig. Ondanks de gedetailleerde beschrijvingen volgen plotwendingen elkaar in razend tempo op waardoor de spanning gewaarborgd blijft en je ‘De Bunker’ in een adem uitleest.

Kortom, een spannende thriller van een uitmuntende kwaliteit, geschreven met een duidelijke kennis van zaken. Le Bon is beroepsmatig bekend met veiligheidshandhaving en dat merk je.

Over de auteur
Philip Le Bon woont in de buurt van Brugge en werkt als veiligheidsadviseur. Le Bon heeft drie eerdere boeken op zijn naam staan: De mooie moorden I – Sara, De mooie moorden II – Benissa en De mooie moorden III – Naomi.

Uitvoering
Uitgeverij Lannoo
EAN 9789401432214
Paperback, 288 pagina’s

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti-blog.simplesite.com/