Geheimen passen niet in een verhuisdoos van Marike Goslinga vertelt het verhaal van Vere. Vere heeft een geheim, een afschuwelijk geheim.

Vere en haar familie zijn net verhuisd naar een andere stad. De tweelingbroer van Vere, Jesse, vindt het maar niets. Hij wil niet naar een nieuwe school waar hij nieuwe vrienden moet maken terwijl hij zijn oude vrienden moet missen. Maar Vere is dolblij met de verhuizing. Zij wil niets liever dan een nieuw begin maken.

Vere wil alles anders doen. Ze neemt een nieuw gewaagd kapsel en gaat lekker shoppen in een vintage boetiek. Vanaf nu gaat ze alleen nog maar zwart dragen en misschien een paar andere donkere kleuren. Ze wil er voor zorgen dat niemand haar nog iets kan maken.

“Ik kijk naar Roodhaar via de spiegel. Ze ziet er superverveeld uit. Die heeft niet door wat voor megametamorfose hier plaatsvindt. Een andere stad, een ander huis, waarom niet een ander persoon? Dit is mijn kans.” Marike Goslinga

Haar eerste schooldag vindt Vere reuze spannend. Wat als iedereen haar raar vindt of uitlacht? Hopelijk maakt ze snel nieuwe vrienden. Gelukkig lukt dat en raakt ze bevriend met Freia, met wie ze lekker kan lachen en kletsen.

Freia daagt Vere uit om mee te doen aan een gevaarlijk spel. Eigenlijk wil Vere dat niet, ze wil best fantaseren maar die dingen echt doen vindt ze eigenlijk niet zo leuk. Ze wil geen ‘grapjes’ uithalen met anderen. Toch doet ze mee omdat ze niet wil dat Freia haar stom vindt en wie weet kan ze Freia dan haar geheim vertellen, als ze elkaar echt vertrouwen en steunen.

Maar Vere vindt het wel lastig, ze wil niet in de problemen komen. Ze wil eigenlijk niet graag opvallen en ze weet ook niet zo goed wat ze moet met al dat jongensgedoe. Ze heeft tenslotte ook nog dat geheim, dat ze zo graag aan iemand wil vertellen. Maar het is te moeilijk, straks geloven ze haar niet of worden ze boos. Zal Vere haar geheim ooit aan iemand durven te vertellen?

Geheimen passen niet in een verhuisdoos van Marike Goslinga is een prachtig en indringend jeugdboek. Vere heeft een afschuwelijk geheim dat altijd ergens in haar gedachten aanwezig is. Alhoewel het geheim van Vere niet specifiek wordt benoemd, wordt in de loop van het verhaal steeds duidelijker wat het geheim is. Marike Goslinga toont wat mij betreft lef om een jeugdboek over dit onderwerp te schrijven. Het verhaal van Vere wordt integer gebracht en gaat nergens te ver, wordt nergens te spannend maar zorgt er toch voor dat de rillingen over je rug lopen.

Geheimen passen niet in een verhuisdoos is een verhaal over een meisje van 13 met alle dingen die meisjes van 13 meemaken, zoals school, verliefdheid en een feestje. Maar het geheim van Vere is de belangrijkste verhaallijn. Je voelt hoe zwaar dit geheim op Vere drukt. De worsteling die Vere voert met haar geheim is erg mooi en aangrijpend verteld. Je hoopt het hele verhaal door dat Vere haar stem vindt en haar verhaal durft te doen. Dat ze iemand voldoende vertrouwt om het te vertellen. De manier waarop het verhaal van Geheimen passen niet in een verhuisdoos geschreven is past prima bij de doelgroep maar ook oudere lezers zullen het verhaal mooi vinden. Ik ben in ieder geval geraakt door, en heel erg onder de indruk van, dit boek en geef Geheimen passen niet in een verhuisdoos van Marike Goslinga 5 sterren.

Deze recensie schreef ik voor, en is terug te vinden op, de blog In de Boekenkast: https://indeboekenkast.wordpress.com