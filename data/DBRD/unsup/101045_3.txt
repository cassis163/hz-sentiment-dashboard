Het wilde maar niet lukken met deze recensie. Ligt dat aan mij of het boek Easy curry vegetarisch?Easy curry vegetarisch verscheen vorig jaar al in het Engels maar is nu door Fontaine uitgevers voor de Nederlandse markt vertaald. Madhur Jaffrey schreef flink wat India-kookboeken, het is dan ook een dame met een respectabele leeftijd en de bijnaam 'koningin van de curry’s'.
India is bij uitstek het land waar ‘vega’ de norm is met zo veel vegetariërs. Ooit was ik een week in Mumbai voor zaken en nog (bijna) nooit at ik zo lekker en gevarieerd zonder vlees of vis. Alleen kreeg ik wat negatieve feedback van mijn ingewanden op de hoeveelheid chili en kruiden :-).
Misschien is dat het wel: hooggespannen verwachtingen.

Maar nee, het boek stelt niet teleur. Authentieke hapjes, dals en curry’s. Mooie sfeervolle foto’s van Indiase taferelen worden afgewisseld met afbeeldingen van de recepten. Iedereen die wel eens foodfoto’s maakt beseft dat het geen sinecure is om ‘dal’ smakelijk weer te geven. Zelfs dat is gelukt.

Easy curry vegetarisch is behoorlijk uitgebreid met hoofdstukken Soepen, hapjes & snacks; Groenten; Dals,; Granen: Rijst; Granen: Brood; Eieren & zuivel; Chutneys, relishes & salades; Dranken, zoetigheden & desserts. Dé Indiase keuken bestaat niet. Net als in China hebben verschillende delen van India elk hun eigen kookstijl. Je vindt uitgebreide informatie hierover terug bij het begin van de hoofdstukken en soms voorafgaand aan het recept. Ook heel fijn is het register met recepten per hoofdstuk als extra naast het gewone register.

De eerste keer maakte mijn man Oven ki gobi en dal met een yoghurt relish. Door tijdnood namen we echter zoveel shortcuts dat we het niet echt goed konden beoordelen. Vervolgens kozen we Masoor dal aur courgette ka soep (rode linzen & courgette soep).
voor 4-5 personen

2 eetl. olijfolie of arachideolie
4 kruidnagels
1 ui (ca. 180 g), gepeld en fijngesneden
2 theel. geschilde en geraspte verse gemberwortel
1 theel. gepelde en fijngewreven knoflook
1 theel. gemalen korianderzaad
1 theel. gemalen komijnzaad
¼-¾ theel. zuiver rood chilipoeder
½ theel. geelwortelpoeder
200 g masoor dal (rode linzen), uitgezocht, gewassen en uitgelekt
1 aardappel (ca. 120 g), geschild en in blokjes
een handvol fijn korianderblad
10-12 verse kerrieblaadjes, licht gekneusd in uw hand
200 g gehakte courgette of gele pompoen
ca. 1¾ theel. zout

voor de yoghurtsaus
2½ dl naturel yoghurt
1 eetl. limoen- of citroensap
45 g koriander, blad en fijne steeltjes
2 verse scherpe groene chilipepers, fijngehakt
¼ theel. zout

Deze heerlijke soep is een maaltijd op zich omdat hij peulvruchten en groenten bevat en met een yoghurtsaus wordt geserveerd. Als u er sneetjes volkorenbrood bij geeft, is het een voedzame en complete maaltijd.
De saus die bij de soep wordt gegeten is eigenlijk een chutney, die ook lekker is om gekookte groenten mee aan te maken, zoals gekookte aardappels, wortelen en doperwten en ook blokjes gestoomde courgette.
Giet de olie in een grote pan en verhit hem op halfhoog tot hoog vuur. Voeg als de olie heet is de kruidnagels toe en bak ze een paar seconden. Roerbak de ui hierin 6-7 minuten tot hij begint te kleuren. Draai het vuur halfhoog en roer gember en knoflook door de ui. Voeg ook de gemalen koriander, komijn, chilipoeder en geelwortelpoeder toe en roer 1 minuut. Giet 1¼ liter water in de pan en voeg de masoor dal, aardappelblokjes, koriander en kerrieblaadjes toe. Roer goed, draai het vuur hoger en breng alles aan de kook. Draai het vuur nu heel laag, sluit de pan en laat de soep 40 minuten zachtjes koken.

Roer de courgette en het zout door de soep en breng hem al roerend aan de kook. Sluit de pan weer en laat de soep zachtjes 10 minuten koken. Neem van het vuur en laat iets afkoelen.

Pureer de soep in twee porties glad. Giet hem weer in de pan en voeg 2½ dl water toe, of naar smaak meer. Verwarm de soep voor het opdienen.

Doe voor de yoghurtsaus alle ingrediënten in de aangegeven volgorde in een blender en pureer alles glad. Zet hem in de koelkast als u hem niet meteen gebruikt. Serveer de yoghurtsaus koud of op kamertemperatuur en sprenkel hem royaal over de soep. U kunt overgebleven saus er apart bijgeven.

Het valt op dat het water niet als apart onderdeel in de ingrediëntenlijst voorkomt. Maar verder is het recept goed beschreven net als de andere gerechten in het boek. Dus waarom wilde die recensie niet vlotten?

“Geen van de recepten is echt moeilijk te maken. Ze kunnen misschien wat veel ingrediënten bevatten en wat tijd kosten, maar laat u daardoor niet weerhouden”, aldus de inleiding door Madhur. De achterkant meldt zelfs: “Madhurs recepten laten zien dat u niet uren in de keuken hoeft te staan om onvervalst Indiaas eten te koken.” Ik vermoed dat dát de crux is waarom een recensie op zich liet wachten. Want het kost wel degelijk behoorlijk wat tijd. Op zichzelf niet erg, maar ook de verkrijgbaarheid is een punt. Zelfs voor veelgebruikte ingrediënten blijkt dat lastig. Navraag leert dat mijn Indiase collega zijn spullen in Den Haag haalt.

Over die componenten gesproken, ik mis behoorlijk wat informatie ondanks een hoofdstuk ‘Over de ingrediënten’. Waar wel mijns inziens overbodige info staat hoe je tomaten moet pellen, maar geen woord over asafoetida, urad dal of rasampoeder om maar eens wat te noemen. Elders in het boek tref je wel uitleg aan over upma, poha en sooji die niet terugkomt in het eerder genoemde hoofdstuk.

Oké voor dit boek moet ik dus meer moeite (gaan) doen, qua tijd en qua ingrediënten. Voor dat laatste probleem is inmiddels een oplossing :-). Mijn collega gaat de maand december op familiebezoek in India en ik mag een boodschappenlijstje inleveren.

Wil je de authentieke (vegetarische) keuken van India ontdekken dan is dit een goed boek, maar je moet er dus wel wat moeite voor doen. De achterflaptekst is enigszins misleidend want snel klaar te maken zijn de meeste recepten zeker niet!