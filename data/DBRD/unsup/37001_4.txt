Eigenlijk hou ik niet zo van science fiction. Toch raadde een vriendin mij dit boek aan en daar ben ik blij om. Het is een heel doordacht verhaal met veel diepere lagen er in verwerkt. Ik zou het zelf geen science fiction noemen, eerder fantasy. Want een groot deel speelt zich af in de normale wereld die wij allemaal kennen. De ik-persoon is Helena, een jonge vrouw die een paar jaar eerder kennis maakt met Mica, een man uit een andere dimensie. Zijn dimensie heet Experiaan en hij heeft de opdracht gekregen onze aarde te bestuderen. Al snel leert Mica aan Helena hoe ze elkaars gedachten kunnen delen. Plotseling verdwijnt Mica, tot groot verdriet van Helena.
Het verhaal begint als Helena voelt dat Mica weer terug is in de aarde-dimensie. Vanaf dat moment volgen de gebeurtenissen elkaar in duizelingwekkende vaart op. Ik heb het boek niet meer weg kunnen leggen, zo graag wilde ik weten wat er allemaal ging gebeuren en hoe het zou aflopen. Dat kostte weinig moeite, Liane Baltus heeft een prettige schrijfstijl. Het boek stemde mij ook tot nadenken, want het gaat tussen de regels door over macht, rechtvaardigheid, trouw, vooroordelen en de verhouding tussen mannen en vrouwen. Wat mij betreft is Het Derde Verbond een echte aanrader.Ik hoop dat er snel een tweede deel komt.