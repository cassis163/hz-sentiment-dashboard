De gebonden hardcover van Jasmin Vogeley neemt de lezer stap voor stap mee in het proces naar bewustwording. Hoewel de ondertitel een leven vol energie en passie belooft, openen de vijf sleutels vooral de deuren naar persoonlijke drijfveren en wensen. In vijf hoofdstukken die gaan over aandacht, balans, perspectief, inzicht en daadkracht wordt voor de lezer duidelijk wat hij nou écht wil.

In Leef voluit heeft Vogeley, zelf ervaringsdeskundige en inmiddels psycholoog en trainer, geen hoofdstukken of woorden te veel gebruikt. Alleen het hoognodige wordt door haar besproken. De hoofdstukken zijn kort en bondig, net als haar taalgebruik. Maar het zijn juist haar eenvoudige doch rake woorden die doeltreffen.
Het klinkt eenvoudig, en dat is het ook. Juist door bewust stil te staan bij gevoelens, maar er niets mee te moeten, zal er rust ontstaan. En rust geeft inzicht. Deze rust en inzichten worden gerealiseerd door invulopdrachten, ademhalingsoefeningen en praktijkvoorbeelden waarmee het boek is opgevuld. Ze zijn in te vullen in het boek zelf, maar ook op de website van Vogeley te downloaden. Daarmee is Leef voluit meer dan een boek. Er wordt niet alleen een verhaal vanuit de auteur verteld, maar als lezer kun je gelijk aan de slag gaan en jouw pad bewandelen om voluit te gaan leven.

De ademhalingsoefeningen zijn een fijne manier om tot rust te komen en te leren voelen, maar het zijn de invuloefeningen die de échte inzichten geven. De opdrachten mogen dan eenvoudig lijken, ze leveren wel duidelijke feiten: waar verspil ik energie, wat geeft me energie. Maar ook: waar wil ik naar toe, waar ben ik nu en welke successen heb ik in het verleden behaald? Wat deed ik toen en wat kan ik nu weer gebruiken? De symbiose tussen ademhalingsoefeningen en invulopdrachten, tussen voelen en weten, is perfect. Het houdt elkaar in balans en zorgt ervoor dat het boek nergens zweverig is.

De lezer die al menig zoektocht is gestart zal zeker in het begin tegen reeds geopende deuren stuiten. Sommige sleutels zijn wat voorspelbaar. Toch kan herhaling geen kwaad en is het de kunst om elk element te lezen en eruit te pakken wat voor jou bruikbaar is. Naarmate het boek vordert en je meer sleutels toegereikt hebt gekregen, zal ook de ervaren speurder dichter bij zijn einddoel komen.  

Jasmin Vogeley neemt je op een eenvoudige wijze mee door het boek én laat je kritisch naar je innerlijke stem luisteren. Maar uiteindelijk is het aan de lezer om deuren te openen en echt voluit te gaan leven.