Wat een prachtig eigeel boek van Blanche Vaughan, culinair journalist en chef-kok. Mooi vormgegeven met een bijzondere kaft.
Het boek heet Ei, de beste recepten en bevat dan ook alleen recepten met eieren. Een Inleiding en een stukje Eierkennis zijn de starthoofdstukken. Daarna volgen de recepten onderverdeeld in Basis, Ontbijt, Lunch, Theetijd, Avondeten, Toetjes, Sauzen, Dranken. Een Register en Dankwoord vormen het sluitstuk. De vele foto’s zijn mooi en laten vrijwel altijd het resultaat zien van een recept. De recepten zijn wisselend wat betreft moeilijkheidsgraad. In het hoofdstuk Basis vind je teksten met betrekking tot eieren koken, - pocheren, - bakken, roerei, omelet, maar ook bijvoorbeeld pastadeeg, banketbakkersroom en custard. In de andere hoofdstukken staat bij ieder recept een inleidend stukje waarin de schrijfster iets verteld over het recept en haar opvatting over iets in dat recept. Bij Zigeunertoast, wentelteefjes, bijvoorbeeld dat haar moeder het zigeunertoast noemde en het gebruik van stokbrood voor haar het best werkt.

De ingrediënten zijn goed te verkrijgen. Soms wordt er gebruik gemaakt van spelt- of boekweitmeel, maar dat zal in deze tijd geen probleem zijn.  Een halve theelepel pimentbessen in het recept Roze ingelegde eieren, is iets lastiger misschien. Het hebben van een kruidentuintje met verse kruiden is leuk, maar zeker niet noodzakelijk.

Linzencurry met eieren
Voor 4 – 6 personen.

400 gr bruine linzen; 30 gr verse gember, geschild; 4 tenen knoflook; 2 rode chilipepers, stelen verwijderd; 1 ui, grof gehakt; 1 theel. zeezout; 2 eetl. zonnebloemolie; 4 tomaten, ontveld, zaden verwijderd en gehakt (je kunt ook gepelde pruimtomaten uit blik gebruiken, laat ze uitlekken, verwijder de zaden en hak ze); 4 hardgekookte eieren, gepeld; 20 gr verse koriander grof gehakt; 4 eetl. yoghurt
Voor het specerijenmengsel; 1 theel. kardemompeulen; 6 kruidnagels; 3 theel. komijnzaad; 2 theel. kurkuma; 2 laurierbladeren; 1 kaneelstokje.

Doe de linzen in een grote pan met ruim koud water en breng het geheel aan de kook. Draai het vuur laag en laat de linzen 15 – 20 minuten sudderen tot ze mals zijn. Voeg zo nodig meer water toe.
Maak intussen het specerijenmengsel. Zet een grote koekenpan zonder olie op matig vuur en voeg de kardemompeulen, kruidnagels en komijnzaden toe. Ze geven na 30 seconden een geurig aroma af. Schud de pan en bak ze nog 30 seconden. Haal de pan van het vuur en maal de specerijen in een vijzel of specerijenmolen. Als ze deels gemalen zijn kun je de vliezen van de kardemom verwijderen, zodat de zwarte zaden vrijkomen. Maal de specerijen tot een grof poeder. Voeg de kurkuma, laurierbladeren en het kaneelstokje toe en zet het mengsel apart.
Doe de gember, de knoflook, de chilipepers, de ui en het zout in een keukenmachine en maal het geheel tot een pasta.
Zet de koekenpan weer op het vuur en voeg de olie toe. Voeg de pasta toe aan de hete olie en bak hem een paar minuten op hoog vuur. Voeg het specerijenmengsel en de tomaten toe en bak deze op laag vuur 5 minuten mee.
Zeef de gare linzen om overtollig vocht te verwijderen (houd het vocht achter) en doe ze weer in de pan. Voeg het geurige specerijenmengsel en de gekookte eieren toe en roer alles door elkaar. Voeg wat van het achtergehouden kookvocht toe als het mengsel te droog is.
Kook de linzen nog 5 minuten tot ze de smaak van de specerijen hebben opgenomen. (Tot op dit moment kun je het gerecht van tevoren maken en later opwarmen.)
Bestrooi het gerecht met de gehakte koriander en roer de yoghurt erdoor zodat er een romige saus ontstaat. Dit gerecht is op zich al lekker maar je kunt er ook geslonken spinazie en gestoomde basmatirijst bij geven.

Het gekozen recept was niet het eenvoudigste in dit kookboek, maar wel bijzonder smakelijk. Het kaneelstokje en de laurierbladeren moeten in z’n geheel worden meegebakken met de pasta en niet mee gemalen worden in de vijzel en eventueel voor het opdienen worden verwijderd. Dat was een nadenk-moment. Verder was het recept goed uitvoerbaar. Neem er wel de tijd voor om de stappen rustig te doorlopen. Het boek is goed en helder geschreven en vertaald. Maten en gewichten zijn duidelijk in het Nederlands. In de inleiding is aangegeven dat gebruik wordt gemaakt van medium eieren van 50 – 60 gram in de schaal tenzij anders vermeld. De achtergrondinformatie is soms nuttig, soms vooral leuk. Bij de linzencurry staat bijvoorbeeld onder andere dat “eieren goed passen bij de geurige smaken van specerijen en de pittige smaak van chilipepers” en “dit vleesvrije gerecht biedt alle eiwitten die je nodig hebt”. De meeste recepten zijn geschikt voor thuiskoks van alle niveaus en de moeilijker gerechten kunnen als uitdaging worden gezien.

Een mooi boek met wat vertrouwde gerechten als Tortilla of Quiche, maar ook vooral veel bijzondere gerechten. Voor de ei-liefhebber zeker een aanrader. Een Sformata met spinazie, marjolein en ricotta en de Roze ingelegde eieren ga ik zeker nog eens maken. Maar ook verder zal dit kookboek regelmatig gepakt worden om een bijzonder gerecht met eieren te maken.