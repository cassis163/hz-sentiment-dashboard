Garvin Pouw heeft met dit boek een wereld geschapen die hij tot in detail met je wil delen. Zijn liefde voor deze wereld druipt van de pagina's af.

Het is geen boek waar je even snel doorheen vliegt. Dit boek heeft tijd nodig, omdat het je meetrekt die vreemde wereld in. De Valta waar je je ogen uitkijkt. Verleidingen liggen op de loer voor de lezer om te verdrinken in de details, om op jacht te gaan naar al die wezens die over de pagina's fladderen. Je wilt ze leren kennen, beschermen of juist ontwijken, en wanneer je je laat verleiden, begrijp je dat het verhaal soms even moet wachten. Eenmaal losgerukt van de wezens en de omgeving, roept het verhaal van Nive je terug naar haar avonturen.

Nive is niet zomaar een nimf en haar verhaal is niet zomaar een verhaal. Het is niet lief, zacht en zuiver, maar het is zoals ik nog geen verhaal gelezen heb.

Met plezier heb ik me ondergedompeld, heb ik mezelf verloren in de Valta en volgde ik Nive tot het bittere einde.