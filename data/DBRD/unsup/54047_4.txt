Ik moet deze review wel even beginnen met een vraag aan de auteur: Je had mij gezegd dat deze boeken als stand-alones gelezen konden worden. Dus...HOE KAN JE ME NU EEN WEEK LATEN ZITTEN (of langer, aangezien ik dan in Londen zit) MET DEZE CLIFFHANGER? Ik heb nog net de neiging onderdrukt om even het volgende boek te pakken en het eerste hoofdstuk te lezen, maar ik was bang dat ik dan het hele boek zou uitlezen, dus ik heb mezelf ingehouden.

Het moge duidelijk zijn: Ik ben helemaal weg van deze serie! Team Mortis is alles wat mij beloofd was: Leuke mysteries, toffe personages die in elk boek weer een ontwikkeling doormaken en iets leren en vooral ook heel erg verslavend.

Dit komt mede door de vlotte en filmische schrijfstijl. Elke scene in het boek, de romantische, maar zeker ook de actie-scenes, is zo goed opgeschreven dat het echt voelt alsof je naar een televisie serie zit te kijken. Aan alle details is gedacht, maar van den Eynde verliest zich nooit in die details en houdt altijd de vaart in zijn verhaal.

Met elk boek worden ook de mysteries sterker. Het eerste boek had een nog ietwat twijfelachtige conclusie, maar het tweede en ook dit boek kenden een prachtige finale waar alle puzzelstukjes heel mooi samenvielen. En dat is ook iets waar ik van houd. Niets komt zomaar uit het niets, niets gebeurt ineens, geen vaardigheid komt ineens bovendrijven. Er wordt getraind, er wordt opgebouwd en er worden kleine details besproken die later ineens op hun plek vallen.

Ik hecht me ook met elk boek meer en meer aan alle vier de belangrijkste personages. Hoe beter ik ze leer kennen, hoe meer ik van ze ga houden. En nu ben ik nog op één ding aan het wachten: Op de allereerste traan die ik ga huilen. Ik hou jullie op de hoogte wanneer die zich laat zien, want dat is het moment dat ik vijf sterren uit ga delen!