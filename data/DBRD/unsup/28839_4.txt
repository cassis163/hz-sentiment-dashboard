Voor de Hebban Thriller Leesclub mocht ik het debuut “Een beestachtig verbond” van Liz Brouwer lezen en daarna haar tweede thriller “Fataal verlangen” lezen en recenseren. Beide thrillers van deze serie zijn erg goed en spannend.
Op basis van de kaft zou je de thrillers niet zo snel oppakken in de winkel, dat is erg jammer. Door vooraf “Een beestachtig verbond” te lezen, leer je de diverse hoofdpersonen beter kennen qua karakter en achtergrond.
In “Fataal verlangen” volg je het Amsterdamse politieteam van Suze van Baarle. Suze van Baarle is een hardwerkende vrouw die volledig voor haar werk gaat en gelukkig thuis een man heeft die zich hierin schikt. Suze van Baarle en haar team dienen de moord op te lossen op de juwelier Joris van der Greep, gevestigd aan de Beethovenstraat. Joris heeft samen met zijn broer Bastian, de zaak overgenomen van zijn inmiddels overleden vader. De broers hebben beiden een appartement boven de winkel.
Het politieteam ondervraagt het personeel en de directe familie. Joris van der Greep heeft als laatste nog bezoek gehad van pastoor Jan Kortekaas die ‘s avonds langs kwam om een oude bisschopsring te verkopen en hij was niet alleen…
Als er in korte tijd daarna nog twee personen uit de directe omgeving worden vermoord dient het politieteam het onderzoek te verscherpen, wie was de vrouw die bij Jan Kortekaas was en welke belangen spelen er onder het personeel? Het draait vooral om familiebanden en familiebelangen.
De thriller leest lekker vlot, een goede spanningslijn, korte hoofdstukken en ondanks dat er veel personages beschreven worden kun je het boek lastig weg leggen. Ook de diverse plekken in Amsterdam zijn herkenbaar. De thrillers deden me vooral denken aan Noord Zuid van de KRO, de politieserie die op dit moment op vrijdagavond op NPO1 wordt uitgezonden.
Ik ben benieuwd naar haar derde boek uit de serie, “Noodlottige berekening”, deze verschijnt vrijdag 13 maart 2015.