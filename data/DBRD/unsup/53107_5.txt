Een klassieker geschreven in de tweede helft van de negentiende eeuw. Speelt zich af in Rusland en schetst een realistisch beeld van zowel het leven in aristocratische kringen als van de grootgrondbezitters. Dit is tevens ook de charme van het boek: de tegenstellingen tussen deze twee grote thema's.
Tolstoj geeft duidelijk de voorkeur aan het leven op het platteland, het stadse leven bestempelt hij als decadent.
Het is een dubbelportret van Anna Karenina/ Wronski en Kitty/Lewin.
Tolstoj zien we terug in het personage Lewin.

De relaties die beschreven worden zijn stuk voor stuk moeizaam: verstandshuwelijken, onbeantwoorde liefde, jaloezie, opoffering zijn voorbeelden van de intriges die de auteur uitwerkt.
Door de karakters zeer uitgebreid neer te zetten is het moeilijk je niet te identificeren met de personages.

Geweldig zijn de passages over Lewin wanneer hij zich één voelt met het land en de boeren, hij gaat er totaal in op en valt dan even uit zijn rol van grondbezitter.
Religie, filosofie en de inrichting van de maatschappij worden uitgebreid besproken en geven zeker een schitterend tijdsbeeld. Voor de liefhebber van uitzoeken, puzzelen en duiden van thema's valt er heel veel te ontdekken, het goede nieuws is dat het ook heel goed te lezen is zonder de spitten in de extra laagjes.

Kortom, zeer de moeite waard om gelezen te worden.