De zevenjarige Elsa verliest haar oma, die tevens haar beste en enige vriendin was. Oma vertelde Elsa altijd de prachtigste sprookjes en verhalen, dus zorgt ze dat Elsa na haar overlijden zelf in een sprookje terecht komt: oma laat een stapel brieven achter waarin ze iedereen die ze heeft gekwetst haar verontschuldigingen aanbiedt. Aan Elsa de taak om deze brieven te bezorgen en onderweg te vechten tegen levensechte monsters en draken. De vele Harry Potter referenties in dit boek zijn echt geweldig. Daarnaast is het verhaal en vooral het zevenjarige hoofdpersonage enorm vertederend. Het plot is hier en daar wat voorspelbaar en de sprookjes waren soms wat veel, maar wat heb ik opnieuw gegniffeld en gehuild bij het lezen van dit boek van Fredrik Backman. Ik dacht dat zijn debuut Een man die Ove heet niet te evenaren was, maar dit boek was opnieuw fantastisch.
Elsa en oma in Bijna-Wakkerland
Elsa is zeven jaar en een beetje apart. Ze is een echte wijsneus - dankzij Wikipedia weet ze de meest uiteenlopende feitjes op te lepelen - ze is groot fan van Harry Potter en wordt op school gepest. Volgens haar oma is anders zijn echter een superkracht. Oma is dan ook Elsa's beste vriendin, wat uitgewerkt wordt in een zeer ontroerende relatie.
Oma is zevenenzeventig, oud en gek. Ze schiet vanaf haar balkon met een paintballgeweer op mensen die het woord van God komen verkondigen. Tegelijkertijd vertelt oma prachtige sprookjes over Bijna-Wakkerland: de wereld waar je heen gaat als je je ogen bijna helemaal dichtknijpt. Bijna-Wakkerland bestaat uit zeven koninkrijken en hier wonen allerlei soorten wezens van sneeuwengelen tot schaduwen. Daarnaast kan Elsa met oma over alles praten, van haar liefde voor Harry Potter tot de pesterijen op school: oma kent haar het allerbeste.
"En dan spelen ze Monopoly en eten kaneelbroodjes en praten over wie het zou winnen als Harry Potter en Spider-Man met elkaar vochten. Een belachelijke discussie, vindt Elsa natuurlijk. Maar oma vindt het leuk om over dat soort dingen te zeuren, want ze is te onvolwassen om te begrijpen dat Harry Potter verpletterend zou winnen."

Elsa als postbezorger
Wanneer oma overlijdt laat ze een brieven achter waarin ze zich verontschuldigt bij iedereen die ze heeft gekwetst. Gewapend met die brieven gaat Elsa op avontuur. De eerste brief moet ze bezorgen aan het Monster, een flatbewoner waar ze stiekem een beetje bang voor is. Iedere keer als ze een brief heeft bezorgd, krijgt ze een nieuwe brief om te bezorgen. Hierdoor komt Elsa in contact met verschillende flatbewoners en leert ze het sprookje van de werkelijkheid te ontrafelen.
Oma heeft me gestuurd om te zeggen dat het haar spijt start met heel veel sprookjes, waardoor het als lezer soms moeilijk is om in het verhaal te komen. Hoe verder je komt, hoe meer je echter de linken tussen de echte wereld en de sprookjes ziet. Heel tof is ook de manier waarop het zevenjarige hoofdpersonage naar de andere flatbewoners kijkt: de belevingswereld van Elsa komt heel realistisch over, ook al zijn de personages soms een karikatuur van zichzelf - zo ziet de kleine Elsa hen immers. Het verhaal is luchtig en grappig, doch eveneens ontroerend. De personages voelen levensecht en het verhaal vertederd. De pracht en praal zit hem vooral in de conclusie, die ietwat voorspelbaar, vooral in de details ontroerd.
Omdat samen anders zijn zo gek nog niet is. Een boek voor buitenbeentjes en Harry Potter fans ★★★★
Deze recensie verscheen ook op Boekvinder.be.