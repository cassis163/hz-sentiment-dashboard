Een toren met duizend verdiepingen midden in New York. Ben je rijk dan leef je bovenin, vol met luxe en technologische snufjes. Heb je niet zoveel geld dan zal je het moeten doen met een van de onderste verdiepingen.

Waar je ook woont, het leven is voor tieners niet makkelijk. Je maakt kennis met vijf verschillende personages met ieder hun eigen problemen. In het begin is het even inkomen en verwarrend door alle verhaallijnen, maar gelukkig staat er op de achterkant een korte samenvatting van de vijf personages die als handig geheugensteuntje kan dienen. Doordat de verhaallijnen allemaal met elkaar te maken hebben, zit je zo in het verhaal en is het goed te volgen.

Het begint met een proloog waarin je leest dat een meisje van de toren valt. Daarna lees je daar niks meer over zodat het een beetje uit je geheugen verdwijnt, maar aan het einde komt het weer terug en maakt het de spanning compleet.

De verhaallijnen en alle problemen van de personages zijn erg realistisch en geloofwaardig. Ze raken zo verstrikt in leugens dat ze uiteindelijk niks meer kunnen zeggen zonder dat hun eigen geheim uitkomt. Van drugs tot liefde, familieproblemen en technologie, alles komt erin terug.

Goede verhaallijnen met lekker veel drama die ook nog eens super goed met elkaar zijn verweven, een originele complexe wereld en een spannende ontknoping, dit boek heeft alles om vijf sterren te krijgen.