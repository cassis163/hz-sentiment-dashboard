Jessica Haider (Jessy) werkt bij moordzaken in Maastricht. Haar zoontje Nick is vermoord door Rolf Brezinger. Brezinger is uit de gevangenis ontsnapt en hij neemt contact op met Jessica en laat haar weten dat hij haar ex-man Marc te pakken heeft. Jessica mag van hem geen hulp inschakelen om Marc te vinden.

Daarnaast leidt Jessica een zaak waarbij de zestien jarige Kim van Brugge dood wordt aangetroffen in haar boomhut. Kim doet mee aan een groot live-programma op tv en zij was hier helemaal vol van. Zelfmoord lijkt de doodsoorzaak, want Kims polsen zijn doorgesneden, maar Jessica is hier niet van overtuigd en gaat verder op onderzoek uit.

Plots duikt een vorig vriend van Jessica op, namelijk de Franse Alec. Ze beginnen een hartstochtelijke ‘relatie’, maar Alec is niet zomaar bij Jessica hij heeft een heel bijzonder voorstel voor haar.

Ik had al veel goede verhalen over dit boek en de gehele serie gehoord en gelezen, deze kloppen helemaal! Het is een fantastisch spannend boek. En ook wel gruwelijk en daar hou ik stiekem wel van.

Vanaf het begin van het verhaal val je meteen midden in het leven van Jessica, waarbij net haar zoontje is vermoord. Ik vind dit erg vernieuwd, want je wilt hier gelijk meer over te weten komen. In de meeste boeken begint het verhaal rustig en wordt je aan de hand meegenomen, bij dit boek is dat zeker niet het geval.

Jessica Haider is een heel sterk en stoer personage, ondanks het verdriet en de rouw om Nick is ze vastbesloten om Brezinger te pakken. Jessica is alles behalve een brave vrouw en ik ben erg benieuwd hoe ze zich gaat ontwikkelen in de volgende boeken.

De titel past prima bij het boek en tegen het einde van het verhaal, kom je achter de betekenis van de titel.

Het boek is fenomenaal in elkaar gezet en ik zat op het puntje mijn stoel. Want op het einde komt er nog een verassende wending. Dit boek blijft denk ik nog wel even rondzweven in mijn hoofd.