Titel: Toen het donker werd
Auteur: Simone van der Vlugt
Uitgeverij: Ambo/Anthos
308 pagina’s

Simone van der Vlugt (Hoorn, 1966) hoort bij de top van de Nederlandse thrillerauteurs. Ze studeerde Nederlands en Frans aan de lerarenopleiding in Amsterdam. Ze schreef boeken voor kleuters en voor leerlingen van het basisonderwijs. Voor de jeugd schreef ze meer dan tien succesvolle historische romans. Haar thrillerdebuut voor volwassenen, De reünie, verscheen in 2004 bij uitgeverij Anthos.
Vanaf 2009 begon Van der Vlugt met het schrijven van historische romans voor volwassenen, onder andere Jacoba. In 2012 sloeg ze een nieuwe weg in met het boek Aan niemand vertellen, de start van een thrillerreeks met rechercheur Lois Elzinga in de hoofdrol.
Van Van der Vlugts thrillers werden in totaal twee miljoen exemplaren verkocht. Haar boeken verschenen over de hele wereld, van Duitsland tot China en van Groot-Brittannië tot Australië. Haar werk is meermalen bekroond en genomineerd voor diverse prijzen,

Wanneer Menno Riebeek erachter komt dat zijn puberzoon gokschulden heeft, besluit hij ze voor hem af te lossen. Hij houdt dit verborgen voor zijn vrouw, Sascha, zonder de gevolgen van dit besluit te kunnen overzien.
Sascha voelt haar man en zoon van zich vervreemden en begint in haar eenzaamheid een verhouding met restauranteigenaar Oscar. Daar komt echter een abrupt einde aan als ze na een ongeluk haar zicht verliest. Menno vermoedt dat het een aanslag was, geen ongeluk, maar verzwijgt dit.
Om het web van leugens en bedrog te ontrafelen laat Sascha niet merken dat haar zicht langzaam terugkeert. Wie kan ze vertrouwen in haar mistige wereld en wie heeft het op haar voorzien?

Met in mijn achterhoofd de gedachte dat ik geen hoogstaand klapstuk ging lezen zat ik toch vrij snel in het verhaal. Het gezin Riebeek is dan wel weer het gezin waarbij je meteen afvraagt, waarom in godsnaam zijn ze nog allemaal bij elkaar? Menno en Sascha hebben al een breuk opgelopen tijdens overspel van Menno. En zoon Luuk mist alle steun en begeleiding die een jongen op die leeftijd hard nodig heeft, omdat vader Menno te weinig aanwezig is en moeder Sascha te betuttelend.

Het verhaal heeft in het begin de nodige vaart om door te lezen, dit zakt wel wat in nadat door een ongeluk Sascha blind is geworden. Hier mis ik dan toch de spanning die het eigenlijk met zich mee moet brengen. Sascha is te tuttig en naïef. Zoon Luuk, waarmee het allemaal begon, krijgt daarna maar een bijrolletje. En Menno is dan weer niet mans genoeg om er een spannende thriller van te maken.

Allemaal wat losse flodders die het boek compleet maken. Het plot is verder wel goed uitgewerkt maar ook hierbij heb je al snel in de gaten wie erachter de achtervolgingen zit. Met een kleine twist op het laatste is er nog iets recht gezet. Over het hele verhaal heen was dit niet een knaller, maar ik had ook niet meer verwacht. De vlotte schrijfstijl zorgt ervoor dat dit boek dan toch een goed te lezen verhaal is.

Plot: 3
Schrijfstijl: 3
Originaliteit: 3
Psychologie: 2,5
Leesplezier: 3
Spanning: 2,5

Ik geef ‘Toen het donker werd’ 3 sterren.