Eind negentiende eeuw is een woelige tijd in Rusland. De revolutionairen beginnen zich te roeren en verenigen zich tegen de gevestigde orde. Het regent aanslagen op hooggeplaatsten en binnen de verdeelde veiligheidsdiensten neemt het wantrouwen toe. Die strijd vernauwt zich in Staatsraad tot die tussen Erast Fandorin, de reeds gekende Moskouse inspecteur, en Grin, leider van een revolutionaire groep. De niet van ijdelheid gespaarde Fandorin kan het niet verdragen dat Grin zijn naam misbruikt om een aanslag te plegen op generaal-adjudant Chrapov. Hij moet en zal Grin te pakken krijgen.

De confrontaties tussen Grin en Fandorin volgen elkaar in een snel tempo op, met moordaanslagen en valstrikken allerhande. Toch brengt dat de plot niet altijd dichterbij. Het dreigt bij momenten een avonturenroman te worden in plaats van een spanning opbouwende thriller. Maar uiteindelijk komt het met het verhaal wel in orde, met een aardige ontknoping. Een goed boek dus, maar hou vooral ook een papiertje bij de hand om al die Russen te kunnen uiteenhouden.