Rechercheur Archie Sheridan werkt nog steeds in Portland maar heeft eindelijk de rust gevonden om te herstellen van de lichamelijke en emotionele wonden die seriemoordenares Gretchen Lowell hem heeft toegebracht. Zij zit nu veilig achter slot en grendel. Dan wordt Archie geconfronteerd met een afschuwelijke moord op een vrijwilliger van een opvangcentrum van wegggelopen meisjes. Het lichaam hangt aan een boom in een park en is gruwelijk toegetakeld. De moordenaar is in staat geweest om het slachtoffer in dit publieke park urenlang te martelen en uiteindelijk te vermoorden zonder dat iemand iets gemerkt heeft en zonder dat hij een spoor heeft achtergelaten. Kort daarna vindt er een tweede moord plaats, al even gruwelijk als de eerste. In de borst van een van de slachtoffers is een hart gekerfd....de handtekening van Gretchen Lowell.

Dan krijgt Archie het bericht dat Gretchen Lowell hem wil spreken omdat zij aanwijzingen zou hebben over wie de twee moorden en nog een paar anderen heeft gepleegd. Na een aanvankelijke weigering wint zijn nieuwsgierigheid het van het gezonde verstand en gaat Archie bij Gretchen op bezoek. De aparte chemie die bestaat tussen politieman Archie en Gretchen, de vrouw die hem martelde, beminde en bijna vermoorde wordt interessant en boeiend beschreven.

Wraak is het vijfde boek uit de serie met Archie Sheridan in de hoofdrol. In vier van deze boeken kwam ook Gretchen Lowell prominent voor het voetlicht. In een boek (Zondvloed) was dat niet het geval en dat was in mijn ogen dan ook meteen het minste boek van de vijf. De schrijfstijl van Chelsea Cain is meeslepend en boeiend. Ik las het boek in een week waarin ik ook nogal wat andere dingen te doen had en dan merk je dat wanneer je een goed boek leest andere bezigheden uiterst storend kunnen zijn. Het verhaal zit goed in elkaar en de manier waarop de spanning wordt opgebouwd laat zien dat Chelsea Cain een schrijfster is die het vak heel erg goed verstaat. Er zijn heel wat wendingen in het verhaal en de ontknoping mag er wezen.

Een kenmerk van de wijze waarop Chelsea Cain haar verhaal vorm geeft is het zeer expliciet en gedetailleerd beschrijven van moorden en gebeurtenissen. Soms gaat dit zover dat je bijna zelf de pijn van de slachtoffers voelt. Je hebt dus een redelijk sterke maag nodig.

Wraak is een uitstekende en meeslepende misdaadroman, soms gruwelijk, goed opgebouwd en met intrigerende personages. Chelsea Cain bewijst met dit boek opnieuw dat zij een van de beste misdaadauteurs uit de Verenigde Staten is. Het boek laat genoeg openingen voor een zesde deel en daar kijk ik nu al naar uit.