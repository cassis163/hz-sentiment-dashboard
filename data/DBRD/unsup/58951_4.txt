Het verhaal vangt aan in 1941. De vijftienjarige Jelena is de hoofdpersoon in dit gelijknamige boek van Ronald van Assen. Jelena Vorobieva is een vrolijke en zorgzame tiener. Navenant aan haar jeugdige leeftijd lijken de oorlogshandelingen grotendeels aan haar voorbij te gaan totdat op 4 augustus 1941 de Duitsers haar woonplaats binnenvallen. Ze vermoorden haar familie, verkrachten Jelena en laten haar voor dood achter.

Jelena is vastbesloten wraak te nemen op de Duitse soldaat die de gruwelijkheden jegens haar en haar familie op zijn geweten heeft. Bij toeval stuit ze op een groep partizanen. Jelena sluit zich bij hen aan en blijkt een uitstekend scherpschutter te zijn. Al snel krijgt ze de leiding over een groep vrouwelijke partizanen. Het oorlogsgeweld laat echter diepe sporen na. Ondanks haar successen verandert ze langzaam in een emotioneel wrak. De scheidslijn tussen realiteit en waanzin wordt steeds dunner. Weet Jelena haar wraak te voltooien en zichzelf te hervinden?

Het verhaal van Jelena is grotendeels waargebeurd en aan de auteur verteld door de dan 92-jarige Jelena. Van Assen heeft het verhaal van de oude dame op zorgvuldige en respectvolle wijze in woorden gevat, waarmee hij aan haar wens voldeed om nog voor haar dood haar levensverhaal te vertellen.

“Ik heb lang getwijfeld of ik mijn verhaal zou vertellen. Het is een heel persoonlijk verhaal. Als ik het vandaag niet doe, dan gebeurt het nooit meer en neem ik het mee mijn graf in. Al enige tijd voel ik mijn krachten afnemen. Mijn lichaam wil niet meer. Mijn dagen hier op aarde zijn geteld.”

Vooral dat deel van het boek waarin Jelena als partizaan aan het werk gesteld wordt komt ruimschoots en schrijnend aan bod. Zeker wanneer je je als lezer beseft dat het gaat om een vijftienjarige tiener! Van Assen ziet kans om Jelena tot leven te brengen en haar in al haar vastberadenheid en halve waanzin te tekenen. Ook diverse andere belangrijke personages - waaronder Yulia- weet hij fraai over het voetlicht te brengen.

De schrijfstijl van Van Assen is ook in dit boek weer van prima niveau waarmee hij eens te meer bewijst allerlei genres te beheersen.

Het sluitstuk van ‘Jelena’ is bijzonder apart. Van Assen sluit zijn boek af met een vraag aan zijn lezers….

Over de auteur
Ronald van Assen (Delft, 1971) begint op zijn veertigste, na een moeilijke periode in zijn leven, met schrijven. In eerste instantie schrijft hij op therapeutische basis, maar het schrijven geeft hem zoveel voldoening dat hij ermee doorgaat. Hij heeft inmiddels meerdere boeken op zijn naam staan en hij beheerst verschillende genres. Zijn boeken bevatten vaak een diepere boodschap. Veel van wat hij schrijft, is afkomstig uit eigen ervaring.

Uitvoering
Uitgever: Godijn Publising
ISBN 978-94-92115-72-0
Hardcover, 288 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/