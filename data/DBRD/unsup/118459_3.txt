Dankzij Hebban en de Feelgood Club mocht ik voor de 1e keer samen met iemand een buddyread doen. Spannend !!

Voor de kaft zijn fletse kleuren gebruikt. Daardoor springt de kaft er minder goed uit.
Er staat een getekend koppeltje op dat wat kinderachtig overkomt, maar dat spreekt waarschijnlijk het publiek wel aan van het genre New Adult. Verder is er een wolk getekend waar regen uitvalt die een plas vormt onder het koppeltje. Dit slaat misschien op de problemen die Lynn en Stephan ondervinden in hun relatie en de tranen die er regelmatig aan te pas komen.
Heel toepasselijk zijn de groene klavertjes want deze verwijzen mooi naar Ierland waar een gedeelte van het boek zich afspeelt en Stephan ook vandaan komt. Vaag op de achtergrond zie je nog een silhouet van een kerk of gebouw, maar dit is wat onduidelijk. Dit zal misschien te maken hebben met de wederzijdse interesse van Lynn en Stephan in historische gebouwen.

Lynn is 19 jaar en al een tijdje verliefd op Stephan. Hij is echter 37, de beste vriend van haar vader en ook nog haar geschiedenisleraar. Toch waagt ze de stap om hem onverwachts te zoenen en haar liefde aan hem te verklaren en dan begint het verhaal pas goed op gang te komen.

Emma Anna vertelt dit toch best bijzondere liefdesverhaal in vlotte en simpele taal. Er worden veel moderne woorden gebruikt en hier moet je aan wennen.
De seksscènes worden héél erg uitgebreid omschreven en dit werkt na een tijdje storend.
De hoofdstukken zijn best lang en daardoor leest het iets minder vlot.
Het laatste hoofdstuk lees je afwisselend vanuit de visie van Lynn en dan weer van Stephan en dit is heel leuk gedaan.

Tot op het laatst blijf je hopen dat Lynn en Stephan samen komen maar vooral blijven.
De problemen rondom het grote leeftijdsverschil is goed uitgewerkt.
De hoofdstukken in Ierland zijn heel leuk, mede door de uitstapjes naar ruïnes en historische gebouwen die Lynn en Stephan maken. De bezochte locaties bestaan echt en als je deze opzoekt op internet komt het verhaal nog meer tot leven.
Hopelijk zonder teveel te spoileren: heel mooi is de plaats en vorm van een tatoeage die Lynn heeft laten zetten n.a.v. een gebeurtenis halverwege het boek.

De hoofdpersonages zijn goed uitgewerkt. Aan Lynn merk je, vooral in het begin, dat het nog een jong meisje is met haar onzekerheden. Aan het eind van het boek wordt ze al een stuk volwassener neergezet.
Stephan komt soms wat ongeloofwaardig over. Vooral hoe hij halverwege het boek een radicale en belangrijke beslissing neemt na een gesprek met de vader van Lynn die ook zijn beste vriend is. Voor zijn leeftijd komt hij onzeker over.

Het is een leuk verhaal met sympathieke personages en een goed en geloofwaardig onderwerp. Wel merk je goed dat het een boek is voor jongvolwassenen, behalve de seksscènes dan.

Aan het eind kun je lezen dat er nog een vervolg komt op Mijn hele leven lang.