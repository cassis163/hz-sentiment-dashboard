Al voor het verschijnen waarschuwde Nora Roberts haar fans. In verschillende nieuwsbrieven en op haar blog legde ze uit dat ze een andere weg in zou slaan met de serie Chronicles of The One. Het eerste deel is Year One en er is door fans met spanning naar uitgekeken.
Nora wil geen romans meer schrijven zoals we van haar gewend waren. De familieromans zoals de Droomtrilogie of De Chesapeake Bay en noem ze allemaal maar op. Die tijd is voorbij en eigenlijk konden we dat de laatste jaren al merken. Steeds vaker leken haar boeken op thrillers. Moord en doodslag en allerlei enge geesten en demonen speelden steeds vaker een grote rol.

In deze nieuwe serie zijn relaties tussen mensen nog altijd belangrijk. Maar je kunt niet meer zeggen dat ze een hoofdrol hebben. De meningen over dit boek zijn verdeeld. Het is en blijft ontegenzeggelijk een echte Nora Roberts. Haar manier van schrijven blijft herkenbaar. Maar het verhaal is wel even wennen.

Een wereld waar een ernstige ziekte uitbreekt, veroorzaakt door “het kwaad” en waar binnen de korste keren miljoenen mensen sterven. De hele maatschappij raakt ontwricht. Er zijn ook mensen die immuun zijn en er zijn mensen die plotseling magische gaven blijken te hebben. Heksen, elven, helderzienden en noem maar op. De mensen die overblijven gaan in groepjes op zoek naar een nieuw bestaan. Een kleine groep, waaronder twee heksen (een man en een vrouw die een kind verwachten), gaat in dit boek en de komende delen “het kwaad” bestrijden en proberen te overwinnen. Met name het kind dat ze verwachten gaat daar een grote rol in spelen.

Het begin van het boek is enorm spannend en trekt als een film aan je voorbij. Halverwege krijg je wel heel erg veel namen en nieuwe mensen voorgeschoteld en moet je af en toe even terugbladeren om op te zoeken wie ook alweer wie was. We volgen ook een grote groep die in een verlaten stadje samen proberen een nieuw bestaan op te bouwen. De mensheid laat zich zelfs in deze omstandigheden soms van zijn slechtste kant zien. Maar er is ook veel goeds en het leven neemt langzaam weer een normalere vorm aan. Ondertussen strijden de hoofdpersonen in het boek hun strijd en die zal ook de volgende delen beheersen.

De meningen zijn verdeeld. Veel fans vinden het een geweldig boek en anderen zijn zich een hoedje geschrokken en weten niet wat ze met de nieuwe Nora aanmoeten. Ieder moet maar voor zichzelf oordelen. Ik zal deze nieuwe serie zeker lezen en alle volgende boeken van Nora ook maar ik kan me goed voorstellen dat er lezeressen afhaken. Daarentegen zal ze met deze nieuwe verhalen ook weer nieuwe fans maken.