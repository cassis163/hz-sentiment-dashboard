Het huis op de heuvel gaat over een jong gelukkig gezin dat woont in Londen. In de vakanties gaat het gezin Alton (vader, moeder en de vier kinderen Amber, Toby, Barney en Kitty, naar hun landgoed in Cornwall; Black Rabbit Hall. Ze beleven hier fijne momenten. Het leven is er loom, de tijd lijkt er altijd stil te staan. En in feite is dat ook zo, geen van de klokken in huis werkt. Het is er altijd stil, er gebeurt eigenlijk nooit iets, tot op een zomerdag het verschrikkelijkste gebeurt dat kan gebeuren en wat het hele gezin Alton voor altijd op z'n kop zet.
Tientallen jaren later is Lorna Smith met haar verloofde op zoek naar een geschikte locatie voor hun trouwerij. Ze valt als een blok voor het vervallen landgoed dat inmiddels Pencraw Hall wordt genoemd. Ze herkent het van jeugdfoto's en wil niet alleen dolgraag op deze plek trouwen, maar ook de geschiedenis van het huis achterhalen.

Eve Chase, een voor mij onbekende schrijfster, heeft op een prachtige doch ontroerende wijze het verhaal over de familie Alton geschreven. Het staat vol met mooie quotes en emotionele gebeurtenissen. Tot op het einde weet de schrijfster de spanning er in te houden. Halverwege het boek lijkt de ontknoping duidelijk, maar toch krijgt het verhaal nog een andere wending. Heel bijzonder hoe de schrijfster al zeer snel in het boek de heftige gebeurtenissen in de familie opneemt in het verhaal.
Chase switcht op duidelijke manier tussen heden en verleden. Bij elk nieuw deel, of dat nou in het heden of verleden is, wordt in de titel aangegeven of we het verhaal van Amber of van Lorna volgen. Elk hoofdstuk bouwt op, om je vervolgens met een hoop vragen achter te laten. Hierdoor blijf je verlangen naar het volgende deel uit het heden of verleden.

Niet alleen het verhaal is prachtig, maar ook de cover is om door een ringetje te halen. Donkere wolken pakken samen, de klok die verwijst naar de tijd die er stil staat, de radartjes die laten zien dat alles in elkaar grijpt. De spelende kinderen, de konijnen en natuurlijk het huis op de heuvel. Je ziet van alles!

Ik heb genoten van het boek, ik heb het als een razende uitgelezen en meermaals tranen gelaten. Helaas vond ik hier en daar wat (ver)taalfoutjes, dat was jammer. Het huis op de heuvel is een echte aanrader voor liefhebbers van familiedrama's en mooie oude landhuizen. Een roman, en ondanks de droevige gebeurtenissen toch een happy end. Ruim 4,5 ster!