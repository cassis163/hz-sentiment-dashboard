In het begin lijkt “Niet volgens het script” een standaard Young Adult boek te worden. Chase is een verlegen, ietwat teruggetrokken jongen die zijn leven slijt ver weg van de rest van zijn klas. Evie hoort bij het populaire kliekje als het vriendinnetje van, maar voelt zich daar eigenlijk helemaal niet happy meer. Een schoolproject koppelt de twee aan elkaar en al snel leren ze elkaar beter kennen en vertrouwen ze elkaar hun diepste geheimen toe.

Maar schijn bedriegt. Dit boek is alles behalve een Young Adult zoals er al drieduizend op mijn plank staan. Al snel neemt het plot een verrassende wending en al vrij snel is de spanning gewoon niet meer te snijden en MOET je als lezer het boek uitlezen om te weten hoe het afloopt. Wat dat betreft is “Niet volgens het script” een echte page turner die je, zelfs lang nadat het boek uit is, niet zo makkelijk meer loslaat.

En niet alleen het plot is sterk. Murgia heeft in dit boek verrassend sterke personages neergezet. Evie en Chase zijn allebei goed ontwikkeld, hebben een interessante achtergrond en zijn gelaagd. De zijkarakters zijn iets minder uitgediept, maar ook zij komen soms ineens verrassend uit de hoek. Daarnaast is ook dit boek weer heel vlot geschreven, waardoor het heerlijk snel en makkelijk wegleest.

Het is daardoor een uitermate geschikt boek om lekker op een avond, of tijdens een vakantiedag, in één ruk helemaal te lezen. Maar zorg wel dat je daarna nog wat tijd ingepland hebt staan om een beetje bij te komen, want dat ga je zeker nodig hebben!