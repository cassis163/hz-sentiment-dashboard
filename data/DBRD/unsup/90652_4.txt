De volgende in het rijtje rond Inspecteur Beck: De politiemoordenaar. Collega's Martin Beck, Lennart Kolberg en Gunvald Larsson zijn op verschillende zaken gezet. In een klein dorpje in Zuid-Zweden is er een vrouw verdwenen waarbij men de hulp van de recherche nodig heeft, waar Martin Beck op af gaat. Bij een misgelopen aanhouding komt een politiepatrouille in onzachte ervaring met een aantal dieven, waarbij één agent sterft. Vanaf dat moment stuurt het hoofd van de recherche, Malm, zijn stoottroepen op die 'politiemoordenaar' af, wat meestal niet goed afloopt. Ook in dit boek schuwt het schrijversduo Sjöwall en Wahlöö hun kritiek op de Zweedse maatschappij en meer specifiek op hun politiemacht niet. Op het einde blijft er van dat korps amper iets overeind. Eén van de ons bekende rechercheurs geeft er zelfs de brui aan. De verschillende verhaallijnen schuiven ergens op het einde toevallig nog vlot in elkaar. Je kan hun 'links gepreek' (voor sommigen) misschien nu wat aftands noemen, maar het schrijverstalent van de twee voorlopers van het Zweedse detectivesucces is weer onmiskenbaar. Hoedje af!