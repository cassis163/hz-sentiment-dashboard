Vuurproef neemt je mee in het leven van een forensisch rechercheur, Renee Spaan. Op een rangeerterrein wordt het levenloze lichaam van een man aangetroffen. Hij is doodgeschoten en vervolgens in brand gestoken. Terwijl zijn lichaam nog nasmeult, zoekt Renee Spaan naar aanwijzingen. Een grote zoektocht naar puzzelstukjes begint. Zoals het zo vaak gaat in het leven, loopt het onderzoek niet geheel soepel. Ze krijgt onder andere te maken met onderbemanning op het bureau, een tegenwerkende bazin, een collega die naar een ander kantoor gaat en een tijdsvertraging door zoekgeraakte of niet ingeleverde bewijsmaterialen. Het verhaal heeft wel iets weg van de Baantjer boeken, alleen is Vuurproef veel gedetailleerder geschreven. In tegenstelling tot andere thrillers komt het bewijsmateriaal hier zeker niet aangewaaid. Er moet veel gedaan worden om alle kleine stukjes puzzel te vinden en in elkaar te passen. Van Leeuwen heeft op deze wijze het realistische recherchewerk en een spannende thriller met elkaar weten te combineren.

Het debuut van Van Leeuwen is niet echt een spannend boek, maar geeft zeker een mooie inkijk in hoe het werkelijk gaat. Eén grote puzzel met maar kleine puzzelstukjes die ook nog eens gezocht moeten worden. Knap werk van Van Leeuwen. Als ze hoofd- en bijzaken nog beter kan scheiden in een tweede deel wordt dat ook absoluut een aanrader. Door de verschillende verhaallijnen is het verloop van de spanningsboog in Vuurdoop onrustig. Hier zal zeker nog een goede afstemming in gezocht moeten worden. Voor een debuut heeft Van Leeuwen met Vuurproef goed werk afgeleverd, helaas kost de onrustige spanningsboog haar één ster.

Vuurproef is het lezen zeker waard. Kijk mee over de schouder van een Forensisch Expert tijdens een luguber moordonderzoek. Durf jij het aan?