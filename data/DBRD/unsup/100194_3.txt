Het boek Superfood: avocado van Linda Shearer is onderdeel van een serie waarin steeds een ander superfood centraal staat. Naast cocoanibs, gojibessen en tarwegras zijn ook veel gewone, alledaagse producten heel gezond. Het is goed dat iemand daar eens op wijst.

De avocado wordt wel met heel veel tamtam als superfood gepresenteerd. Het boekje staat vol citaten van dieetgoeroes: ´De boodschap is duidelijk: hoe meer groente en fruit je eet, hoe kleiner de kans dat je doodgaan…´(sic). Nog even en we ontdekken een superfood dat de kans op doodgaan tot nul reduceert. OK, flauw. Zorgelijker lijkt de achterliggende gedachte bij het volgende citaat: ´Door de avocado en de biologische worstjes en bacon is deze maaltijd goed voor uw hart.´ Alsof je na consumptie van superfood rustig een liter ijs kunt wegwerken. Dit idee kom je ook in sommige recepten tegen.

De recepten zelf zijn eenvoudig en verrassend. Ik ben dol op avocado, maar gebruik hem eigenlijk steeds op dezelfde manier. Er kan veel meer mee, dat is duidelijk. Ik heb ook altijd gedacht dat je avocado niet kunt bevriezen en ook niet kunt verhitten tot boven het kookpunt, omdat hij dan bitter wordt. Volgens dit boekje kan dat allemaal wel. Toch maar eens proberen.

Na een inleiding met o.a. aankoop- en bewaartips en informatie over de voedingswaarde volgen hoofdstukken over smoothies, dips en salsa´s, broodbeleg, soepen, salades en dressings, hoofdgerechten, desserts en.. cocktails. Yes! Red uw leven, drink meer rum! Er is een register en een index van ingrediënten. Praktisch en overzichtelijk allemaal.

Ik koos voor een hoofdgerecht: courgettespaghetti Alfredo.
Ingrediënten
2 courgettes, middelgroot
2-3 el olijfolie
2 grote avocado´s, in blokjes
120 ml kokosmelk
1⁄4 tl nootmuskaat
2 teentjes knoflook, fijngesneden
1 el citroensap
50 g Parmezaanse kaas

Bereidingswijze
Snijd de courgette met een dunschiller in lange, dunne slierten. Bak de slierten in olijfolie in een grote koekenpan op middelhoog vuur, ongeveer 6 minuten, tot ze goed warm, maar niet papperig zijn. Mix in een blender de avocado, Parmezaanse kaas, nootmuskaat, knoflook en het citroensap door elkaar. Roer de saus door de spaghettislierten en garneer desgewenst met extra Parmezaanse kaas.

Inderdaad, de kokosmelk is vergeten bij de aanwijzingen voor de bereiding. Dat komt verder niet voor, maar is toch een minpuntje. De spaghetti smaakt prima, maar de combinatie van twee romige elementen maakt het wel zwaar. Ik zal het zeker nog een keer maken, maar dan gebruik ik meer citroensap en vervang de kokosmelk door een pittige bouillon.

Dit is een leuk en bruikbaar boekje dat je op ideeën brengt. De foto´s zijn mooi, de eindredactie had beter gekund. Drie keer, tot in het register toe, rept de schrijver/vertaler van ´Argetijnse biefstuk´.
Mensen die graag lekker willen eten en toch ook graag´gezond bezig willen zijn´ worden op hun wenken bediend. Mensen die graag willen weten wat je allemaal met die groene jongens kunt doen ook.