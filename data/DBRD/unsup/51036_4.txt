Het gebeurt niet vaak dat een auteur Nederland ombouwt tot een spannend land. En dan in die mate dat het trilt onder een heuse natuurramp die van zins is een einde te maken aan het voortbestaan. Met zijn eerdere successen, Graan en Het Kyoto-complot, bracht hij telkens een onderwerp voor het voetlicht waarin mens en natuur een dominante rol spelen. Met Nederland als decor is het haast vanzelfsprekend dat water hierin een hoofdrol speelt. Ruben van Dijk gaat in Wild water de uitdaging aan.
Anne Vredenhoef is de echtgenote van de directeur-generaal van het Ministerie van Veiligheid en Justitie, mr. Henk-Jan Rombouts. In een meer dan saai huwelijk probeert Anne vertier te vinden in het flirten met andere mannen, met wie ze ook regelmatig in bed duikt. Zo ook met de jonge icter en collega Wessel Trop. Tijdens een hevig noodweer pikt Anne hem op en biedt hem een lift aan. Maar de flirtperiode die hier aan vooraf is gegaan, brengt haar op andere ideeën en ze laat zich graag leiden door de aanwijzingen van Wessel.
Dit brengt hen naar een verlaten dijkhuisje nabij Katwijk, waar de jonge Wessel een uitstekende compensatie blijkt te zijn voor haar onvolledige huwelijk.
Tijdens deze ontmoeting komt een noordwesterstorm tot volle ontwikkeling, en in combinatie met een springvloed bezwijken een paar dijken. Anne en Wessel ontdekken dat het waterpeil rond het huisje snel stijgt, waardoor ze hun auto niet meer kunnen bereiken.
Omdat er geen tekenen van een naderende natuurramp waren, groeit bij de overheid de gedachte dat de dijkdoorbraak wel eens het gevolg van kwaadwillig opzet kan zijn. Alle hens aan dek dus om enerzijds de overstroming te stoppen en anderzijds de mogelijke daders op te sporen. Voor Anne en Wessel rest alleen maar hun leven te redden en zich in veiligheid te brengen.
In een magnifiek opgezet verhaal koppelt Ruben van Dijk de internationale politiek aan de nationale Nederlandse trots, het water bedwingen. Hij ontbloot hiermee de achilleshiel van Nederland, en toont de kwetsbaarheid van alles waar de echte Nederlander zo trots op is. Met spanning, avontuur, romantiek en duivelse sluwheid ontwikkelt zich een waar horrorscenario. Voorzien van veel geografische kennis van het dijkenlandschap gidst Van Dijk de lezers door de kwetsbare gebieden die onder het niveau van de zeespiegel liggen. Hij toont op confronterende wijze dat niet alleen de natuur een vijand kan worden, maar ook dat internationale politieke samenwerking eveneens haar tol kan eisen. Een verhaal dat is opgezet vanuit de huidige actualiteit tegen de achtergrond van de eeuwenoude natuurlijke dreiging. Een mooiere combinatie is nauwelijks denkbaar! Met herkenbare personages is het resultaat een interessant en boeiend verhaal dat zich gemakkelijk en met plezier laat lezen.
Enig puntje van kritiek betreft niet het verhaal maar de grote hoeveelheid blanco pagina's die het geheel een robuuster uiterlijk moet geven dan het boek in werkelijkheid is. Dat had het niet nodig!