Het tweede boek ‘Circe’ van de hand van Madeline Miller is een waardige opvolger van haar eerste werk ‘Het lied van Achilles’. Met haar debuutroman ‘Het lied van Achilles’ won ze de 17de jaarlijkse Orange Prize of Fiction. Hiermee was zij de vierde auteur die deze prijs won met een debuutroman.

Het is niet te verwonderen dat zij als leerkracht Latijn en Grieks een grote voorliefde heeft voor de Griekse mythologie. Deze verwerkte zij dan ook heel professioneel in haar tweede boek ‘Circe’.

In ‘Circe’ wordt de lezer ondergedompeld in de fantastische wereld van de goden. Alhoewel het verhaal voornamelijk gaat over het kleine meisje Circe en haar weg naar volwassenheid passeren er heel veel andere mythologische figuren de revue. Zo maken we onder andere kennis met Prometheus, Aeeëtes, Athena, Odysseus, Hermes, en Pasiphaë. Maar ook Glaucus, Scylla en Daedalus en Icarus mogen niet ontbreken. Verder is er ook nog een rol weggelegd voor de tot de verbeelding sprekende Minotaurus alsook Medea, Jason en Pallas.
Al deze mythologische personages worden verwerkt tot één groot nieuw verhaal waar Circe als rode draad fungeert.
De bekende verhalen van al deze personages komen grotendeels overeen met de originele versie maar Madeline Miller weet deze zo te verwerken tot één geheel dat het een heel nieuw verhaal wordt. Ze heeft er als het ware een eigen draai aan gegeven. Zo wordt Circe die in de oorspronkelijke mythe bekend is als een boosaardige toverheks hier ook vanuit een ander oogpunt beschreven. Zo volgt de lezer Circe, vanaf haar geboorte. Het misprijzen van haar familie, haar onzekerheid, haar angsten en verlangens.

Voor de liefhebber van klassieke mythologische verhalen is dit een boek om duimen en vingers bij af te likken. Het moet echter gezegd worden dat een summiere voorkennis van deze verhalen een pluspunt is bij het lezen van dit boek.