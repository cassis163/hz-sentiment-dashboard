TS is de 12-jarige zoon van een rancher in Montana met heimwee naar de tijd van de echte cowboys en een wetenschapster die op zoek is naar een kever waar ze het bestaan van 'weet', maar nog niet heeft kunnen aantonen. Hij heeft een zus die regelmatig sufkuttengedrag vertoont en hij had een jongere broer die zijn vader zou opvolgen. Helaas heeft zijn broer zich nog niet zolang geleden per ongeluk(?) door het hoofd geschoten, terwijl TS en zijn broer - bij wijze van uitzondering - samen aan het spelen waren.

De kamer van TS is zeer ordentelijk volgestouwd met (meet)instrumenten, kaarten en notitieboeken. Notitieboeken vol met informatie door middel van kaarten, schema's en tekeningen gemaakt door TS, die zo probeert grip te krijgen en te houden op zijn wereld. Hij is zo goed daarin dat een vriend van zijn moeder, dr. Yorn, zijn werk naar diverse bladen én het Smithonian stuurt. TS' werk wordt regelmatig gepubliceerd en vooral het Smithonian geeft hem geregeld opdrachten via dr. Yorn die als intermediair fungeert. Het Smithonian is zelfs zo tevreden met zijn werk dat hij een prijs heeft toegekend gekregen en door de directeur, dr. Jibsen, wordt uitgenodigd om die in Washington in ontvangst te komen nemen. Eerst weigert TS, maar later besluit hij alsnog af te reizen.
Aangezien de rest van de familie van niets weet en hij vermoedt dat hij geen toestemming zou krijgen af te reizen als ze het wel zouden weten, besluit hij er stiekem vandoor te gaan en de reis, dwars door Amerika, liftend met gebruikmaking van goederentreinen af te leggen.
Dat lukt hem na wat opstartperikelen, heel aardig tot aan Chigaco, waar zijn reis bijna letterlijk dood loopt. Gelukkig is een vrachtwagenchauffeur zo vriendelijk om TS, die inmiddels wel vrijwel al zijn meegenomen spullen kwijt is, een lift te geven naar Washington. Na een korte zoektocht bereikt TS daar zijn doel: het Smithonian instituut. Na aanvankelijke aarzelingen wordt TS in de veeleisende armen van dr. Jibsen gesloten.

Er volgt nog een en ander, maar dat is, helaas moet ik zeggen, nou net wat het verhaal afbreuk doet. Dat laatste deel in Washington, met dat vergezochte complot, is m.i. overbodig. Ook al is het een karikatuur van al die vergezochte complottheorieën waarmee we tegenwoordig (vooral op internet) overspoeld worden, dan nog doet het het verhaal geen goed. Dat is jammer, want de eerste twee delen zijn een genot om te lezen, niet in de laatste plaats door alle in de kantlijn geplaatste illustraties en de spitsvondige commentaren daarbij.



Die zorgen voor een aparte leeservaring omdat ze je aan de ene kant vaak 'uit' het verhaal halen, maar aan de andere kant zó goed duidelijk maken hoe TS grip op de wereld tracht te krijgen, dat ze onmisbaar zijn. De website die van dit boek gemaakt is, geeft daar een goede indruk van en is het zéker waard om eens te bekijken.