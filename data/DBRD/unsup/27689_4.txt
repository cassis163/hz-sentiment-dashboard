Hoewel het een trend is om slank te zijn en als je dat niet bent af te vallen, wil ik David Baldacci met klem verzoeken niet met deze tendens mee te doen. Hij is dik op zijn best. Vol verwachting begon ik aan Onbewaakt ogenblik. En, mijn verwachtingen kwamen helemaal uit. Een heerlijk boek dat lekker wegleest en mijn nieuwsgierigheid gedurende het hele verhaal wist vast te houden.

Het plot van Onbewaakt ogenblik ontvouwt zich rondom voormalig geheim agent Sean King en Secret Service agente Michelle Maxwell. Aan de voorspoedig verlopende carrière van Maxwell komt een abrupt einde als zij een cruciale fout maakt bij de beveiliging van een presidentskandidaat. Acht jaar daarvoor overkwam King hetzelfde. Al snel blijken beide zaken duidelijke parallellen te vertonen. Is er sprake van toeval of van een zorgvuldig gepland complot? Samen met Joan Dillinger, die ook betrokken was bij het fiasco dat King de kop kostte, gaan zij op zoek naar de gruwelijke waarheid.

De boeken van Baldacci kenmerken zich door sterke hoofdrolspelers en spannende plots met een happy end. Van hoofdrolspeler Sean King gaat mijn vrouwenbloed sneller stromen en op Michelle Maxwell en Joan Dillinger ben ik een beetje jaloers door het prototype sterke vrouw met pit dat zij neerzetten.
Vragen als wat is er gaande en waarom? maken dat je het hele boek in één keer uit wilt lezen. Klein minpuntje is dat er soms wat voorspelbaarheid om de hoek komt kijken waardoor het verhaal wat aan geloofwaardigheid inboet. Maar, net als je je dat realiseert sleept het verhaal je weer mee in zinderende vaart, dus het is Baldacci vergeven. Onbewaakt ogenblik is een spannend verhaal met een verrassende ontknoping.

Gelukkig laat het boek duidelijk ruimte voor de terugkeer van King en Maxwell in andere verhalen. Ik heb er altijd behoefte aan om te weten hoe het de hoofdrolspelers vergaat, ook als het verhaal waar zij deel van uitmaakten ten einde is. Een goed boek zet hoofdrolspelers neer als echte mensen waar je sympathie voor krijgt of zelfs een beetje van gaat houden. Baldaccis King en Maxwell hebben mijn hart veroverd en het zou zonde zijn om nooit meer wat van ze te horen