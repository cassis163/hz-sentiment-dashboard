Als Paige en haar vriendinnen Eva en Frankie hun baan verliezen, besluiten ze zelf een bedrijf te starten. Maar wanneer hun onderneming maar moeilijk van de grond komt, wordt Paige gedwongen haar trots opzij te zetten en zakelijk advies te vragen aan haar grote maar onbeantwoorde liefde Jake.

Wat een heerlijk romantisch weg-zwijmel-boek! De gezellige meiden-praat, de humor en de liefde zijn in dit boek allemaal aanwezig. Niet alleen de grappige dialogen zorgen voor humor, maar ook is elk hoofdstuk voorzien van een ‘wijze’, typisch vrouwelijke uitspraak van één van de meiden. Bijvoorbeeld: ‘Ga voor het hoogste doel, en als je er niet bij kunt, trek dan hogere hakken aan’.

Door het enthousiasme van Paige en haar vriendinnen voor hun nieuwe bedrijf krijg je bijna zelf zin om te gaan ondernemen. De hoofdpersonages hebben een interessante achtergrond en een belangrijk thema binnen het boek is om op eigen benen te leren staan en risico’s te nemen in het leven.

Er wordt geregeld verwezen naar de stad waarin dit verhaal zich afspeelt: New York. Beschrijvingen van de Brooklyn bridge, Central park, het High line park, de Magnolia bakery en de Empire State building zorgen voor momenten van herkenning voor lezers die deze mooie stad bezocht hebben. De vriendschap en liefde in combinatie met de stad New York doet ergens denken aan de populaire serie ‘Seks and the City’ van eind jaren 90. Deze vergelijking wordt verder versterkt door de gedetailleerde beschrijvingen van de seks scenes. Sarah Morgan heeft heel wat bouquet-boeken op haar naam staan en deze ervaring lijkt ze gebruikt te hebben in ‘Nachten in New York’.

Toch kent dit verhaal geen schokkende of onverwachtse gebeurtenissen. Het bedrijf dat Paige met haar vriendinnen opricht heeft de gebruikelijke opstartproblemen. En hoewel de liefde tussen Jake en Paige meeslepend en romantisch is, is het ook wel wat cliché. De typische man met bindingsangst die moeite heeft zijn relatie met Paige een naam te geven. Een ander minpuntje is dat er meerdere malen teruggekoppeld wordt naar het verleden tussen Paige en Jake. Daarnaast wordt er, tot bijna vervelends toe, continue op gehamerd dat Page zelfstandig wilt zijn en niet beschermd wilt worden. Deze voorspelbaarheid en herhalingen zorgen helaas toch wel voor wat langdradigheid.

Samengevat is dit een echte feelgood/chicklit waar je vrolijk van wordt en energie van krijgt. De gebruikelijke ingrediënten zijn allemaal aanwezig: vriendschap, liefde, familie. Een boek die je moet lezen als je iets luchtigs wilt. Toch heeft het verhaal niet veel verrassingen meer in petto als je eenmaal de beschrijving hebt gelezen. Hoewel ik er toch iets meer van verwacht had, mag dit het leesplezier zeker niet drukken en kijk ik uit naar de andere boeken binnen deze reeks die zich meer richten op de vriendinnen van Paige.