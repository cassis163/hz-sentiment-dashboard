Af en toe wil je eens een boek dat makkelijk wegleest, waarmee je een weekend van de wereld kan verdwijnen, maar dat toch mooi en gevoelig geschreven is. Zoek niet verder. Zoen me tot ik zwicht is het boek dat je nodig hebt.

Het boek vertelt het verhaal van Stella, een dertiger, heel goed in haar job, maar sociaal wat onhandig… Een gevolg van haar Asperger. Ze bedoelt het allemaal goed, maar voelt niet alles aan zoals het sociaal wenselijk is/zou zijn. Daarom besluit ze om, op relatievlak, de hulp in te huren van een mannelijke escort die haar de kneepjes van relaties en daten zal leren. Al snel wordt duidelijk dat deze twee perfect bij elkaar passen en gevoelens krijgen voor elkaar. Maar het duurt even tot ze dat zelf doorhebben en uitspreken naar elkaar toe…

Naast een heel mooi liefdesverhaal, helpt het boek ook om mensen met een autisme spectrum stoornis beter te begrijpen. De auteur beschrijft de wereld zoals Stella hem ziet en daardoor kan je ook de redenering achter haar gedragingen beter vatten. Omdat het verhaal afwisselend ook uit het standpunt van Michael, de escort, verteld wordt, krijg je een goed idee hoe eigenaardig bepaalde van haar gedragingen en beslissingen overkomen.

De roman is dus niet alleen leerrijk en maatschappelijk relevant, maar daarnaast ook nog eens heerlijk romantisch en zelfs bij momenten ‘stomend’. Een boek om vrolijk van te worden. Met één en al liefde.

(deze recensie verscheen ook op hartvoorboeken.be)