Ouderwets gezellig is het eerste woord dat bij mij opkomt tijdens het doorbladeren van deze heruitgave van Comfort food (2011) van Janneke Vreugdenhil. Een boom van een cliché, maar daarom niet minder waar. Gerechten als ‘Hete bliksem & gebakken bloedworst’ en ‘in sherry gestoofde kalfswangetjes met bloemkoolpuree’ roepen het beeld op van warmte en eten met de kaarsen op tafel. Het allerlekkerste comfort food doet zijn naam eer aan: voor de maag én voor de ziel.

Janneke Vreugdenhil schreef recepten voor de Allerhande, tot ze de kans kreeg voor de NRC (2006) te gaan werken. Ze heeft een dagelijkse column in NRC Next en een wekelijkse in NRC, neemt kookfilmpjes op voor nrc.tv en werkt daarnaast als restaurantcriticus. Haar laatste kookboek I love Groente is bovendien verkozen tot Lekkerste Vegetarische Kookboek van het Jaar.

Ook Het allerlekkerste comfort food staat weer bomvol heerlijke gerechten, die allemaal uitblinken door hun combinatie van maakbaarheid en smaak. De recepten zijn verdeeld in verschillende clusters, zoals Slow Start, Chocoholica, Retro, Zoet en - een persoonlijke favoriet - Voor Jezelf. Comfort food staat voor Vreugdenhil gelukkig niet gelijk aan bergen vet en room, maar aan eten dat je een fijn gevoel geeft. En dat kan van alles zijn: Kaneelbroodjes met pecannoten en koffieglazuur, Boeuf Stroganoff, Thaise groene curry of Baby-pavlova’s met lemon curd-room en frambozen.

Ieder hoofdstuk en recept wordt door Vreugdenhil ingeleid met een kleine anekdote of introductie, en vaak ook met een foto. De instructies bij de gerechten zijn kort, maar wel helder. Er staat altijd bij welk resultaat een bepaalde handeling moet hebben, bijvoorbeeld ‘Het deeg moet een minuut of 10 gekneed worden, tot het mooi zijdezacht glanst.’ Dat maakt Het allerlekkerste comfort food ook voor beginnende koks zeer geschikt. Het is daarnaast verfrissend een kookboek in handen te hebben zonder kokosolie of speltbloem in de ingrediëntenlijst: alles wat je nodig hebt, kun je op de markt of bij de buurtsuper halen.

Ik maakte onderstaande Spice clementine jelly ter afsluiting van de paasmaaltijd, mét likeur in de slagroom. Hoewel het storten niet helemaal soepel verliep, te hoge vorm waarschijnlijk, was het dessert een succes: fris, fruitig en net zoet genoeg. Gezellig hè.

Spicy clementine jelly
Voor 6-8 personen:

Ongeveer 2 ½ kilo mandarijnen (liefst clementines)
1 citroen
2 pijpjes kaneel
4 kruidnagels
2 kardemompeultjes
50 gram suiker
9 kleurloze gelatineblaadjes
250 ml slagroom
Poedersuiker

Desgewenst:
Mandarijn- of sinaasappellikeur.

Verder nodig: een tulbandvorm (of een andere puddingvorm)

Deze gelei van mandarijnen is licht, verfrissend en simpel om te maken. Maar het allermooiste eraan is dat je hem kunt delen; toch eigenlijk veel gezelliger dan ieder z’n eigen glaasje of schaaltje. In al zijn drillerige knaloranjeheid is dit dus het ideale dessert voor een warm, vrolijk en ontspannen diner.

Boen 3 mandarijnen en de citroen schoon onder stromend water, droog ze en rasp op een fijne rasp de oranje dan wel gele schil eraf. Houd twee mandarijnen apart en snijd verder alle mandarijnen en de citroen doormidden en pers ze uit. Je hebt in totaal 1 liter sap nodig. Schenk het sap in een pan. Voeg de mandarijnen-en citroenrasp toe, de kaneelstokjes, de kruidnagels, de kardemompeultjes (die je het beste even met het platte lemmet van een mes kunt kneuzen) en de suiker. Breng het sap tegen de kook aan. Leg een deksel een beetje schuin op de pan, draai het vuur uit en laat 1 uur trekken.
Schenk het vocht daarna door een zeef. Week de gelatineblaadjes 10 minuten in een kom met koud water. Knijp de gelatine uit en roer door het nog een beetje warme mandarijnensap. Schenk de vloeistof in de tulbandvorm. Laat afkoelen en zet de vorm daarna minimaal 4 uur in de koelkast om op te stijven.
Pers vlak voor je het dessert wilt serveren de laatste mandarijnen uit en haal het sap door een zeef. Doe de slagroom in een kom en voeg het mandarijnensap, de poedersuiker en desgewenst 2-3 eetlepels likeur toe. Klop de room met een elektrische mixer lobbig. Dip de vorm met mandarijnengelei even in heet water en keer de pudding om boven een mooie schaal. Doe de room in een kommetje en serveer erbij.