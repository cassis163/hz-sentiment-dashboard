Helemaal gek was ze van Dracula van Bram Stoker. En ook de boeken van Anne Rice vond ze geweldig. Deze verhalen inspireerden Lara Adrian tot het schrijven van de boeken in de Middernachtserie. De boeken werden in 14 landen vertaald en zijn meer dan 5 miljoen keer verkocht. Zou deel 8, Jenna, ook zo’n succes zijn?

Jenna begint waar deel 7 eindigt. Jenna is gevonden op de plek des onheils en naar de Broederschap gebracht, waar ze onderzocht wordt door vampieren. Dragos, die haar aan het einde van deel 7 aanviel, heeft een element in haar lichaam geplaatst, waardoor ze beschikt over ongelooflijke krachten. Ze ontdekt dat er vampieren bestaan en dat ze niet meer terug kan naar haar woonplaats in Alaska. Dan blijkt ook nog eens dat ze zich wel heel erg aangetrokken voelt tot Brock, de vampier die haar beschermt. Ondertussen is de Broederschap bezig om Meestervampier Dragos te pakken te krijgen. Zijn aanwezigheid belooft namelijk niets goeds voor de wereld.

Dit deel is prima te lezen zonder dat je de rest van de serie gelezen hebt. Er wordt voldoende herhaald om te weten wat er in voorgaande delen gebeurd is. Dit kan een voordeel, maar ook een nadeel zijn. Voor de serial reader kan dit als onnodige herhaling en als saai worden gezien. Voordeel is wel dat je op elk moment in de serie in kunt stappen, zonder dat je per se de voorgaande delen gelezen moet hebben.

Erg opvallend is dat Brock warmte uitstralen. Waar normale vampieren dood en dus ook koud zijn, is dat in Jenna dus blijkbaar niet helemaal het geval. Regelmatig lees je dat de warmte die de vampier uitstraalt door Jenna gevoeld wordt. Dit maakt deze vampierenroman erg ongeloofwaardig. Een vampier hoort niet warm aan te voelen. Een deel van de charme is toch juist dat ‘ie dood en koud is?

Verder bevat het boek weinig tot geen spanning. Het kabbelt voort. Dan lijkt er wat te gebeuren. Maar meteen daarna kabbelt het weer voort. Ook de spanning die je zou moeten voelen tussen Brock en Jenna is er niet. Ze hebben op een gegeven moment seks. Maar de spanning die je zou moeten voelen zoals je bij 50 shades of grey deed, voel je niet. De slogan op de achterflap waarop deze vergelijking gemaakt wordt, klopt dan ook niet.

Tot pagina 200. Dan wordt het opeens spannend. Jenna komt tot leven en wordt echt een persoon. Brock verandert in een gevoelige vampier. Jenna en Brock blijken een geweldig team. Vanaf dit moment leest het boek dan ook als een trein. Het is jammer dat de eerste 200 pagina’s zo kabbelen, want Lara Adrian bewijst dat ze wel met vaart kan schrijven. Ook laat ze zien dat de emoties op een meeslepende wijze geschreven kunnen worden.

Jenna is een boek dat in het begin niet verrast en zeker niet waarmaakt wat het belooft. Waar je hoopt een spannende fantasy met een erotisch tintje te lezen, lees je een kabbelend verhaal waar seks in is gestopt. Op een gegeven moment wordt het spannend, maar je moet er wel een lange ademteug voor hebben. Verwachting is dan ook dat dit typisch een boek is dat maar op de ben-ik-aan-het-lezen-stapel blijft liggen. De drang om verder te gaan is tot bladzijde 200 niet erg groot.

Toch drie sterren. Het einde is lekker en maakt toch ook wel weer nieuwsgierig naar een nieuw deel. Het is dan alleen wel te hopen dat Lara Adrian vanaf het begin er meteen wat meer actie en vaart in gooit!