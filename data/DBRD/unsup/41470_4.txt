Voor mij was het de eerste deelname aan een leesclub en dan gelijk een Engels boek, Ik vond het een uitdaging. Tot ik eraan begon, want door de vlotte schrijfstijl was het boek makkelijk te lezen.

Het boek vertelt het verhaal van een moslimmeisje, Shirin, dat al haar hele leven in de Verenigde staten woont, maar door haar hoofddoekje gestigmatiseerd wordt als vijand van Amerika, vooral na de aanslagen van 9/11. Haar ouders verhuizen elke keer als ze de kans hebben om het leven voor Shirin en haar broer een stukje beter te maken. Dat heeft als resultaat dat ze al heel veel scholen heeft bezocht en veel vooroordelen en pesterijen heeft meegemaakt. Shirin heeft daarop gereageerd door geen contact meer te maken met medeleerlingen en iedereen af te stoten, totdat ze Ocean ontmoet. Er groeit een liefde tussen hen, die wordt afgekeurd door heel veel mensen.

Het is een verhaal waar ik van tevoren grotere verwachtingen van had. Ik dacht dat het meer zou gaan over de gevolgen van de aanslagen, maar eigenlijk is het hoofdthema de liefde tussen 2 jonge mensen, die door omstandigheden niet van de grond komt.

Tahereh Mafi is vooral bekend van de Shatter me- reeks, maar heeft een stap vooruit gemaakt met dit boek. Het is geschreven vanuit het oogpunt van een 16-jarig meisje, met daarbij behorende vlotte taal. Het boek is op sommige punten confronterend en hard, maar soms ook grappig. Een verrassend liefdesverhaal met een ietwat teleurstellend einde. Een aanrader!