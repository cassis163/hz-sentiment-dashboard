De uit New York afkomstige auteur en illustrator Brendan Wenzel won met zijn eerder verschenen prentenboek Iedereen zag een kat (They all saw a cat) de Caldecott Honor Award. Nu komt hij met een nieuw indrukwekkend mooi prentenboek, met de vrolijke titel: Hallo Hallo.

Dit 52 paginaâ€™s tellende prentenboek voor peuters en kleuters staat vol met fantasierijke illustraties van unieke dieren. Sommige van deze dieren, zoals bijvoorbeeld de giraf, zullen de meeste jonge lezers vermoedelijk direct herkennen. Maar Brendan Wenzel heeft er bewust voor gekozen om in dit boek ook ruimte te maken voor de vele bedreigde diersoorten. Dieren zoals de grijze kroonkraan en de rode panda. Het boek is dan ook niet alleen een aangenaam boek voor kinderen om zelfstandig in te bladeren, maar de illustrator geeft direct een belangrijke boodschap mee. De boodschap dat het belangrijk is dat zoveel mogelijk mensen zich bewust worden van het bestaan van al deze unieke dieren die onze planeet rijk is. Dat we zorgvuldig om moeten springen met onze planeet en alles wat erop leeft.

Naast deze toch pittige boodschap is het boek vooral een feest om naar te kijken en om uit voor te lezen. Bovendien is het vrolijk gekleurde boek, op speelse wijze, voor de allerjongste onder ons erg leerzaam. Niet alleen leren kinderen de diverse dieren herkennen, (Voor de voorlezers onder ons die ook niet alle dieren bij naam kennen: Achterin het boek staat een genummerde opsomming van alle dieren op volgorde van verschijnen. Wel zo handig.) maar ook leren ze veel over kleuren en patronen. Misschien ontdekken ze zelfs wel wat de dieren zoal met elkaar gemeen hebben. Fijn voorleesboek voor in de klas en thuis.