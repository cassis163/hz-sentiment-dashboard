Tannie Maria is een vrouw van middelbare leeftijd die ontzettend veel van koken en eten houdt. Voor de krant de Klein Karoo Gazette schrijft zij columns met haar recepten. Op een zondagochtend vraagt Hattie, het hoofd van de krant, of zij in plaats van haar recepten misschien een adviescolumn zou willen schrijven voor de krant. Onder de voorwaarde dat Tannie Maria de mogelijkheid behoudt om haar recepten in de columns te verwerken, gaat ze het avontuur aan. Niet wetend dat ze hierdoor samen met de andere dames van de krant betrokken raakt bij een moordonderzoek.

Recepten voor liefde & moord is de eerste roman van auteur Sally Andrews. De schrijfster woont in het natuurreservaat Klein Karoo, waar deze roman zich ook afspeelt. Je merkt dat de schrijfster de omgeving kent. Ze weet alles mooi en realistisch te schetsen, waarmee Klein Karoo in Zuid-Afrika een mooie achtergrond is voor dit verhaal.

Eten is een belangrijk thema in dit boek. Hoofdpersonage Tannie Maria is gek op koken en dat weet de schrijfster goed over te brengen; bij de beschrijvingen van al het eten loopt het water je in de mond. Tannie Maria kookt graag voor zichzelf, maar ook voor de dames op de redactie en voor mensen bij wie ze langsgaat of die bij haar bezoek komen. Voor elke gelegenheid heeft ze wel een heerlijk gerecht.

In haar adviescolumn geeft Tannie Maria recepten mee aan de lezers die zij advies geeft. Zo geeft ze een man die een vrouw probeert te versieren simpele maar toch lekkere recepten, zodat hij haar hart kan veroveren. Anderen, bij wie de relatie stroef verloopt, probeert ze te helpen door het recept mee te geven van de heerlijk zoete ‘koeksisters’, die de liefde weer terug moeten brengen. Het leuke van dit boek is dat de meeste recepten achterin het boek staan, zodat je zelf ook aan de slag kunt met deze heerlijke recepten.

Naast eten is er in dit boek ook aandacht voor serieuze thema’s zoals vrouwenmishandeling en andere problematiek die in Zuid-Afrika speelt. Deze thema’s zijn in het verhaal verwerkt en laten je naast lachen en genieten van het eten ook nadenken over serieuzere onderwerpen.

Tannie Maria raakt door haar adviescolumn betrokken bij een moordonderzoek. Dit onderzoek zorgt voor spanning in het boek, waardoor je als lezer het boek moeilijk aan de kant kunt leggen. Er zijn verschillende verdachten, maar het onderzoek van de politie duurt lang, waardoor de dames van de krant ook op eigen houtje op onderzoek gaan en dat pakt niet altijd goed uit.

Recepten voor liefde & moord is een geweldige roman die een combinatie bevat van humor, spanning en culinaire heerlijkheden. Gelukkig hebben we iets om naar uit te kijken, want in 2018 verschijnt een nieuw boek over Tannie Maria: Tannie Maria en de satanische monteur.