'In onschuld' vertelt het verhaal van Yara, een vrouw van begin dertig. Yara is single en met regelmaat in het uitgaansleven te vinden. Zij drinkt dan vaak net iets te veel en heeft met regelmaat kortstondige affaires of one night stands. Na een feestje gaat het mis. Yara wordt 's morgens, buiten bewustzijn en bont en blauw, door haar buurvrouw in haar eigen achtertuin aangetroffen. Ze kan zich niets herinneren, terwijl blijkt dat er inmiddels enkele dagen zijn verstreken. Ze komt in contact met Kyle Hendriks, een oude bekende en hypnotherapeut. Door middel van hypnose komt ze langzamerhand te weten wat haar voor gruwelijks is overkomen. Yara is door een vreemde in het donker gevangen gehouden en gedwongen in haar verleden te duiken, terwijl ze dat juist al jarenlang krampachtig probeert te vermijden. Elke keer als haar ontvoerder Yara door middel van kernwoorden dwingt na te denken, krijgt haar losbandige leven betekenis.

“De nacht brengt niets dan duisternis en een verstikkende stilte, slechts onderbroken door een vaag, bonkend geluid in mijn hoofd. Ik krijg dat afschuwelijke geluid niet weg, het is zoiets als een hoge toon in je oor, ook met geen mogelijkheid te negeren. Als ik alleen maar probeer te denken aan wat me is overkomen, word ik al misselijk en moet ik rennen om het toilet op tijd te halen.”

Melissa Skaye is een uiterst veelzijdig auteur. Zo begon zij haar schrijfcarrière in het Fantasy genre, voegde daar later haar heerlijke VT reeks aan toe en heeft nu opnieuw het geijkte pad verlaten met 'In onschuld'. In 'In onschuld' combineert Skaye de spanning van een thriller met een flinke dosis erotiek en bewijst hiermee andermaal haar veelzijdigheid.
Dat die combinatie alles behalve eenvoudig is, wordt bewezen door het feit dat menig auteur de erotiek in een verhaal een dusdanig overheersende rol geeft dat het nauwelijks meer een thriller is. Skaye beheerst echter de kunst van het doseren. Bovendien weet zij haar erotische scènes geloofwaardig te brengen zonder dat dit banaal of geromantiseerd wordt.

“Hij laat de last van zijn schouder glijden. Haar lichaam ligt roerloos aan zijn voeten. Hij doet een stap achteruit en kijkt met een blik vol minachting op haar neer.
Daar ligt het feestbeest dan. Haar ogen zijn gesloten, haar rode krullen steken fel af tegen het gazon. Een hand boven haar hoofd, de andere met gespreide vingers naast haar lichaam als een witte spin. Uitgefeest.”

Ook in deze, op zichzelf staande thriller, hanteert Skaye een schrijfstijl om van te smullen. Het verhaal leest vlot en de spanningsboog is van dien aard dat wegleggen volstrekt onmogelijk is. De personages in het verhaal zijn uitstekend gekarakteriseerd. Niet alleen hoofdpersoon Yara, maar ook de subpersonages zijn dusdanig neergezet dat je ze doorgrond en begrijpt.

“Een tak, snoeihard tegen een boomstam. Tygo was de enige die zijn emotie echt had laten zien. De enige die kwaad werd op zichzelf. Ik word nu ook razend. Gore smeerlappen! Ik bedenk wat ik hiermee moet nu ik weet wie de dronken man in het artikel is. En ja, zijn dood heeft zeker te maken met die fatale avond, maar wie is dan de moordenaar?”

Kortom, Skaye heeft zichzelf met ‘In onschuld’ opnieuw overtroffen en mening fan, waaronder uw recensent, kijkt reikhalzend uit naar nummer vier in de VT-reeks die in het najaar van dit jaar zal verschijnen.

De auteur
Skaye (1972) woont met haar man en twee kinderen in Hoorn en is auteur van de VT-thrillerreeks: Virtuele tango, Verboden tranen en Verleden tijd en van de fantasyreeks Jeremy Jago.

Uitvoering
Uitgeverij Letterrijn
ISBN10 949187537X
ISBN13 9789491875373
Paperback

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent en boekrecensent.
http://ht-c-communicatie.nl/