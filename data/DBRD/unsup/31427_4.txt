"De Middeleeuwen, dat was een duistere periode; daar weten we niet zo veel van". Zo leerden we dat in de geschiedenisles. Maar na het lezen van ‘Historische Verhalen - Korte verhalen uit de Middeleeuwen', dient dat beeld echt te worden bijgesteld.

Het boek begint met een inleiding waarin de geschiedenis van de Middeleeuwen, een periode van ruwweg 500 – 1500, beknopt wordt samengevat. Een opfrisser voor de geschiedeniskenner en voor wie dit niet is, voldoende basisinformatie om aan de verhalen te kunnen beginnen.
In 29 korte verhalen neemt Paul Christiaan Smis de lezer vervolgens mee op een tijdreis kriskras door de Middeleeuwen. Je gaat van het jaar 1453 via 577 naar 1241 en van Damascus via Toulouse naar Rome. Dat lijkt onlogisch, maar het zorgt wel voor variatie. Elk verhaal wordt gekoppeld aan de historische feiten en voor wie meer wil weten, volgt als bonus nog een extra literatuurverwijzing.
In slechts enkele bladzijden schetst Smis een historisch correct decor en laat ons kennis maken met gewone mensen van vlees en bloed, hun gedachten, hun emoties. De droge historische feiten worden daardoor ineens heel persoonlijk en als lezer krijg je dan ook het gevoel midden in het verhaal te staan.

De Middeleeuwen waren een tijd vol oorlog, ziekten, armoede en onwetendheid. Dit klinkt door in de verhalen maar het wordt op een dusdanige manier gebracht dat het bijna humor wordt.
Twee jaar heeft Smis aan dit boek gewerkt en dat merk je in de details. Zo heeft bijvoorbeeld een bisschop, totaal niet geschikt voor zijn ambt, de naam ‘Ineptus’ meegekregen. En krijgen drie verweesde zusjes liefdevol een naam die bij hun past.

'Historische Verhalen - Korte verhalen uit de Middeleeuwen' is als een doos heerlijke bonbons. Smaakvol individueel verpakt, met een bijzondere verrassing op het einde. Een boek zowel voor de geschiedeniskenner als voor diegene die de Middeleeuwen wil gaan ontdekken, maar zeker ook geschikt als lesmateriaal.