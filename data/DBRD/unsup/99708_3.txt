Alice Fancourt woont met haar man David en haar pasgeboren dochtertje Florence bij haar schoonmoeder in een prachtig groot huis. David ontwerpt computerspelletjes, Alice is homeopathisch therapeute en de schoonmoeder, Vivienne, is gewoon een rijke oude dame. Florence is de baby waar ze alle drie naar verlangd hebben.
Als Florence pas twee weken oud is, gaat Alice een uurtje naar het sportcentrum waar haar schoonmoeder ook lid van is. Alice is nog aan het herstellen van de zware bevalling en heeft een rustige middag voor haarzelf verdiend, vindt Vivienne. Vivienne zelf is ook niet thuis, die is een weekje op vakantie met Felix, het zoontje van David uit een eerder huwelijk.
Als Alice na een paar uurtjes thuiskomt, vindt ze David slapend en Florence ligt niet meer in haar wiegje. In haar plaats ligt daar een vreemde baby.
David en Vivienne geloven Alice natuurlijk niet. Allemaal onzin, zeggen ze. Hoe kan Florence nu ontvoerd zijn? Maar Alice blijft aandringen bij de politie op een grondig onderzoek. De jonge inspecteur Simon krijgt de ondankbare taak met Alice te gaan praten.
Little face is de bijnaam die de wisselbaby krijgt, en natuurlijk speelt zij een belangrijke rol in dit verhaal. Net zo belangrijk echter is het feit dat Davids eerste vrouw onder verdachte omstandigheden is vermoord, iets waar Alice meer en meer de nadruk op gaat leggen gedurende het onderzoek. Het verhaal wordt afwisselend vertelt vanuit het standpunt van Alice en Simon, en gaandeweg krijgt de lezer mee dat er meer aan de hand moet zijn. Heeft Alice werkelijk last van een postnatale depressie? Is David wel de toegewijde echtgenoot? Welk geheim schuilt er in het verleden van Vivienne? Op subtiele en indringende wijze neemt Sophie Hannah de lezer mee in een verhaal met meer kanten dan men op het eerste gezicht zou denken. De plot is ingenieus, de karaktertekening uitstekend en de spanning is bij tijd en wijle om te snijden. Deze debuutroman van dichteres Sophie Hannah smaakt naar meer.
Gelukkig komt het tweede boek van Sophie Hannah, Hurting Distance, ook deze maand uit. En nu maar uitkijken naar de vertaling daarvan!