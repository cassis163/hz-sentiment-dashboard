Hoofdpersonage Nora - de ik-figuur - zoekt haar zus Rachel op, die ze dood aantreft, badend in het bloed.

Nora gaat tot het uiterste om erachter te komen wie Rachel omgebracht heeft en waarom. Haar gedachtegangen, zowel die in het heden als over het verleden, zijn soms duister en vaag, maar dat maakt Nora en haar beschrijving van het leven van de zussen des te interessanter. Is zij het warhoofd dat ze lijkt te zijn? Heeft ze misschien zelf iets met de moord op Rachel te maken?

Flynn Berry heeft met 'Lokvogel' een intrigerende psychologische thriller geschreven, met buitengewone karakters. Het prachtige Cornwall dient grotendeels als locatie. De plot had iets minder vergezocht mogen zijn; er valt niets te puzzelen, je bent overgeleverd aan Nora's inzichten.
'Lokvogel' lijkt op fluistertoon geschreven, zo mooi en verfijnd. Met een minimum aan woorden weet Berry zich maximaal uit te drukken.

[spanning 2, plot 3, schrijfstijl 5, leesplezier 5, originaliteit 4, psychologie 4]