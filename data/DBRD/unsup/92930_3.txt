Een kijkje in de familie Holleeder. Hoe was het om op te groeien met een agressieve vader en een moeder die probeerde de vrede te bewaren. Wim Holleeder is een van de ontvoerders van Heineken, laat Heineken nu toevallig ook de werkgever van zijn vader zijn geweest.
Wim terroriseert de familie, wat hij wil moet gebeuren, ongeacht hoe. Iedereen moet altijd voor hem klaarstaan, hij komt en gaat op de meest onmogelijke momenten. Naar de buitenwereld is hij een charmeur, maar voor de familie zorgt hij voor heel veel stress.
Sonja, zus van Astrid en Wim trouwt met Cor van Hout. Die laatste wordt na twee eerdere pogingen vermoord. De opdracht kwam van Wim, hij heeft dus de man van zijn zus laten omleggen. Geen bewijzen en als er getuigen zijn verdwijnen die, onder druk gezet of afgemaakt.
Op een bepaald moment hebben Astrid en Sonja er genoeg van en willen ze tegen hem getuigen. Vanaf dat moment zijn ze hun leven niet meer zeker, ze verwachten ieder moment vermoord te worden.

Zo klinkt het als een aardige thriller, maar zo leest het helemaal niet. Dit boek had veel beter geweest met minder pagina's, er is heel veel herhaling en nadat je tien keer gelezen hebt dat ze er genoeg van heeft, dat ze bang van hem zijn geloof ik het wel, dan moet ik het niet nog eens tien keer lezen. Verder zou dit boek pas echt goed zijn als het gewoon chronologisch verteld zou worden. Het ene hoofdstuk wordt iemand vermoord en het hoofdstuk erna zit die dan weer in Cannes op vakantie. Dat maakt het verwarrend. Dat neemt niet weg dat het voor de familie een hel is om zo iemand in de familie te hebben.
Toch hou ik ook een wrange smaak over want alhoewel ze zeggen slachtoffer te zijn, profiteren ze toch maar mooi mee van het geld. Soms lijkt het alsof ze geen geld hebben, maar als dan de belastingdienst langskomt, dan kunnen ze zo een miljoen gulden ophoesten. Waar komt dat dan vandaan?