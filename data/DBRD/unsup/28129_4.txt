De Nederlandse Judith Visser heeft met haar thrillers een grote schare fans aan zich weten te binden. Of dat met haar romandebuut 'In seizoenen' ook lukt ?

'In seizoenen' gaat over de bikkelharde strijd van de 59-jarige Annabel tegen kanker. Gedurende het hele proces wordt ze bijgestaan door zoon David en in mindere mate broer Adriaan. Daarnaast worden herinneringen aan haar jeugd en een wel heel bijzondere jeugdliefde opgehaald. Ondertussen vraagt de lezer zich af wat er in het verleden toch gebeurd is, Annabel lijkt immers een aantal fobieÃ«n te hebben.

De auteur maakt sprongen in de tijd en wisselt geregeld het perspectief. De flashbacks naar het verleden zijn uitermate op hun plaats, ze halen de druk van het beschreven ziekteproces. Ook wordt duidelijk dat Visser een verleden als thrillerschrijfster achter de rug heeft. Bij momenten zit er best wat spanning in het verhaal, met name in de ondergeschikte verhaallijnen, de jeugd van Annabel en Adriaan dus en de fratsen van David als fotograaf.

Visser heeft een heerlijke manier van schrijven, ondanks het beladen onderwerp is 'In seizoenen' geen zware kost geworden. Ze schrijft heel duidelijk en eenvoudig, rechttoe rechtaan. Een manier van verhalen neerpennen die duidelijk niet alleen voor thrillers maar ook voor romans geschikt is.