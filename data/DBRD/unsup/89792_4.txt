Auteur Manuel Ortigosa is thuis bezig met het schrijven aan zijn nieuwe boek wanneer hij bezoek krijgt van twee agenten in het uniform van de Guardia Civil. Ze komen met slecht nieuws; zijn partner Álvaro Muñiz de Dávila is vroeg in de ochtend overleden na een ernstig verkeersongeluk bij Monforte in de steile wijngaarden van Ribeira Sacra.

Manuel gelooft niet dat het om Álvaro gaat omdat hij niet beter weet dan dat Álvaro de dag eerder vertrok naar Barcelona voor een ontmoeting met een klant. Daarom kan hij niet op dat tijdstip in Lugo, Monforte geweest zijn. Manuel reist zo snel mogelijk van Madrid naar Galicië maar komt te laat. Het politieonderzoek is al gesloten. Het afsluiten gebeurde wel heel erg snel voor wat gebruikelijk is met onderzoeken, dat roept vraagtekens op.
Om duidelijkheid te krijgen belt hij met Mei, de secretaresse van Álvaro maar hij kan door haar niet gerustgesteld worden. Zijn verwarring groeit nog meer en om opheldering te krijgen besluit hij naar Galicië te rijden, bijna vijfhonderd kilometer verderop.

Hier wordt hij opgewacht door een notaris die hem vertelt dat zijn partner in Lugo was omdat dat zijn geboortestreek is en het huis van zijn familie daar staat.
Zijn verbijstering wordt zelfs nog groter wanneer de notaris vertelt:
'Álvaro Muñiz de Dávila was de markies van Sano Tomé sinds het overlijden drie jaar geleden van zijn vader, de vorige markies.'
Hij is helemaal in de war maar kan van zijn adellijke en invloedrijke schoonfamilie geen warmte verwachten, deze zien hem liever meteen vertrekken. Wat is hier aan de hand en waarom wist hij zo weinig over en van Álvaro?

Hij besluit terug naar huis te vertrekken maar dan duikt gepensioneerd politiecommandant Nogueira bij hem op. Deze beweert dat de dood van Álvaro geen ongeluk was, daar is hij vast van overtuigd.
Samen met een jeugdvriend van Álvaro, de nog jonge priester Lucas en Nogueira gaat hij op zoek naar de waarheid. Manuel raakt verstrikt in een web van leugens en bedrog en de familiegeheimen lijken niet uitgeput te kunnen raken. Waar houdt het op?

De hoofdpersonen zijn duidelijk neergezet door de auteur.
Je voelt de onmacht en het onbegrip van Manuel, de angst van Nogueira en je proeft het gevoel van verdeeldheid bij Lucas. De familiegeheimen zijn niet eenvoudig en houden bovendien de hele omgeving in hun grip.
Ook de resultaten van leugens bij de betrokkenen is op een meeslepende manier neergezet door Dolores Redondo.
Je blijft geboeid lezen hoe men met al deze onwaarheden en de gevolgen daarvan, wel en helaas soms ook niet om kan gaan.
Als buitenstaander krijg je bovendien een goede kijk op het belang van de oude Spaanse adel in deze samenleving van wijnboeren.
Het misbruik van personen wordt duidelijk beschreven. Misbruik van lichaam, maar vooral ook misbruik van vertrouwen.
Dit verhaal gaat ook over de plaats van de religie in de samenleving en het vertrouwen dat men heeft in hun oordeel.

Ik heb dit boek soms met open mond zitten lezen; zoveel slechtheid bij mensen waar je dat niet van zou verwachten.
De sfeer en de beschrijving van gevoelens en omgeving worden overtuigend neergezet, hierdoor kun je niet stoppen met lezen.

'In Manuels binnenste roerde zich iets. Hij was nu ruim tien dagen in deze streek, die hem vijandig had verwelkomd met een loodgrijze hemel en een zomer die razendsnel ten einde liep. Hier was hij gaan vermoeden dat zijn hele leven op een leugen was gebaseerd.'

Hier is met recht sprake van een psychologische thriller.