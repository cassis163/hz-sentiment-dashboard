Na het lezen van Vele hemels boven de zevende, een wondermooi boek van Griet op de Beeck, was ik zeer benieuwd naar haar tweede roman. Kom hier dat ik u kus wordt gekenmerkt door een mooie poëtische schrijfstijl. Het verhaal leest vlot en het boek is onmogelijk weg te leggen.

Als lezer groei je mee met het hoofdpersonage Mona; je leest over haar in drie verschillende levensfases. Vooral het eerste deel, wanneer Mona nog een kind is, vond ik fantastisch. Op de Beeck weet de denkwijze van een kind op een mooie manier te beschrijven. Wat het verhaal bovendien pas echt interessant maakt is de manier waarop voorvallen uit de jeugd van Mona haar verdere leven weten te beïnvloeden.

Ik vond dit boek heel erg mooi, maar miste net iets van diepgang in het verhaal. De emoties kwamen goed over – ik heb behoorlijk hard moeten huilen – maar aan het einde bleef ik toch achter met een beetje een onbevredigend gevoel. Op de één of andere manier had ik het idee dat er toch maar weinig was gebeurd.

Al met al is Kom hier dat ik u kus een mooi geschreven verhaal over een jonge vrouw in verschillende levensfases. Het is zeer intrigerend om te zien hoe het meisje Mona opgroeit tot een zelfstandige vijfendertigjarige.