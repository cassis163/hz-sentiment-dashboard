Na het enorme succes van haar debuut Staal, is de Italiaanse schrijfster Silvia Avallone (1984) weer terug met haar tweede roman, het omvangrijke Marina Bellezza. Waar we in Staal twee vriendinnen volgden op hun weg naar volwassenheid, vertelt Marina Bellezza het verhaal van Marina en Andrea, twee voormalige geliefden, die elkaar na een periode waarin ze elkaar uit het oog zijn verloren weer tegenkomen en opnieuw verliefd worden.

Marina en Andrea zijn in alle opzichten elkaars tegenpolen: Marina is tweeëntwintig, heeft een alcoholiste als moeder en een vader die meer af- dan aanwezig is. Ze is zangeres en wil door middel van een The Voice-achtig televisieprogramma het kleine plaatsje waar ze vandaan komt verlaten en succesvol worden in Milaan. Andrea, die zevenentwintig is, komt van een gegoede familie maar leeft in de schaduw van zijn broer die in Amerika werkt. Hij wil, nadat hij zijn studie heeft afgebroken, in de voetsporen van zijn opa treden die een veehoeder was. Andrea droomt ervan om op traditionele wijze kaas te maken en te verkopen. Dit is iets waar vooral zijn vader, oud-burgemeester van het plaatsje waar Marina en Andrea vandaan komen, het niet mee eens is.

Hoewel Marina en Andrea elkaars tegenpolen zijn, hebben ze één ding gemeen: door een bepaalde droom na te jagen hopen ze aan hun verleden te kunnen ontsnappen. Silvia Avallone heeft met Marina Bellezza een omvangrijk en modern liefdesverhaal geschreven. De bijna zeshonderd pagina’s tellende roman bevat vele filmische omschrijvingen van de streek waar de roman zich afspeelt: de provincie Biella in Piemonte. Een streek die sterk te lijden heeft onder de economische crisis, iets dat ook zijn weerslag heeft op de personages in Marina Bellezza.

In deze filmische setting krijgen we dus een heftig liefdesverhaal voorgeschoteld dat in alle opzichten gedoemd is te mislukken. Marina en Andrea duiken vol overgave in hun hernieuwde romance, en als ze samen zijn is alles ook perfect. Want wat Avallone goed heeft beschreven is hun zielsverwantschap, ook al zijn ze aan elkaar gewaagd. Dit alles is echter niet genoeg als je, zo blijkt, afwijkende dromen hebt.

Silvia Avallone heeft twee krachtige personages neergezet die hoe dan ook iets bij je losmaken. Zo zal Marina voor velen niet het meest geliefde personage zijn: ze is egoïstisch, arrogant, onvolwassen en gaat als het nodig is over lijken. Anderzijds snap je door haar achtergrond wel de redenen achter haar zijn: ze heeft niet het meest makkelijke leven gehad. Andrea zal anderzijds meer sympathie opwekken bij de lezer, omdat hij toch het meeste lijdt onder Marina’s grillige karakter. Maar ook hij heeft zijn mindere kanten, dit is iets dat sterk is aan Marina Bellezza: de personages doen iets met je.

Marina Bellezza is een hedendaagse roman met interessante personages die elk op eigen wijze hun demonen achter zich proberen te laten. Tevens is het een coming-of-age verhaal voor zowel Marina als Andrea, die hun draai in het leven proberen te vinden. Hoewel dit knap is gestileerd door Avallone, is Marina Bellezza op bepaalde punten wellicht wat te omvangrijk om steeds te blijven boeien. Soms neemt Avallone iets te lange zijwegen die afbreuk doen aan de vaart van het verhaal. Dit is jammer, als deze zijwegen namelijk wat beknopter waren, had Marina Bellezza in plaats van een goede roman een memorabele roman kunnen worden.