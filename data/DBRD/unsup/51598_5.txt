Bette Westera, Was de aarde vroeger plat?

De informatieve titel nodigt direct uit tot het openen van dit boek met 36 vragen.
Vragen of versjes?
Wie heeft zich als kind niet afgevraagd of de aarde plat is? Waar blijven de sterren als de zon schijnt? Of als je het versje van de kip en het ei hoorde, wat was er dan het eerst?
En wie heeft nooit het spelletje gespeeld, ik zie ik zie wat jij niet ziet met ‘fantazie’?

Wie nu denkt dat dit een gewoon weetjesboek is, wordt aangenaam verrast. Dit is een boek met ‘vragen die om versjes vragen’ en hierin worden veelal wetenschappelijke en filosofische vragen gesteld waarop in versvorm wordt geantwoord. Poëzie die weer vragen kunnen oproepen en die zijn voorzien van originele, bijpassende illustraties door Sylvia Weve.

Als je iedere dag met kinderen werkt, kinderen hebt of als je het kind van vroeger in jezelf herkent bij het zien van de bijzondere vragen in dit prachtige boek, is dit een grote aanrader!

Dit boek kan zeer goed ingezet worden als inleiding voor een les natuur, geschiedenis, taal, filosofie of rekenen, want duren uren even lang? En: Hoe groot is een school vissen?
Met maximaal een paginagroot gedicht heb je een aanzet tot een interessante les of een onverwacht gesprek. Hoe makkelijk kan het zijn in deze tijd van enorme werkdruk in het onderwijs voor juffen en meesters?

Kinderen houden van rijm, woordgrappen en bijzondere wendingen in taal. Door de vragen en gedichten in dit boek worden kinderen uitgedaagd tot nadenken. Andere kinderen zullen een zucht slaken als zij over een abstract begrip iets lezen of kunnen vragen, want waar blijft de tijd en kan diezelfde tijd gaan vliegen?

Het is bijzonder knap hoe Bette Westera hier wederom met taal speelt, hoe zij de goede woorden en klanken vindt voor ook moeilijke namen zoals Galilei, hoe vloeiend je een vers voor kunt dragen. Het verruimt de woordenschat. De algemene kennis.

Kinderen houden echt van gedichten. Of het nu de kinderen van een plusklas zijn waarvoor de filosofische vragen bijzonder goed geschikt zijn of de kinderen die meer inzet moeten leveren om het tegenwoordig gewenste leesniveau te behalen, ze vinden het echt leuk! Ze vragen wanneer ze weer een rijmende tekst mogen lezen, ze houden van het ritme dat ervoor zorgt dat ze een tekst fijn vinden om uit te spreken.
Haal het in huis, zet het in de schoolbibliotheek, lees dit geweldige boek! Voor iedereen!