Motto

"Twee waarheden naderen elkaar. Eén komt van binnenuit, één van buitenaf
en waar zij elkaar ontmoeten bestaat een kans jezelf te zien"

Tomas Tranströmer 'Preludes II'

De herinneringen zien mij 2002


Schrijver en ijsvogel

Miriam en Carel van Renoij zijn in de nabijheid van Utrecht neergestreken, om een nieuwe start te maken, nadat ze vele jaren in het buitenland hebben gewoond in verband met de werkzaamheden van Carel bij Strade Mondial.
Carel is de zestig gepasseerd, is een familieman en heeft twee kinderen uit een eerder huwelijk. Zijn passie is de ijsvogel en hij geniet van het buitenleven.
Miriam is vijftien jaar jonger, heeft zich toegelegd op het schrijven van een boek over "het leven in het buitenland als echtgenote van een succesvolle man in zaken".

Wanneer ze in de krant een berichtje leest dat het lichaam van een vrouw met de initialen N.N. in de gracht is gevonden, gaan haar gedachten meteen naar de excentrieke Nadine Nederdijk, de uitgever van haar boek die ze een jaar geleden voor het laatst hebben gezien bij de overdracht van de boeken.

Een ontmoeting met verstrekkende gevolgen

Op een feestje ontmoeten de Van Renoij's Nadine, die, net als Carel, lid is van het filosofisch genootschap "Sapientia Vincit". Zij drukt in een sneltreinvaart door dat ze het boek van Miriam wel wil laten drukken en uitgeven.

Miriam heeft gemengde gevoelens over Nadine en besluit om eerst een afspraak te maken met een andere uitgever. Wanneer Nadine ook een afspraak met haar wil maken, gaat ze daar op in, maar al snel blijkt dat Nadine de gemaakte afspraken niet zo nauw neemt. Uiteindelijk wordt er een afspraak gemaakt in een restaurant. Miriam geeft aan dat ze graag wil dat de opbrengst naar de Foundation van Strade Mondial gaat. Het antwoord van Nadine hierop is dat ze alleen de drukkosten in rekening zal brengen, wanneer er ook een deel van de opbrengst naar een hulporganisatie gaat waar ze bestuurslid van is. Er wordt een week bedenktijd afgesproken, waarna Nadine verdwijnt en Miriam achterlaat met de gepeperde rekening.

"Zo zorgeloos als ik het me had voorgesteld was het vanaf het begin niet [.....], nadat ik erachter was gekomen dat Nadine geen kantoor met personeel had, maar een eenmanszaak bestierde en alle verschillende werkzaamheden zelf verrichtte, vanuit huis, waar ik nooit geweest ben. [.....] Nadine bleek niet erg taalgevoelig, zelfs behoorlijk dyslectisch".

Wat volgt is een is een uitzichtloze periode van 8 maanden van terroriseren, met veel beloftes, weinig tot geen acties en het aan het lijntje houden van Miriam. Carel is er ook niet echt een voorstander van om een vervolg te geven aan het project.

"De wapens werden geslepen voor het aangaan van de strijd. Dat was voor Miriam wel duidelijk geworden. Ze bevond zich in haar eigen oorlog".

Tot overmaat van ramp wordt ook de integriteit van de Van Renoij's in twijfel getrokken door Strade Mondial, vanwege impertinente dingen die er in het boek zouden staan

Er ontvouwt zich een plot waarin belangenverstrengeling en opportunisme vs vertrouwen en naïviteit komen te staan. Kan Miriam zich nog uit deze netelige situatie bevrijden?

Doorlopend verhaal

Deze roman is als een doorlopend verhaal geschreven, dus verstoken van hoofdstukken. De structuur die wordt geboden zijn de sterretjes aan het einde van een onderdeel, die aangeven wanneer een deel is afgerond of wanneer er een wisseling is van tijd. Heel gedoseerd wordt er duidelijk wat er aan de dood van Nadine is vooraf gegaan.

Conclusie

Wie de moeite neemt om de cover goed te bekijken ziet een stukje natuur waar het heerlijk rustig toeven is. Het opengeslagen boek neemt een prominente plaats in en toont enkele zwarte bladzijden. Tegenstrijdig...............?

"Een jaar later" is een verhaal met een beklemmende sfeer. Ingenieus geconstrueerd plot met flashbacks die drie periodes omvatten, het verleden, het heden en een periode daar tussen in. Als lezer is het zaak om heel alert blijven op aanwijzingen en motieven die de schrijver in het verhaal heeft verwerkt. Over alles lijkt bij het ontstaan van deze roman goed nagedacht te zijn, om de samenhang van het verhaal duidelijk naar voren te brengen. Denk hierbij ook o.a. aan de namen van de protagonisten; ze zijn niet toevalligerwijze gekozen. De gedetailleerde beschrijvingen, eigenschappen en ogenschijnlijke bijkomstigheden getuigen hiervan. De ijsvogel is als motief en metafoor heel subtiel in het verhaal verweven.

Het einde is verrassend te noemen en de lezer heeft nog veel om over na te denken wanneer het boek dicht gaat. De auteur preludeert daarmee mogelijk op een vervolg. "Een jaar later" ziet ze als het eerste deel van een voorgenomen trilogie.

Auteur

Rita Knijff-Pot heeft HBO Klinische Chemie en Microbiologie gestudeerd in Eindhoven. Op zaterdag studeerde ze aan de Kunstacademie Rotterdam en was Contractstudent Kunstgeschiedenis aan de Universiteit van Amsterdam. Een positieve beoordeling na een cursus korte verhalen schrijven aan de Schrijversvakschool in Amsterdam resulteerde in de toelating tot de officiële opleiding bij hetzelfde instituut om de literaire kant van het schrijven te ontwikkelen.
Ze debuteerde in 2011 met ‘Spaans meisje op Ameland’ en in 2015 kwam 'Retour Ameland' uit bij Uitgeverij Aspekt. Het boek 'Een jaar later' is vooralsnog haar laatste boek.
(bron: http://www.ritaknijffpot.nl)