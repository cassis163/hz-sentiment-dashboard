Martí Zuviría, Catalaans ingenieur, raakt gewond bij de belegering van zijn geboorteplaats Barcelona. Het schroot van een kanon slaat de linker helft van zijn gezicht weg, dat hij bedekt met een half masker. Als de ‘Bourbonners’ in 1714 Barcelona hebben veroverd, vlucht Zuviría. Per schip probeert hij naar Wenen te ontkomen, de stad die een hoop Catalaanse ballingen herbergt. In plaats van naar Wenen vaart het schip naar Amerika (South Carolina). Daar wordt hij opgenomen door de Yama-indianen. Hij stelt hun zijn kennis van belegeringen ter beschikking, wat uiteindelijk niet tot hun redding zal leiden. Daarna keert Martí terug naar Catalonië.
In Catalonië, het is inmiddels 1719, is de strijd uitgebroken tussen de Fransen en de Spanjaarden. Opnieuw laat Zuviría zich strikken aan de strijd deel te nemen. Ten slotte zal Catalonië haar rechten terugkrijgen als de Spanjaarden worden verslagen. Maar als de belofte ingelost dient te worden, wordt Martí verraden.
Uiteindelijk belandt onze Catalaanse held op een schip dat vaart onder leiding van James Cook. Weer heeft hij zich onder valse voorwendselen laten overhalen zijn kennis van belegeringen ter beschikking te stellen. Zo belandt hij uiteindelijk in Australië.
VICTUS is een ouderwets heldenepos, in ieder geval in de ogen van Martí Zuviría. Via zijn vertellingen passeren allerlei gebeurtenissen uit het Catalonië van de achttiende eeuw de revue. Het is een heerlijk boek, een ouderwets ‘lees’boek in de beste traditie geschreven.