Deze, zoals Alex Loyd zelf zegt, baanbrekende methode leert je spirituele en mentale technieken om het streven naar welvaart in je leven te ondersteunen. Loyd beweert dat 97% van de zelfhulpmethoden niet werkt. Hij onderbouwt dit met de stelling dat de meeste zelfhulpmethoden werken volgens een vast stramien. Hierbij concentreer je je op een doel, vervolgens bedenk je een plan en dat voer je uit met behulp van pure wilskracht. Dit zou compleet ontoereikend zijn, een recept voor mislukking zelfs. Loyd suggereert dat op basis van alleen wilskracht, je nooit bereikt wat je werkelijk verlangt. Hierbij is ons onbewuste de bron van alle problemen. Onze onbewuste geest is miljoenen keren sterker dan onze bewuste geest, dus wanneer je met wilskracht een resultaat probeert af te dwingen zal je onbewuste zich verzetten en dat leidt weer tot angst. En angst is stress. En stress is de oorzaak van bijna al onze problemen.  

Loyd ontwikkelde het veelbelovend klinkende: Allerhoogste Principe in de Wereld dat bijna Niemand Kent. Hij zegt hier over: "Vrijwel elk probleem of gebrek aan levenslust en succes is te herleiden naar een vorm van innerlijke angst -ook lichamelijke problemen. Elke innerlijke angst komt voort uit een gebrek aan liefde met betrekking tot dat ene probleem." Als angst het probleem is dan is liefde het tegengif. In de aanwezigheid van ware liefde kan er geen angst bestaan. Hij introduceert drie tools waarmee je de menselijke harde schijf, de op angst gebaseerde virussen die de destructieve cycli in jouw leven in stand houden, kunt de- en herprogrammeren. Deze drie manieren zijn: Herprogrammerende Verklaringen en het Hartscherm, beide werken direct in op het onbewuste, en het Energetisch Medicijn dat werkt op het lichaam. Maar eerst moet je jouw onderliggend probleem nog ontdekken. Dit kan door gebruik te maken van de Succes Issues Finder. Een test op het internet waarbij je alle gegevens over de ware oorzaken van jouw succesproblemen krijgt. Wel volledig in de Engelse taal, maar gratis toegankelijk, omdat je het boek hebt gekocht.  

De bedoeling van De Love Code is jouw negatieve programmering(en) te 'resetten'. Daarvoor krijg je drie tools cadeau van Loyd. Deze tools bestaan vooral uit visualiseren, in het moment blijven (mindfulness) en handposities. En het allerbelangrijkste: leven in liefde. Uiteindelijk is alles energie, dus door handposities op je hart, hoofd en kruin geef je jezelf energie. Liefde is ook een vorm van energie evenals alle gedachten die je hebt. Zo ook onze problemen, het zijn interne energiepatronen. Het is allemaal wat omslachtig geschreven, maar door de vele herhalingen krijg je het principe wel scherp.  

Alex Loyd schreef eerder de bestseller De Healing Code, ontdek het geheim van gezondheid. De Love Code is eigenlijk in het verlengde hiervan geschreven. Een werkboek waar je werkelijk de tijd voor moet nemen wil je het kunnen toepassen en integreren in je leven. Helder geschreven met veel herhaling en typisch Amerikaanse voorbeelden. Uiteraard allemaal enorme succesverhalen! Prik daar maar een beetje doorheen. Doe dat ook bij bepaalde woordkeuzen, je kunt zelf het woord 'God' vervangen door Universele Liefde, Licht, Bron of kies zelf maar iets. De Love Code, de nieuwe weg naar succes, het is de moeite van het proberen waard!