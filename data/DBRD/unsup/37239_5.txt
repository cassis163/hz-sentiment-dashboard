Anne Vellinga heeft de reis van Eva naar haar 'Terra Incognita' heel beeldend beschreven.
De nodige humor ontbreekt niet en is goed gedoseerd in deze geloofwaardige psychologische roman. Het zou in werkelijkheid kunnen gebeuren, denk ik.

De betekenis van Terra Incognita, wanneer het over Afrika gaat in dit boek; het zwarte continent, waarbij zwart voor onbekend staat. De onbekende plaats.
Zo nu en dan kom je een aantal b's tegen in het verhaal; boos, bedroefd, bang, blij, besodemieterd, bedonderd en beduveld. Dat geeft goed weer hoe Eva zich voelt op deze voor haar zo belangrijke reis.
Het geeft ook weer hoe de lezer zich voelt op sommige passages. De sfeer in het verhaal wisselt van vrolijk naar onheilspellend maar dat is door de prettige schrijfstijl niet hinderlijk. Het boek leest als een trein!

Een spannende roman die de innerlijke groei beschrijft van Eva. Een groei waar Eva zelf verbaasd over is. Ze is daadwerkelijk voor zichzelf belangrijke dingen gaan doen en is verrast dat ze deze beslissingen genomen heeft.
'Alles wat ik gebouwd heb, was een bouwsteen voor mijn zelfvertrouwen. In wezen doet het er niet toe wat andermans daden en motieven zijn, het gaat om die van mijzelf. Het is mijn leven. Hoe kort, lang, donker, licht, arm of rijk ook. Het maakt niet uit zolang ik leef zoals ik zelf wil.'

Een grensoverschrijdende, spannende, psychologische roman voorzien van de nodige humor. Ik heb het boek graag gelezen en waardeer het met 5/5 sterren.