Een heerlijk boek om in aanloop naar de kerst te lezen.

Het verhaal speelt zich af in hotel de Winter Street Inn in Nantucket. Eigenaars zijn Kelley en zijn vrouw Mitzi. Het is 23 december en Kelley betrapt zijn vrouw tijdens een intiem onderonsje met de kerstman George. Ze blijken al jaren een relatie te hebben. Mitzi pakt haar koffers en verdwijnt. Het lijkt erop dat Kelley een eenzame kerst tegemoet gaat, zeker nu zijn zoon Bart is uitgezonden naar Afghanistan. Gelukkig staat Kelley er niet alleen voor. Zijn volwassen kinderen Ava en Kevin uit zijn eerste huwelijk met Margaret zijn er om Kelly op te vangen, ondanks dat zij zo hun eigen problemen hebben. Zelfs Margaret besluit uiteindelijk om op het laatste moment naar Nantucket af te reizen om haar gezin bij te staan. En als dan ook nog haar zoon Patrick in de Winter Street Inn verschijnt, zou het zo maar kunnen dat het een mooie kerst gaat worden. Of toch niet...

Het verhaal wordt afwisselend verteld door Kelley, Ava, Patrick, Kevin en Margaret. Ieder heeft zijn eigen problemen en langzamerhand kom je erachter wat zich allemaal afspeelt in het gezin. Ik zou het geen feelgood verhaal willen noemen, want het eind is dat niet. Voor mij nogal onbevredigend, niet af.

Ik moest even in het verhaal komen, maar toen ik erin zat, was ik wel benieuwd naar de ontwikkelingen en de afloop. Ondanks dat ik dat graag anders had gezien, is het een heerlijk boek om alvast in de kerststemming te komen!