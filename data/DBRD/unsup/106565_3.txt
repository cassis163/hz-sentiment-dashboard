Drie op een rij. Je ziet ze momenteel in elke boekwinkel liggen. Groen-wit- rood: de Italiaanse vlag of de kerstkleuren? Slim om in dit jaargetijde een leuke serie kookboekjes uit te geven met de juiste (kleine) prijs om makkelijk cadeau te doen.
De uitgever van De zilveren Lepel (hét Italiaanse kookboek) heeft een mooie serie uitgegeven: Pasta – Dolci – Pizza. Elk boekje bevat 75 recepten, die allemaal voorzien zijn van een mooie foto.

Dolci, het bakboek, “is gericht op beginnende koks.” Van de 75 recepten zijn er 55 gekwalificeerd als makkelijk en 20 als gemiddeld. Er hadden meer gradaties gebruikt kunnen worden. Zo staat het recept dat onder aan deze recensie staat gerangschikt als makkelijk in het boek. Het is dan ook niet het meest ingewikkelde om te maken, maar om het resultaat van de foto te bereiken, moet je van goede huize komen. Overigens geen probleem, wanneer ze geheel anders uit de oven komen dan op de foto, want ze zijn dan nog steeds goddelijk lekker.

Bij Dolci denk je aan zoetigheden. Dat klopt, het zijn uitsluitend recepten voor koekjes, cakes en taarten. Het moet allemaal de oven in. Een bakboek dus.
Er zijn vier hoofdstukken welke allemaal vooraf worden gegaan door een basisrecept welke met stap-voor-stap foto’s worden verduidelijkt.
Het eerste hoofdstuk zijn de koekjes. Met als eerste recept Chocolate Chip Cookies. Dit hoofdstuk beslaat een derde van het gehele boek. Mooie koekjes, lekkere koekjes met als finale klapper natuurlijk de Cantuccini.
Dan volgen de cakes. Begonnen wordt met een Sinaasappeltulband. Het doet allemaal heel Italiaans aan: sinaasappels, amandelen en citroenen. Deze ingrediënten komen veel voor in dit kookboek en maakt het daardoor ook echt anders dan een Nederlands bakboek.
Bij de taarten beginnen we met het basisdeeg: een kruimeldeeg. Kijk, wanneer je dit deeg onder de knie krijgt, kan je uit dit boek direct 19 taarten maken! Dat maakt het wel makkelijk!
Het laatste hoofdstuk is gereserveerd voor het gevuld gebak. De vlaai gevuld met kersen, walnoten, ricotta of een ander heerlijk ingrediënt. Deze recepten zijn de moeilijkere recepten uit dit boek. Maar ze zijn duidelijk geschreven en ook nog bedoeld voor de beginnende bakkers.

Een heerlijk, echt Italiaans, bakboek. Daarom ook heel leuk voor de meer ervaren bakkers onder jullie, want het zijn echt andere recepten dan in Nederlandse bakboeken. Dat maakt dit kookboek(je) echt leuk!
Even terugkomend op het kookboek De Zilveren Lepel: de recepten uit dit boekje zijn daarin niet  terug te vinden. Het is dus echt een aanvulling.
Maak de onderstaande koekjes. Ze toveren bij iedereen een glimlach op het gezicht. Want je waant je onder de Siciliaanse zon!

“Nzuddi” Biscotti alle Mandorle
Siciliaanse amandelkoekjes 

Makkelijk

Voorbereidingstijd: 40-50 minuten
Bereidingstijd: 10 minuten
Calorieën per koekje: 102
Voor 35 koekjes 

Ingrediënten
200 g bloem
1 tl kaneel
200 g amandelen, geroosterd en gehakt
200 g superfijne tafelsuiker
1 el fijngeraspte sinaasappelschil
2 eieren
2 tl bakpoeder
sap van ½ citroen 

Als decoratie
100 g superfijne tafelsuiker
3 el kaneel
100 g gepelde amandelen, geroosterd en gehalveerd 

Verhit de oven tot  180°C. Bekleed 1-2 bakplaten met bakpapier.
Zeef de bloem en kaneel in een grote kom, voeg de gehakte amandelen, suiker en sinaasappelschil toe, en meng alles goed. Stort het mengsel in een hoop op een werkvlak, maak een kuiltje in het midden en breek er de eieren in. Kluts de eieren met een vork en doe er dan het bakpoeder en citroensap bij. Blijf met de vork kloppen tot je een dik en iets kleverig mengsel hebt.
Meng de suiker en de kaneel voor de decoratie in een ondiepe kom.
Neem telkens 1 theelepel van het deegmengsel, draai er tussen je handen kleine balletjes van en rol ze door de kaneelsuiker. Leg de balletjes met royale tussenruimte op de geprepareerde bakplaten en druk er een hele geroosterde amandel in. Zet de koekjes ongeveer 10 minuten in de oven, of tot ze licht goudbruin zijn.
Haal ze eruit en laat ze voor het serveren op een rooster afkoelen.