Bij binnenkomst van dit boek werd ik al helemaal blij, op de zijkant van het boek staan allemaal muzieknoten gedrukt! Ik ben gek van dit soort aparte dingetjes op of aan boeken en elke keer als ik De Johansons in de boekenkast zie staan, maakt mijn hart een huppeltje! Maar nu natuurlijk nog lezen…. want is het boek net zo mooi als de buitenkant doet vermoeden?

Deze roman heeft mij helemaal opgezogen in het gezin van De Johansons. Ik voelde hun emoties zoals liefde, boosheid, onvermogen en natuurlijk hun onverwoestbare band. Daarnaast voelde ik de enorme hunkering van Anne om bij het gezin te horen. Schrijfster Carla de Jong heeft de karakters zo goed uitgediept dat het als het ware echte mensen voor mij zijn geworden.

Het boek is toegankelijk en prettig leesbaar en daarnaast doorspekt met bijzonder fijne zinnen zoals: “Rond Frederiks lippen speelde een spottend lachje dat de wilde kat in haar uit haar schuilplaats lokte. Het dier haalde uit, diep vanuit haar borstkast“. En wat dacht je van dit pareltje: “Haar taille zwelgt in de sporen van haar gemakzucht“. Ja, echt genieten voor deze leesliefhebber ♥ De ontwikkelingen worden prachtig gedoseerd in het boek, er wordt vanuit het heden wisselend terug naar de jeugd van de Johansons en Anne geblikt. Alle facetten van het leven komen voorbij in deze prachtige familieroman en na het uitlezen hiervan kon ik een zucht van spijt niet onderdrukken….

Ik denk dat mijn vijf sterren niet als verrassing zullen komen, zelden een boek gelezen wat zo binnenkwam!