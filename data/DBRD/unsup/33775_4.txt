Kleine Adam is niet tevreden met de wereld zoals hij nu is.
Hij veegt hem – hupsa! – in de riool.
Met veel verbeelding neemt Adam zijn kleurkrijtjes en begint de wereld opnieuw te tekenen.
Maar dat loopt een beetje anders dan hij verwacht had …

Dit prentenboek dat in 1983 voor het eerst verscheen, heeft een origineel verhaal van Mariette Vanhalewijn dat tot leven komt via de prachtige illustraties van Rita van Bilsen.

Mariette Vanhalewijn

De Belgische Mariette Vanhalewijn (° 1940) was journaliste. Daarnaast heeft zij ook zo’n 30-tal boeken geschreven, overwegend voor kinderen. De meeste kinderboeken van haar hand verschenen in de jaren ’70 en ’80. Misschien zeggen de titels Kleine Adam, Een koffertje vol dromen,… je nog wel iets?

Deze kranige dame is ook nu nog steeds actief. Kijk maar eens naar het interview van november 2017 waarin ze vertelt over haar nieuwste boek Op stap met snor.

Lees- en kijkervaring

Het uitgangspunt van dit verhaal is origineel: kleine Adam is niet tevreden met de wereld om zich heen en besluit hem opnieuw te tekenen. Hij is als het ware een kleine schepper die met zijn kleurkrijtjes de wereld opnieuw gestalte geeft. Dat dat niet altijd even eenvoudig blijkt te zijn, komt de lezer samen met hem te weten.

De thema’s die aan bod komen (vervuiling, oorlog,…) zijn universeel en tijdloos, waardoor het verhaal ook de dag van vandaag nog actueel is.

Rita van Bilsens illustraties zijn heel mooi en vooral die van de natuur hebben een dromerige uitstraling.
Soms nemen ze een hele bladzijde in, maar meestal staan ze naast of boven de tekst. Hoewel sommigen beter tot hun recht waren gekomen mochten ze ook op een volledige bladzijde weergegeven worden, is het eindresultaat toch de moeite waard.

Eindconclusie

Hoewel dit boek al 35 jaar oud is, kunnen zowel het verhaal als de prachtige illustraties nog steeds bekoren.