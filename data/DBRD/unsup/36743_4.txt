Als liefhebber van de boeken van o.a. Kate Mosse had ik hoge verwachtingen van het boek Tempelcode van Beverly Swerling en ik kan nu alvast zeggen dat ik daarin niet teleurgesteld ben.
Tempelcode is een spannend en goed geschreven verhaal, waarin mysteries en geschiedenis een grote rol spelen.
Dr Annie Kendall, historica en gewezen alcoholiste, krijgt van een geheimzinnige zakenman een opdracht die haar naar Londen voert en waarbij ze enkele oude stukken uit de Tempel van Salomon op moet sporen.
In Londen mag Annie gebruik maken van een appartement op Southampton Row, genaamd Bristol House. Op een van de muren van het appartement staat een afbeelding van een oude monnik. Annie heeft de indruk dat deze oude monnik haar goedgezind is en haar wil helpen bij haar onderzoek.
Ook maakt ze kennis met Geoffry Harris, die haar eveneens helpt en met wie ze een verhouding krijgt.
Het boek bestaat uit meerdere verhaallijnen en het is erg mooi en heel interessant om te lezen hoe het hele verhaal zich langzaam ontvouwt.
Het boek kent meerdere twists in het verhaal, waardoor de spanning tijdens het lezen goed gehandhaafd blijft en je graag verder wilt blijven lezen. Ook de verschillende hoofdpersonen zijn heel aansprekend en goed en geloofwaardig neergezet.
Ik heb het boek met heel veel plezier gelezen en vind het een aanrader!