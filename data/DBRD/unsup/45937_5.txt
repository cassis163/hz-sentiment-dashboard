Fitzek lezen betekent lezen op eigen risico. Deze auteur, meester in het schrijven van psychologische thrillers, is niet voor je verantwoordelijk tijdens het verslinden van zijn boeken.
Je zou veronderstellen dat mensen die op cruise vertrekken, daar ook alleen maar van genieten. Niets is minder waar, jaarlijks verdwijnen gemiddeld 23 (!) personen spoorloos tijdens dergelijke plezierreizen. Een spannend thema voor een psychologisch geladen thriller dus. Enkele duizenden mensen samen op een gigantische boot, ver weg van de bewoonde wereld. De ideale broedplaats voor een flinke dosis criminaliteit; dat zal je geweten hebben wanneer Passagier 23 uit is. Vraag is, of je ooit nog zin zal krijgen om een cruise te boeken.

Sebastian Fitzek weet perfect hoe hij je als lezer moet inpalmen, bij voorkeur vanaf de eerste bladzijde. Zonder over de scheidingslijn van het geloofwaardige te gaan, overrompelt hij je met zijn uitgekiend plot en word je constant op het verkeerde been gezet. Met de groeten van deze Duitse Meister!

In Passagier 23 maak je kennis met Martin Schwartz, politiepsycholoog, die zelf tijdens een cruise zijn vrouw en zoontje op een mysterieuze wijze verloor. Nadat hij door een even geheimzinnige oude dame gecontacteerd wordt, kan hij niet anders dan een zeereis te boeken van de Sultan of the Seas, een mega-schip. Vanaf dan val je van de ene verbazing in de andereâ€¦

Deze psychologische thriller is opnieuw een Fitzek pur sang, inclusief alle elementen, die eigen zijn aan de Meester. Zijn meeslepende schrijfstijl, talloze verhaalwendingen, typische humor en een verhaal waartegen je geen neen kan zeggen. Voeg daar nog een lekkere portie misdaad aan toe en je krijgt een volwaardig Fitzek topmenu. Er is geen andere uitweg dan vijf sterren toe te kennen.

Zelf ben ik fan van deze auteur vanaf het allereerste hoofdstuk uit zijn eerste boek De therapie. Ik wist toen dat ik voor mezelf een topauteur ontdekt had. Zijn Nederlandse en Vlaamse aanhangers weten intussen dat het alweer nagelbijtend wachten is tot de volgende thriller van Herr Fitzek verschijnt.