Neem een eeuwenoude mythe als basis en creëer een superspannend avonturenverhaal; Nienke Pool heeft de boodschap goed begrepen. Met Falco en de gestolen Stympha’s zet ze een omvangrijk, maar zeer aantrekkelijk en avontuurlijk jongerenverhaal neer. Bovendien weet ze de lezer op te voeden. De moraal in dit bijzondere verhaal liegt er niet om: Pool legt de vinger op de zere plek als het gaat om macht, heerschappij en wraak. Alles lijkt terug te leiden tot egoïsme.    

“Een soort van monsterlijke vogels. Deze vogels waren blijkbaar zeer wreed en zeer onaangenaam. Uiteindelijk werden ze uitgeroeid door de held Herakles.” De Stympha’s uit de mythe van Herakles. Pool start haar zesdelige verhaal met een deel over de Vogelheks, de vrouw met de grijze Stympha, de Stympa van verderf. Ze schetst een voor de lezer onbekende wereld van de Alkeiden en de andere volkeren. Daarbij bewaart ze gedurende het eerste deel rust. Door gedetailleerde beschrijvingen en een goed gereduceerd verhaaltempo stelt ze de lezer in staat te wennen aan deze speciale wereld vol Stympha's en andere onbekende gegevens, om vervolgens de spanning op te bouwen: de Vogelheks is na haar twaalfjarig gevangenschap uit op wraak.    

Vervolgens neemt Pool de lezer mee naar Falco. Falco en Tycho leven in een redelijk harmonische wereld met hun trouwe Stympha's wanneer ze luchtschepen van de Alkeiden ontdekken. De Vogelheks, Falco's tante, keert terug naar het dorp. Al snel blijkt dat zij geheel andere plannen heeft dan gedacht werd door het volk. Zij en haar onderdanen stelen de Stympha's van het volk en bezetten het gebied. Wanneer Falco hoort dat hij verantwoordelijk wordt gehouden voor het feit dat zijn tante destijds gevangen werd genomen – hij liet het Witte Huis van Concordia immers afbranden - besluit hij dat hij op slechts één manier het vertrouwen terug kan winnen: hij zal alle Stympha's terug moeten halen. Samen met Tycho ontsnapt hij uit handen van de Alkeiden en start hij zijn zoektocht naar de gestolen Stympha's.    

Vanaf de eerste bladzijde is Falco en de gestolen Stympha's een avontuurlijk en aantrekkelijk boek. Pool hanteert een hoog verhaaltempo waarin ze gebeurtenis op gebeurtenis laat volgen. Tegelijkertijd weet ze voldoende rust te bewaren, waardoor het verhaal begrijpelijk blijft. Daarbij voorziet Pool de lezer her en der in het verhaal van informatievoorsprongen – zo weet de lezer bijvoorbeeld veel eerder dan Falco van de plannen van de Vogelheks – en zorgt ze voor extra spanning: de lezer weet wat de personages te wachten staat, maar kan ze niet stoppen of waarschuwen. Door het verhaal van Falco af te wisselen met stukken over de Vogelheks, Falco's vader of andere personages creëert ze open plekken en weet ze spannende gebeurtenissen op te rekken. De uitkomst is een technisch sterk boek dat uitnodigt tot doorlezen.    

Dit alles verpakt ze in een verhaal met een klassieke queeste: Falco's queeste. Gedreven door de opdracht die hij zichzelf heeft opgelegd stort hij zich van het ene avontuur naar het andere. Een prachtige combinatie van heden en verleden lijkt daarbij het verhaal te versterken. Pool steekt de mythe van Herakles en de Stymphalische Moordvogels in een geheel nieuw jasje met Falco's vernieuwende verhaal en combineert dit verhaal met kritiek op de huidige maatschappij:
Af en toe stuurt ze daarbij een wijze boodschap de wereld in: 'Groot word je alleen naast je vrienden, niet door je van ze te ontdoen als de vriendschap je even niet uitkomt' en maakt ze ruimte voor verwijzingen naar Bijbelverhalen.     Falco en de gestolen Stympha's is een spannend avonturenverhaal waarin macht, hebzucht, egoïsme en wraak centraal staan. Een verhaal waarin een mythe de basis vormt voor een geheel nieuw verhaal. Een verhaal over schuld.