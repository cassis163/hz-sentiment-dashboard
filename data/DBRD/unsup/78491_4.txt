Namens uitgeverij Zomer & Keuning (super bedankt!) werd ik uitgekozen als ambassadeur van ‘Het probleem met voor altijd’ van Jennifer L. Armentrout. Ik was zo enthousiast toen ik hoorde dat dit boek naar het Nederlands vertaald ging worden. Ik had alle naar het Nederlands vertaalde boeken van Jennifer al gelezen, plus de Lux serie, Unchained en de Covenant serie in het Engels. Ik kan eigenlijk wel met zekerheid zeggen dat Jennifer L. Armentrout een van mijn favoriete auteurs is. Of ze nou New Adult, Young Adult of een bovennatuurlijke serie schrijft, alles van haar is geweldig om te lezen. Het klopt, het leest gemakkelijk weg en het sleurt me mee naar een andere wereld. Dus ja, toen ik een mailtje ontving van Z&K dat ik ambassadeur mocht zijn, was ik ontzettend blij.

Het probleem met voor altijd vertelt het verhaal van Mallory en Rider. Beiden hebben ze een moeilijke jeugd gehad. Mallory heeft zichzelf in haar kindertijd aangeleerd om zo stil mogelijk te zijn, om angstige en vreselijke situaties te vermijden. Dat heeft ertoe geleid dat ze nu als tiener alleen spreekt wanneer het echt nodig. In het pleeggezin waar ze nu al vier jaar woont, heeft ze het goed. Ze heeft nog een lange weg te gaan om over haar jeugd heen te komen, en ze start er in dit verhaal mee door naar highschool te gaan. Daar komt ze Rider tegen. Ze kent hem nog, en hij haar ook. Maar beiden willen ze liever niet terugdenken aan die tijd. Tegen beter weten in raken ze bevriend, de beschermde Rider en de stille Mallory. Maar hoe kunnen ze die verschrikkelijke tijd achter zich laten als ze er dagelijks mee geconfronteerd worden als ze elkaar zien? En Mallory heeft nu wel een fijn pleeggezin, maar hoe zit het met Rider?

Vanaf de eerste pagina had dit verhaal me weer in zijn greep. Dat is eigenlijk altijd zo als ik een boek van Jennifer opensla en erin begin. Dus ik had ook niet anders verwacht. De New Adult verhalen van haar vond ik altijd zo goed in elkaar steken, dus ik had redelijk wat verwachtingen van dit boek. Nu moest ik wel in mijn achterhoofd houden dat dit een Young Adult titel van haar is, dus wellicht een ander soort verhaallijn. Ik raakte direct geïntrigeerd door Mallory en haar nog niet helemaal duidelijke verleden. Vanaf het begin wist ik wel een beetje wat er was gebeurd, maar gaande het verhaal kreeg ik steeds meer details en werd het verhaal completer. De manier waarop Mallory’s personage is neergezet is veruit bewonderingswaardig. Zoals de auteur in het dankwoord benoemd, is de wereld waarin kindermishandeling of verwaarlozing voor komt, niet iets waar mensen graag over lezen. Gezien mijn studiekeuze (pedagogiek) en mijn passie voor kinderen, vind ik het intrigerend en ook wel een beetje leerzaam om over zulke onderwerpen te lezen. Er wordt natuurlijk niet in detail getreden, maar de manier waarop een persoon op latere leeftijd nog steeds last heeft van het verleden, is zeer goed neergezet. Zeker de manier waarop het zich uit bij Mallory, door nog steeds zo stil mogelijk door het leven te gaan.

Het verhaal komt iet wat langzaam op gang, ik leerde alle personages langzamerhand kennen, maar al snel kwam Rider in beeld en werd het verhaal steeds interessanter. De andere personages waarmee Mallory in contact komt zijn ook goed uitgewerkt. Klasgenoten, haar adoptieouders, een vriendin van vroeger. Ze spelen allemaal een belangrijke rol in het verhaal en dat zorgt ervoor dat de wereld waarover ik las, steeds diepgaander en intenser werd. Zeker de uitwerking van haar adoptieouders vond ik goed weergegeven. Ik kon me heel goed verplaatsen in haar ouders, maar ook in Mallory, waardoor de onvermijdelijke discussies en ruzies die in het verhaal voorkwamen des te realistischer waren.

Verder waren de ontwikkelingen in het verhaal ook voortreffelijk. Ik wist (bijna) nooit welke kant het verhaal op ging en dat zorgde ervoor dat ik door wilde lezen en lezen en lezen. Er gebeuren namelijk onvermijdelijke dingen, onvoorziene dingen, heftig en emotioneel. Al die dingen zorgden ervoor dat ik enorm in het verhaal werd meegetrokken. Ik heb het ook in twee dagen tijd uitgelezen omdat ik gewoon niet kon stoppen met lezen. Aan het eind van elk hoofdstuk wilde ik weer weten hoe het nou verder ging, wat er nog ging gebeuren en waar het naartoe leidde. Het einde is gewoonweg fantastisch en ontroerend tegelijk. Een sensationeel boek dat je sprakeloos achterlaat. Een echte must-read!