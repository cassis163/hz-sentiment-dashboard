Als je al bekend bent met de Reiziger-serie (Outlander), dan herken je vast de setting op de voorkant van deze mooie graphic novel. Je ziet Jamie en Claire te paard door de Schotse Hooglanden, een scène uit het eerste boek van Diana Gabaldon. Dit eerste boek: De Reiziger gaat over Claire die per ongeluk door de stenen stapt in Schotland in de jaren 40 van de 20e eeuw naar het ruige leven in de 18e eeuw. Ze valt in handen van de wrede Britse voorouder van haar man en wordt gered door de clan van Jamie. Langzaamaan valt ze voor de charmes van deze Schotse woesteling en worstelt ze met haar gevoelens.Zal ze daar blijven of terugkeren?

In The Exile zien we het verhaal van Outlander vanuit de kant van Jamie. Hij gaat letterlijk met de billen bloot. We zien de aanloop tot de kennismaking met Claire en terloops nog even wat andere speelse toevoegingen en invullingen. Het is een bekend verhaal, maar toch anders. Her en der gaat het wel erg snel en denk je dat je een bladzijde hebt gemist. Je moet het verhaal op die momenten maar zelf een beetje in- of aanvullen. Als je het verhaal al kent, dat weet je uiteraard al wat er gebeurt op die momenten. Het is aan te raden daarom eerst al bekend te zijn met de Reizigersreeks alvorens je dit oppakt.

Waar je het zeer zeker voor moet oppakken zijn die prachtige tekeningen in blauwgroene tinten getekend door Hoang Nguyen, precies zoals de koelte van de Hooglanden doet vermoeden. Daarbij overlapt dit verhaal meerdere genres: het is avontuur, feelgood, fantasy en een graphic novel (indien je dit apart kan classificeren). Het is een andere beleving, maar je leeft net zo goed wederom mee met Jamie en Claire. Die kleine veranderingen in het verhaal maken dat je met andere interesse leest.

Wat absoluut een minpunt (of eigenlijk twee) is, is het formaat boezem van Claire. Tjonge je kunt dit boek moeilijk serieus nemen daardoor, terwijl die uitstraling er wel is. De rest is realistisch, maar deze twee memmen zijn heel erg pornografisch en over-the-top. Zo zie ik mijn Claire toch niet graag. Maar wie weet is dit wel de manier hoe Jamie ze ziet, het is tenslotte zijn verhaal.
Voor de rest is deze graphic novel (met gouden reliëf) een plaatje om in de kast te hebben, het is een hebberd. Diana Gabaldon als comicbook-fan is ook hartstikke trots op dit boek, zo schrijft ze in het voorwoord. Als nawoord omschrijft ze samenwerking tussen haar en de tekenaar, hoe alles tot stand kwam en de eerste drafts eruitzagen.