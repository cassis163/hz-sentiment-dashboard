‘In de familie’ van Joyce Spijker is een thriller die zich o.a. afspeelt in politiek Den Haag. Begint een boek daarmee, dan verdien je in mijn ogen al een pluspunt, want daar hou ik echt van. Maar het verhaal speelt zich maar voor een klein deel in politiek Den Haag af, maar dat houdt niet in dat het voor de rest minder goed is. Want het is wat mij betreft echt een heerlijke thriller die je niet meer loslaat.

De hoofdstukken zijn kort en zijn vanuit verschillende perspectieven geschreven, wat ervoor zorgt dat het tempo constant hoog blijft. Maar de verschillende perspectieven zorgen er ook voor dat je vrij snel alle personages in het boek leert kennen.

Ik las dit boek toen ze bij ons de badkamer aan het uithakken waren om de lekkage te verhelpen. Ik was al een dag mijn huis kwijt, maar ‘In de familie’ zorgde voor genoeg afleiding. Ik had de hele dag tijd om te lezen en dat heb ik dan ook echt gedaan.

Vanaf het begin zit er een soort onderhuidse spanning in die eigenlijk alleen maar oploopt. Op een bepaald punt wil je dan ook niets anders dan doorlezen omdat je wilt weten hoe het afloopt.

‘In de familie’ van Joyce Spijker is een onwijs fijne thriller met een heel verrassend einde, waar ik oprecht heel erg van genoten heb. Ik wil meer van Joyce Spijker!