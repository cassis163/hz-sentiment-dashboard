Tony Schwartz en Jim Loehr introduceren in Altijd scherp de principes van persoonlijk energiemanagement. Presteren is topsport, wil je carrière maken dan moet je kunnen pieken op het juiste moment. Ze baseren hun principes op wetenschappelijk onderzoek én vijfentwintig jaar praktijkervaring.

Altijd scherp bestaat uit twee delen. In het eerste deel maakt de lezer kennis met de dynamiek van full engagement. Energie is onze belangrijkste hulpbron, en deze energie moet je op een hoogwaardige manier aanvullen om op de juiste momenten topsport op elk terrein van je leven te kunnen beoefenen. Na een korte periode van inspanning komt altijd herstel in evenwicht. Op dezelfde manier als veel topsporters trainen.

Veel mensen presteren niet volgens dit principe. Ze leven in vlakheid, dat twee kanten op kan gaan. Als je altijd te veel energie besteedt zonder herstel zit je op een vlakke lijn. Hetzelfde geldt voor mensen die te veel herstellen zonder prikkels iets te doen. Uit onderzoek blijkt dat veel organisaties de eerste variant van medewerkers verwachten (veel energie besteden gedurende de hele dag om het werk af te krijgen), terwijl blijkt dat juist dan pauzes inlassen de productiviteit enorm kan bevorderen. Dus voor iedereen die er trots op is altijd hard en veel te werken: ook jij zit op een vlakke lijn en behaalt op deze manier geen topprestatie.

De vier belangrijkste bronnen van energie zijn fysiek, sociaal, mentaal en spiritueel. Deze bronnen beïnvloeden elkaar. De auteurs laten per energiebron aan de hand van voorbeelden de lezer de conclusie trekken dat iedereen in staat is zijn of haar capaciteit te vergroten, door op elk gebied kort uitgedaagd te worden, gevolgd door herstel (rustpauzes en of het instellen van positieve rituelen). De rol van rituelen is dat ze zorgen voor een effectieve balans tussen het verbruiken en aanvullen van energie, waardoor je echt in staat bent full engagement te creëren in je leven.

In het tweede deel van het boek kan de lezer zelf aan de slag. Ook in dit deel worden krachtige voorbeelden gebruikt die de lezer uitnodigen om de waarheid onder ogen te zien: Hoe spring je op dit moment om met je energie? Schwartz en Loehr verliezen daarbij niet uit het oog dat veranderen het beste stapsgewijs gaat, zodat het beheersbaar blijft. Een compleet actieplan maken, met vergaande veranderingen, verdwijnt in een la. Om niet meer boven te komen. Als je te snel wilt, raakt je voorraad discipline en wilskracht uitgeput. Ze richten zich daarom op stapsgewijs opbouwen van rituelen. En nodigen je uit om steeds het succes van je kleine stappen te vieren.

In de bijlagen zit het Full Engagement Personal Development programma waarmee de lezer daadwerkelijk aan de slag kan gaan. De kans op het succesvol doorvoeren van rituelen in een gewenningsperiode van dertig tot zestig dagen wordt drastisch vergroot als de lezer rekening houdt met twee gedragingen die daarbij verwacht worden. Welke dat zijn kan de lezer ontdekken in het boek.

Door de gedegen (wetenschappelijke) onderbouwing en heldere uitleg vind ik Altijd scherp een bron van inzichten voor mijn persoonlijke effectiviteit. Het boek is een aanrader voor iedereen die interesse heeft in persoonlijke groei en meer energie.