Min Kym is een jonge Koreaans- Engelse vrouw (1978) die in het boek -Verloren- haar leven beschrijft. Geboren in Korea maar opgegroeid in Engeland ontdekken haar leraren dat Min zeer muzikaal is. Ze krijgt in Engeland de kans haar kwaliteiten te ontwikkelen op de viool. Als kleuter en jong schoolkind doet ze mee aan muziekuitvoeringen waar ze eerste prijzen weghaalt. Het succesverhaal van de violiste gaat door. Dejong volwassene Min treedt op als soliste met het Berliner Symfonieker. Ze reist de hele wereld rond voor optredens en maakt CD- opnames bij het beroemde Sony Classics Label.

Haar wereld stort in wanneer haar viool op een treinstation gestolen wordt. Pas enkele jaren later komt ze oorzichtig weer het muziekpad terug. Daarmee en met het schrijven van dit boek lijkt een einde te komen aan de diepe crisis die ze door het verlies van de Stradivarius viool meemaakt.

Het boek kan gelezen worden terwijl je haar muziek beluistert. Op de bladzijden staan noten- tekens wanneer de betreffende passage besproken wordt. Je kunt dan luisteren naar de muziek die gelijktijdig met het boek is uitguitgebracht in 2017. Dat kan heel eenvoudig via Spotify of Apple Music.

Het is een eerlijk boek. Ze spaart zichzelf niet - haar onzekerheid, de Koreaanse cultuur die meisjes tot volgzaamheid dwingt, luisteren naar de verkeerde mensen in Engeland, het constant zich afvragen of ze wel juist handelt, dit alles laat je meegaan met haar leven.
Het is een informatief boek omdat ze haar levensverhaal verweeft met veel en interessante informatie over viokenbouw, de muziekwereld van solisten, de betekenis van muziek en de harde wereld van commercie rondom verkoop van eeuwenoude en dus zeldzame violen.

De Engelse titel vanhet boek is Gone - de vertaling met -Verloren- past beter bij de inhoud. Niet alleen is de viool 'gone' - daarmee is ook de persoon volledig verloren. Min Kym maakt duidelijk hoe deze Stadivarius voor haar een metgezel voor het leven is.
Het is een trieste constatering dat de waarde van haar Stradivarius - meer dan een miljoen Euro - het resultaat is van het opdrijven van de prijs door keiharde zakenlieden en dat als gevolg daarvan deze topkwaliteit buiten bereik blijft van top-artiesten.

Min Kym is als literator geen wonderkind maar ze heeft niettemin een boek geschreven dat het verdient om gelezen te worden.