De populaire Evie wordt ingedeeld bij de stille Chase voor een groepsopdracht. Je zou verwachten dat ze dat vreselijk zou vinden, maar dat is niet zo. Ze kan niet wachten om bij hem te kunnen zijn, maar haar vriendje Shane probeert de twee kosten wat het kost uit elkaar te drijven. Hij is gewend altijd zijn zin te krijgen en boven iedereen te staan. Hij is het neefje van de directeur en denkt dat hij daardoor alles zomaar kan maken. Het samenzijn van Evie en Chase drijft hem tot waanzin en de gevolgen zijn niet meer te overzien…

Het hele verhaal speelt zich af op een school voor rijke kinderen, waar iedereen gehuld is in een uniform. Haar ouders, met name haar vader, wilden dat Evie naar die school ging om haar te beschermen tegen de gevaren waar jongeren op een normale middelbare school mee te kampen hebben. Maar is dat wel zo? Wordt er wel zo goed gelet op wat zich afspeelt onder de jongeren van deze school? Evie en Chase, hebben allebei hun geheimen en door de schoolopdracht, komen ze er achter dat ze meer op elkaar lijken dan ze hadden verwacht. Tevens voelen ze zich bij elkaar op hun gemak, eigenlijk nog meer dan dat ze hadden gehoopt.

Afgewisseld duik je in de verhaallijn van Evie en Chase. Op die manier maak je kennis met beide belangrijke hoofdpersonen van dit verhaal en hun gevoelens. Je komt te weten wat ze verbergen en hoe ze dat langzaam, maar zeker aan elkaar durven te vertellen. Gebeurtenissen volgen elkaar snel op en je voelt de spanning door de zwarte pion in dit spel: Shane. Wat had ik een afkeer voor die vent! Ongelooflijk wat die zak voor elkaar kreeg, door te bedreigen en te manipuleren. Ronduit walgelijk! Continu vraag je je af of zijn oom, de directeur van de school het echt niet door heeft wat voor smerige spelletjes zijn neefje speelt binnen én buiten de schoolmuren.

Toen ik begon met lezen was ik een beetje bang dat dit een standaard love-triangle YA zou zijn, maar dit verhaal gaat veel dieper dan dat. De diepere laag die erin verborgen ligt, gaat over hoe weinig we soms over elkaar weten. Hoe we soms meer op elkaar lijken, dan we zelf weten, omdat we ons niet bezighouden met de ander. En dat het populairst en ‘machtigst’ zijn je kan drijven tot waanzin, die met een prijs wordt betaald. Dat iedereen pas wakker geschud wordt als het te laat is.

Kliekjesgedrag is niet iets wat zich alleen afspeelt op de Amerikaanse High School, ook in Nederland komt dit voor. Vaak mondt dit uit tot pesten. En dit gebeurt helaas in alle lagen van de maatschappij, niet alleen op scholen. We zouden ons wat meer bezig moeten houden met de ander en zorgen voor wat meer begrip en saamhorigheid.

Ik hoop dat dit verhaal een wake-up call is voor de young adults die dit boek oppakken. Ik raad het zeker aan om hem te lezen!