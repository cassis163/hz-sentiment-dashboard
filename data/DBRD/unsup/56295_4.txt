Wie wil er nu niet lezen hoe het er, met beperkte middelen en weinig relevante kennis, aan toe ging op de reizen van Sir David Attenborough. Hij doet in dit boek, De avonturen van een jonge bioloog, in zijn eigen stijl verslag over de omzwervingen die hij maakte voor het programma Zoo Quest. Lees mee en waan jezelf in de uithoeken van de wereld, waar de natuur onherbergzaam is en er om elke hoek een nog niet eerder in het wild gefilmde diersoort te zien is.

David Attenborough, de naam doet bijna bij iedereen een belletje rinkelen. Een Britse bioloog en televisiemaker, die veel prachtige en vooruitstrevende natuurdocumentaires voor de BBC maakte. Hij studeerde geologie en dierkunde aan Clare College en na het afronden van zijn opleiding en dienstperiode, begon hij te werken bij een uitgeverij als redacteur.

In 1950 solliciteerde hij bij de BBC, maar kreeg de baan niet. Hij volgde toen wel een opleiding van drie maanden die de BBC hem aanbood. In 1952 kon hij alsnog voltijds aan het werk bij de BBC. Zijn belangrijkste natuurserie is waarschijnlijk de ‘Life Trilogy’, die bestaat uit Life on Earth, Trials of Life en The Living Planet. Hij sprak ook het commentaar in voor meer dan 250 natuurdocumentaires, waaronder The Blue Planet en Planet Earth. Een carrière van meer dan zes decennia, een stem die iedereen herkent en een man die het pad voor het maken van natuurdocumentaires heeft geëffend voor de velen die hem zijn gevolgd. Attenborough ontving verschillende prijzen en eretitels voor alles wat hij gedaan heeft, ook zijn er verscheidene soorten naar hem vernoemd, waaronder een mierenegelsoort, een hagedis en een vleesetende plant.

Attenborough neemt ons in De avonturen van een jonge bioloog mee naar Guyana, Indonesië en Paraguay. Dit zijn de volgende drie reizen die hij maakte, na de allereerste reis naar Sierra Leone. Elke reis staat borg voor een groot aantal verhalen én een enorme hoeveelheid beeldmateriaal die in de jaren ’50 is uitgezonden op de BBC. Fragmenten van deze beelden zijn nog op het internet terug te vinden en het is erg mooi om passages uit het boek terug te kunnen zien als bewegende beelden. De naam Zoo Quest is gekozen, omdat elke reis als doelstelling had om een bijzonder dier te vinden in het land van bestemming. Zo was het Attenborough’s doel om in Indonesië een komodovaraan te filmen. Charles Lagus is de vaste cameraman van Attenborough en samen maken ze de vreemdste dingen mee en ondergaan ze toch heel wat ontberingen.

De avonturen van een jonge bioloog is best wel een taai boek om doorheen te komen, ook als dierenliefhebber. De schrijfstijl voelt wat ‘droog’ aan en nodigt niet uit tot uren aan één stuk door lezen. Dit, in combinatie met het niet al te kleine aantal pagina’s, zorgt ervoor dat je dagen- of wekenlang met dit boek zoet bent. Toch zorgt de oude vertrouwde Britse humor voor afleiding. Nadat ze door een winkelier in Asunción helemaal aangekleed waren (met ‘overbodige’ kledingstukken) merkte Charles het volgende op: ‘Ik weet niet hoeveel van dit alles op de Chaco van enig nut zal zijn, maar we stelen absoluut de show bij het eerstvolgende gekostumeerde bal.’

De vele zwart-wit foto’s en de enkele kleurenfoto’s geven een goede indruk bij de verhalen van Attenborough. Ze tonen de dieren, de mensen en de omgeving op een karakteristieke manier. De tekst is overheersend, maar door de foto’s krijg je steeds zin om door te lezen en wordt het boek beter verteerbaar.

We kunnen het erover eens zijn dat Attenborough kan gedefinieerd worden als een man met een missie. Hij ademt natuur, hij wil een revolutionair programma maken én hij wil daar een absoluut succes van maken. Dit boek toont ons de gedrevenheid, de liefde voor dieren, en de natuur in het algemeen, van een icoon. Iemand die de wereld dichter naar de mens bracht, door de beelden én de verhalen die hij aan iedereen beschikbaar stelde en nog steeds stelt.