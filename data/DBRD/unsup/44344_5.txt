De Chemicus, een thriller van Stephenie Meyer 5*****

De cover maakt meteen duidelijk waar het verhaal over gaat. Het komt kil over maar de injectiespuit op het roestvrijstalen tafelblad past perfect bij de titel.

Juliana Fortis alias Alex is op de vlucht. Op de vlucht voor haar baas. Ze is verhoorder en ondervrager voor de Amerikaanse overheid. Met haar injecties krijgt ze iedereen aan het praten. Vandaar dat ze De Chemicus wordt genoemd. Maar ze wist te veel en werd te gevaarlijk en daarom maken ze jacht op haar en hebben ze al een aantal pogingen gedaan om haar te vermoorden. Ze blijft nooit lang op dezelfde plaats en wisselt zo vaak mogelijk van naam. Tot ze een aanbod krijgt voor een laatste opdracht. Een opdracht waardoor ze vrij zal zijn. Ze moet voor een laatste keer haar injectiespuiten te voorschijn halen. Al vlug blijkt dat het een plan is om haar te misleiden. Gelukkig kan ze het tij in haar voordeel keren en samen met haar belager en haar slachtoffer zint ze op wraak.

Stephenie Meyer zet met haar eerste thriller De Chemicus een goed uitgewerkt verhaal op papier. Ze vormt een duidelijk beeld van de personages en wekt zelfs sympathie op voor de situaties die zich voordoen. Haar schrijfstijl leest zo vlot dat je makkelijk in het verhaal blijft. Een heerlijke, niet alledaagse thriller. Daar mogen er meer van komen.

Stephenie Meyer op haar best.