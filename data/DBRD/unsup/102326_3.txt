De Amerikaanse veelschrijver Clive Cussler heeft altijd al een band gehad met water, vaak een belangrijk element in veel van zijn boeken. Dat is deze keer niet anders. De jacht is het eerste boek in vier jaar dat de auteur, die op vijftien juli laatstleden tachtig werd, schreef zonder coauteur. Het boek, dat in Amerika al in 2007 verscheen, was initieel opgezet als een op zichzelf staand werk, maar ondertussen zijn er in het Engelse taalgebied al drie volgende titels verschenen met dezelfde hoofdrolspeler: Isaac Bell, een detective die werkt voor het in alle staten van de USA vertegenwoordigde detectivebureau Van Dorn.

In De jacht krijgt Isaac Bell de opdracht om de Bandit Butcher  een meedogenloze bankovervaller die niet op een dode meer of minder kijkt en er steeds in slaagt spoorloos te verdwijnen  een halt toe te roepen. Daarop volgen een zoektocht en een klopjacht die uitdeinen over de wegen en de spoorwegen van het westelijke deel van de USA en die  hoe kan het ook anders  hun ontknoping krijgen op het water...

De boeken van Clive Cussler zijn zeer filmisch geschreven en lijken op maat gesneden voor Hollywood. Dit werk is daar geen uitzondering op. De lezer stapt in een wagen die van meet af aan een rotvaart ontwikkelt en waarvan de motor loopt op actie. Het parcours bevat voldoende verrassingen en onverwachte plotwendingen om van De jacht een aangename leeservaring te maken.

Deze stijl impliceert een bijna rechtlijnige plot en een aantal losse draadjes, want randpersonages worden zonder pardon achtergelaten eenmaal hun rol uitgespeeld is. Dat is bij momenten jammer, want de lezer wil soms wel weten in hoe het die figuren verder vergaat. Maar het opmerkelijkste minpunt is deze chronologische fout: het detectivebureau Van Dorn krijgt de opdracht om achter de Bandit Butcher aan te gaan in 1908, terwijl de jacht zelf zich twee jaar eerder afspeelt.

Dat het verhaal grotendeels in het begin van de vorige eeuw is gesitueerd zorgt trouwens voor een uniek sfeerbeeld: de auteur besteedt veel aandacht aan de opkomst van de automobiel, wat van De jacht een echt mannenboek maakt.

De jacht is een typische Clive Cussler, en de lezers die van zijn vorige boeken konden genieten mogen zich dit exemplaar eveneens blindelings aanschaffen.