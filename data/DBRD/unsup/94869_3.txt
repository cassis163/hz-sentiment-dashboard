Het verhaal klinkt heel erg spannend, maar als het dezelfde schrijfstijl zou zijn als The Fault In Our Stars, wist ik dat het niet zo spannend zou gaan zijn als ik gewend ben. Paper Towns is een filosofische roman, en dan denk je niet aan keiharde spanning. Het boek was ook niet echt saai, maar ik merkte wel dat ik vrij snel afgeleid was. Ik las het ook nog in het Engels, en hoewel ik tegenwoordig eigenlijk meer Engels dan Nederlands lees, was dit toch minder goed te begrijpen. De gedachtegang van Q kon ik soms niet helemaal volgen, en als ik dat stukje dan nog eens heel langzaam las begreep ik het pas. Dat was vaak zo als er moeilijke woorden in stonden, of moeilijke verschijnselen werden uitgelegd.

Maar een heel groot deel kon ik natuurlijk wel begrijpen, en dan leefde ik ook echt mee met Q. Ik voelde de wanhoop die hij en zijn vrienden ook voelden als ze weer eens helemaal op het verkeerde spoor zaten, en ik voelde de blijdschap als ze eindelijk weer een aanwijzing hadden gevonden. Ik begreep de irritatie die Q voelde als hij vond dat zijn vrienden hem niet genoeg hielpen of niet blij genoeg waren als ze weer een stukje verder waren, maar ik begreep de irritatie van zijn vrienden ook wel een beetje. Ben en Radar zochten Margo eigenlijk alleen maar omdat Q haar zo graag wilde vinden. Zij hadden zelf nooit een hechte band met haar gehad.

Het einde vond ik een beetje een anticlimax. Ik vond het erg spannend, en de snelheid waarmee de personages alles deden om op tijd te zijn werkte aanstekelijk: Ik begon zelf ook steeds sneller te lezen. Maar die laatste bladzijden had ik liever niet willen lezen, en ik deed er ook eeuwen over. De teleurstelling was vrij groot.

Ondanks wat negatieve dingen die ik heb geschreven, vond ik dit toch een goed boek. En ik vind The Fault In Our Stars beter, maar ik ben blij dat ik eindelijk ook een ander boek van deze auteur heb gelezen! Ik denk dat ik al zijn YA boeken wel ga lezen, want het is wel weer eens iets anders.

Lees meer van mijn recensies op https://rabbitbookz.wordpress.com/