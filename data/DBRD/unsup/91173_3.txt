"3.5 sterren"

Dit boek beloofde een fantastisch avontuur in een wereld waar magie niet langer bestond en waar iedereen die uit een familie van magiërs (maji) stamde verschrikkelijk behandeld werd. Een young adult fantasy boek met een duidelijke link met de realiteit.

In het boek ontmoeten we Zélie, een meisje dat samenleeft met haar vader baba en haar broer Tzain nadat haar moeder gedood vanwege haar magische krachten. Wanneer ze naar de markt gaat, ontmoet ze een meisje dat haar smeekt om haar te helpen en Zélie helpt haar uit de stad te ontsnappen. Later blijkt dat het meisje prinses Amari is. Amari vluchtte uit het paleis nadat haar bediende en beste vriendin vermoord werd. Nadat Zélie’s dorp aangevallen wordt vanwege het herbergen van de prinses, vertrekken Zélie, Amari en Tzain op een gevaarlijk avontuur om de magie terug te brengen zodat ze zich eindelijk kunnen verdedigen tegen het onrecht dat hen aangedaan wordt. Maar overal loert gevaar en Amari’s broer Inan doet alles wat in zijn macht ligt om hen te stoppen. Zullen Zélie, Amari en Tzain erin slagen om de magie terug te brengen?

Het meest bijzondere aan het boek waren de Afrikaanse elementen. In ya werd al vaak gebruik gemaakt van westerse mythologie en cultuur, maar de Afrikaanse mythen bleven wat onderbelicht. Hiermee heeft Tomi Adeyemi duidelijk een nieuwe stem laten horen in het ya genre. De Afrikaanse woorden in het boek zorgen wel af en toe voor verwarring, dus een verklarende woordenlijst zou wel een verrijking zijn voor het boek.

We leren de personages in het boek beter kennen doordat de auteur verschillende perspectieven gebruikt, namelijk dat van Zélie, Amari en Inan. Dit wisselen van perspectieven geeft iets meer inzicht in de motivatie van de personages, maar doordat de verschillende gebeurtenissen in het boek heel snel op elkaar volgen krijgen de personages niet veel kans om op een natuurlijk tempo te evolueren. De romantiek in het boek is daardoor ook een beetje geforceerd en onrealistisch. De ene actie volgt in snel tempo de andere en er zijn amper rustpunten om even op adem te komen. De omgeving waarin het verhaal zich afspeelt is daardoor ook heel erg vaag. Kort samengevat lag het tempo van het boek veel te hoog.

De auteur wilde met dit verhaal de problemen aankaarten waarmee de Afrikaanse gemeenschap nog steeds worstelt. In het boek zelf komen die problemen niet al te sterk naar voren, maar wanneer je haar nawoord leest zie je de links met de realiteit wel opduiken.

Samengevat: De hype rond het boek was niet helemaal misplaatst. De Afrikaanse setting was vernieuwend en de link met politiegeweld en rassenhaat werd op een subtiele manier gelegd, maar het tempo van het boek lag veel te hoog waardoor veel verloren ging.