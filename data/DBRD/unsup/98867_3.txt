Rob Koolwijk heeft het goed voor elkaar. Hij is gelukkig getrouwd en heeft drie gezonde kinderen. Maar als bedrijfsleider van het partycentrum van zijn schoonvader baren de teruglopende inkomsten hem zorgen. Wanneer Rob na een afgedwongen afspraak met jeugdvriend Edwin opgescheept zit met een vrouw van Oost-Europese afkomst, dreigen de problemen hem boven het hoofd te groeien. Vanwege een misstap in het verleden kan Rob Edwins manipulaties niet weerstaan. Dan wordt duidelijk dat de politie alles in de gaten houdt en lijkt een fatale afloop niet ver weg.
Hoe een misstap in de jeugd verstrekkende gevolgen kan hebben wordt pijnlijk duidelijk in de nieuwste thriller van Ren√© Appel. Tijdens de laatste avond van het schoolkamp van een middelbare school verdrinkt Marjon. De ware toedracht wordt nooit opgehelderd. Is het een dom ongeluk, is er opzet in het spel? Het is een zwoele avond, er is drank in het spel maar duidelijk wordt het niet.
Enkele jaren later trouwt Rob Koolwijk met Tensy, eigenlijk heet ze Hortensia, de zus van Marjon. Rob was indertijd nauw betrokken bij het ongeluk van Marjon maar heeft tot op heden gezwegen. Rob en Tensy hebben een goed huwelijk, drie leuke kinderen en Rob is bedrijfsleider van het partycentrum van zijn schoonouders. De zaak heeft te lijden onder de crisis. Het partycentrum probeert een andere weg in te slaan. Echt lukken wil dit nog niet, Rob zijn hart ligt ook niet bij de zaak.
Door zijn jeugdvriend Edwin wordt hij min of meer gedwongen om op een afspraak te verschijnen. Een afspraak die omgeven is door mysterieuze ontwikkelingen. Voordat hij het weet heeft Edwin Rob opgezadeld met een Oost-Europese vrouw. Rob begeeft zich in een wespennest en het laat zich aanzien dat hij in een onmogelijke situatie zit. Vrouwenhandel, drugssmokkel, de zaken worden steeds duisterder. Rob zwijgt want zijn vriend Edwin dreigt met onthullingen uit zijn schoolperiode.
Deze thriller is geschreven vanuit verschillende personages, het zijn korte hoofdstukken en daardoor miste ik wel enige diepgang in de hoofdpersonen. De rode draad is mijns inziens dat een misstap in je jeugd kan leiden tot ongewone situaties waaraan je liever niet wilt denken. Een situatie kan van kwaad tot erger gaan. En wat is vriendschap waard als je gechanteerd wordt? Hoe blijf je overeind? Rob trekt op een gegeven moment zijn conclusie en besluit schoon schip te maken en niet meer voor zijn belager weg te lopen.
De ontknoping gaat op een gegeven moment wel heel snel en Rob lijkt er gemakkelijk mee weg te komen. Het gaat hier iets te snel voor mij. Het is een lekker leesbaar boek, geen nagelbijtende spanning en ingewikkelde intriges. Echt een thriller om lekker mee weg te kruipen op de bank.