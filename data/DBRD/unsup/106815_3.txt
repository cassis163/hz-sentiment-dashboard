OPGEJAAGD

1868. Twee agenten van Scotland Yard vinden een deels verbrand dagboek in de puinen van een verbrand huis. Het is in het Armeens geschreven, waarschijnlijk vanwege geheimhouding. Het blijkt dat de eigenaar van het dagboek Willoughby Walsingham is.
Willoughby is niet zomaar een man, maar een eeuwenoud wezen, waarvan men het bestaan niet kende. Het blijkt dat hij zelfs een hybride is: een kruising tussen twee verschillende soorten bovennatuurlijke wezens. Zijn bestaan en dat van zijn zus Jasmijn wordt niet getolereerd door deze beide soorten en ze zijn daardoor voortdurend op de vlucht. Willoughby denkt in Engeland eindelijk rust te hebben gevonden. Hij wordt zelfs verliefd op een vrouw: Eleanor, die zijn ware aard kent.  Dan komt op een dag zijn zus Jasmijn terug en blijkt dat ze in groot gevaar zijn en zij moeten zien te overleven. 

Het verhaal is weliswaar kort, maar het zit goed in elkaar. Het leest vlot en aangenaam en is zowel origineel als intrigerend door de gebruikte tijdsperiode en de hybride bovennatuurlijke wezens.
Het verhaal speelt zich af in dezelfde wereld als de novelle V+M in de verhalenbundel Tijd M.A.N. Chine van Pen Stewart. V+M speelt zich in het heden af, Opgejaagd daarentegen dus in het verleden.
Beide verhalen vullen elkaar aan, maar ze zijn goed los van elkaar te lezen.

De hybride wezens uit het boek zijn origineel en nieuw. Zij vormen een zeer aangename en  verfrissende toevoeging op andere reeds bestaande bovennatuurlijke wezens. Ze hebben hun eigen bizarre en nieuwe eigenschappen die hen op een zo bijzondere manier anders maken. 

Mocht je in de gelegenheid zijn om beide verhalen te lezen, zie je hoe mooi en uitgebreid de wereld is, die Pen hier geschapen heeft.

Ik hoop nog meer verhalen te lezen over deze wereld en de wezens die er in voorkomen. Deze wezens zijn bijzonder intrigerend en het waard om in meer verhalen voor te komen.

Nog een opmerking over de cover: het is een schilderij, gemaakt door Pen Stewart zelf. Het past zeer goed bij de sfeer en het verhaal.

Ik geef Opgejaagd 3 sterren 

Jeanine Feunekes
Recensente De Perfecte Buren