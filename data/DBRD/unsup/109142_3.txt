Blaire Wynn (19) is ten einde raad als haar moeder overlijdt en ze totaal berooid achterblijft. Daarom belt ze haar vader, die in een andere staat een nieuw leven heeft opgebouwd met zijn tweede vrouw. Als ze daar aankomt is er echter niemand thuis, behalve haar stiefbroer Rush Finlay (24). Blair en de rijke, verwende man hebben niets gemeen, toch vindt ze hem enorm aantrekkelijk. En hoewel Rush Blair uitsluitend accepteert omdat haar vader haar heeft uitgenodigd, krijgt hij steeds meer respect voor het meisje dat hard werkt om een nieuwe toekomst op te kunnen bouwen.

'Bijna verliefd' is het eerste deel van de Verboden Vrucht-serie van Abbi Glines, die in Amerika een bestsellende auteur is van romantische fictie. Niet alleen is ‘Bijna verliefd’ erg romantisch maar ook is het verhaal doorspekt met weinig functionele en zeer gedetailleerde seksscènes. De auteur schrijft vlot en maakt gebruik van korte hoofdstukken, waardoor het boek als een speer leest. Toch vond ik alles een hoog Bouquetreeksgehalte hebben, wat niet betekent dat het geen leuk boek is om te lezen. Abbi weet de spanningen tussen Blaire en Rush goed te treffen. Maar meer was het voor mij ook niet. Het einde vond ik wat teleurstellend, maar dit open einde maakt wel weer nieuwsgierig naar het tweede deel van deze serie.