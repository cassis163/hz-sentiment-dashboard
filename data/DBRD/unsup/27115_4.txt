‘Het parfum’ is het eerste boek, maar ook de enigste roman die Patrick Süskind geschreven heeft in zijn carrière als schrijver. Met deze roman werd hij wereldwijd bekend. Het werd maar liefst in 41 talen vertaald en er werden meer dan twaalf miljoen exemplaren van verkocht. Hierdoor behoort hij toch niet tot de kleine schrijvers. In Duitsland werd hij tevens ook bekend als scenarioschrijver. Hij staat bekend als een zeer bescheiden persoon, die niet houdt van publiciteit en alle media. Hij weigert zelfs vaak om aanwezig te zijn op een uitreiking van een literaire prijs voor zijn werk.

Het boek vertelt het verhaal over Jean-Baptiste Grenouille, die een speciale eigenschap heeft. Hij heeft namelijk geen eigen lichaamsgeur. Heel zijn leven lang is Grenouille iemand die liever alleen leeft. Net nadat hij geboren is, probeert zijn moeder hem al te dumpen tussen het visafval op een vismarkt. Zij wordt terecht gesteld en Grenouille wordt naar een voedster gestuurd. Grenouille gaat naar verschillende voedsters, omdat niemand iets met hem te maken wil hebben, doordat er iets engs rond hem hangt. Uiteindelijk gaat hij naar mevrouw Gaillard, een norse vrouw, die de levenslust heeft verloren en niet kan ruiken. Zij kent dus ook niet de speciale eigenschap van Grenouille. Hij groeit op bij haar en ontdekt daar dat hij een zeer scherpe reukzin heeft, waardoor hij mensen en voorwerpen van op enkele meters en zelfs kilometers kan ruiken. Wanneer hij acht jaar is, wordt hij verkocht aan een leerlooierij. Door verschillende gebeurtenissen ontdekt Grenouille dat hij geen lichaamsgeur heeft. Hierdoor krijgt hij een levensdoel, een eigen lichaamsgeur scheppen. Om dit te bereiken wil hij parfumeur worden en alles te weten komen over het vak. Vanaf hier start het verhaal van de zoektocht naar een eigen lichaamsgeur, die de vreselijke geur van de mensen overstijgt en waarmee hij mensen kan betoveren. Hij zal er alles aan doen om dit te doen slagen.
Patrick Süskind schrijft in de personele verteller en focust zich op één personage, Grenouille. Doordat er veel wordt gesproken over geuren en parfums in het boek, worden er veel beschrijvingen gemaakt. Deze beschrijvingen zijn steeds zeer lang en mooi. Soms neemt een beschrijving een halve pagina in beslag. Het enige nadeel van deze mooie beschrijvingen is dat ze het boek een beetje langdradig maken. Als er kort na elkaar enkele beschrijvingen komen over parfums, dan wordt de tekst een beetje saai. Het boek is gestructureerd opgebouwd. In totaal is het opgedeeld in vier hoofdstukken. Telkens wanneer er een belangrijke nieuwe gebeurtenis begint in het leven van Grenouille, start er een nieuw hoofdstuk. De eerste overgang naar een nieuw hoofdstuk was toen hij zijn vrijheid kreeg en niet meer moest werken voor de parfumeur Baldini. Tijdens het verhaal krijg je maar weinig informatie over de ware aard en over het echte doel dat het hoofdpersonage wil. Hierdoor wil je verder lezen en wil je weten wat Grenouille verder gaat ondernemen. Je weet nooit wat er te wachten staat, omdat het personage zo onvoorspelbaar is. Je kan zijn gedachten niet lezen en niet tot hem doordringen. Hierdoor leef je je niet echt in, in het verhaal. Maar door zijn makkelijke, vlotte en gestructureerde schrijftaal kan je het boek zeer goed volgen en moet je niet te hard nadenken over te ingewikkelde zinnen. Zijn schrijftaal is dus zeker voor iedereen toegankelijk en daardoor is het boek ook een echte aanrader.

‘Het parfum’ is een zeer spannend boek dat ik met veel plezier gelezen heb. De spanning van het boek wordt, naarmate het verhaal vordert, opgebouwd. Door het opdrijven van de spanning, werd het verhaal steeds interessanter en was ik naar het einde toe heel nieuwsgierig naar wat er ging gebeuren. Het verhaal is niet helemaal realistisch, maar ik vind dit een meerwaarde aan het boek. Ik vind niet dat alles realistisch moet zijn, want dan kan de schrijver een beetje zijn fantasie gebruiken. De genres van het boek zijn horror, mysterie, absurdisme en magisch realisme. Het hoofdpersonage is iemand die je niet goed kan inschatten. Hierdoor zijn de acties altijd heel onverwacht. Dit maakt ook dat je niet kan inschatten wat er gaat gebeuren. Het einde van het boek had ik niet zien aankomen en het bracht ook verschillende vragen met zich mee. Het is altijd leuk dat je denkt dat je het weet wat er gaat gebeuren, maar dat er dan iets totaal anders gebeurd. Hierdoor vind ik het een geweldig boek.