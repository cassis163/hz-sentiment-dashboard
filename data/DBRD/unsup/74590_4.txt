“What he knows now is that guilt isn’t the only reason people commit suicide. Sometimes you can just get bored with afternoon TV.”
― Stephen King, Mr. Mercedes

Bill Hodges is een net gepensioneerde rechercheur. Uit verveling speelt hij vaak met zijn vaders M&P.38 terwijl hij naar zijn dagelijkse namiddagshows kijkt. Soms houdt hij het pistool in zijn mond en denkt dan hoe het zou voelen om een kogel door zijn hoofd krijgen. Op een dag krijgt hij een brief, wat ongebruikelijk is in deze tijd van e-mail en Facebook. De afzender van de brief noemt zichzelf Mr. Mercedes of de Mercedeskiller. Hij reed in op een groep werklozen die stond te wachten op de opening van de banenbeurs. De Mercedesmoorden zijn een van de zaken die Hodges bij zijn pensioen achter zich heeft moeten laten. Dat zit hem nog steeds dwars. Na het lezen van de brief schiet Hodges wakker uit zijn luie en depressieve pensionering en krijgt zijn leven een andere wending.

Ondanks de stereotiepe personages - Bill Hodges, de depressieve, gepensioneerde rechercheur die alle dagen voor zijn tv zit en Brady Hartsfield, een gestoorde psychopaat die seksueel en emotioneel onvolwassen is en nog steeds bij zijn moeder woont - slaagt Stephen King (1947) er in om een steengoede en spannende thriller te schrijven die onverwachte wendingen kan aannemen. Zijn boek Mr. Mercedes, dat in 2014 verscheen bij uitgeverij Luitingh Sijthoff, is het eerste uit de Bill Hodges-trilogie. Mr. Mercedes is de winnaar van een Edgar Award. Dat is een belangrijke prijs op het gebied van thrillers in Amerika. Dit bevestigt nog maar eens hoe goed Kings boek is. Van Mr. Mercedes is een tv-serie in de maak.

Als je Kings verhaal leest, begint je hart plotseling sneller te slaan, bijvoorbeeld wanneer hij inkijk geeft in de plannen van Brady. Wat het boek zo spannend maakt, is het feit dat Hodges in het duister tast, maar dat de lezer al vrij snel te weten komt wie Mr. Mercedes is en wat zijn zieke gedachten zijn. Om die reden is het boek soms wel voorspelbaar, maar meestal weet King de spanning er in te houden door het hoofdstukje af te sluiten op het moment dat er iets gaat gebeuren. Je wil dus blijven doorlezen om zeker te weten hoe de situatie afloopt. Het gaat eigenlijk om een achtervolgingsrace tussen Brady, die zijn wraakgevoelens tegenover de wereld wil uitwerken door zijn plan uit te voeren en Hodges, die koste wat het kost de Mercedeskiller wil grijpen. Hodges krijgt hierbij hulp van twee nogal vreemde karakters. Enerzijds is er Jerome. Hij is een zwarte jongen van 17, met Harvard ambities die alles aan de kant schuift om Hodges te helpen. Anderzijds Holly, een introverte vrouw met haar eigen psychische problemen, maar die vaak heel helder uit de hoek kan komen.

Het verhaal is een verwijzing naar de constante angst die heerst onder de mensen. De angst op een plotselinge aanval van een krankzinnig individu, waar niemand vat op lijkt te hebben. Om dit te benadrukken, verwijst King in zijn verhaal naar 9/11, naar de schietpartij op het Noorse eiland Utøya, naar de bomaanslagen tijdens de marathon van Boston en naar nog enkele gebeurtenissen die plaatsvonden in het begin van deze eeuw. Het verhaal heeft de meeste gelijkenis met de tragedie op Koninginnedag in 2009, toen in Apeldoorn een auto inreed op een optocht waarbij acht mensen om het leven kwamen en waarbij er tientallen gewonden vielen. Het is ook niet toevallig dat King in het verhaal de Mercedes laat inrijden op een groep hulpeloze werkzoekenden op de banenbeurs. Werkloosheid is namelijk een wereldwijd probleem dat bij veel mensen herkenbaar is.

Stephen King is er in geslaagd een verhaal neer te pennen dat veel betrekking heeft tot het heden. Hij gebruikt daarbij ook verwijzingen naar hedendaagse tv-series zoals CSI, Bones, The Wire, 24 en naar hedendaagse popmuziek. Met deze schrijfstijl bewijst King dat hij nog steeds mee is met de tijd. Bovendien maakt het schrijven over herkenbare zaken het verhaal nog echter. Mr. Mercedes is zeker een aanrader voor iedereen die van een spannende thriller in een hedendaags jasje houdt.