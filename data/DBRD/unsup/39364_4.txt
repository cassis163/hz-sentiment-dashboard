Nadat ik eerst Virtuele tango had gelezen was het nu de beurt aan Verboden tranen, het tweede deel in de VT-serie van Melissa Skaye.

Opnieuw een kennismaking met de twee rechercheurs Sanne Philips en Luca Borra, beiden aan de slag bij de politie in Hoorn. Dit duo krijgt meteen een zware taak voorgeschoteld, er zijn immers vier lijken gevonden in het tuinhuis van een verlaten landhuis, waarvan de bewoners al sinds lange tijd verdwenen zijn. Is er enig onderling verband tussen deze vier doden, of toch niet? Komt er ook nog de verdwijning van een oude dame, staat deze vermissing ook los van de andere ontdekking? De twee rechercheurs spitten in het verleden van de verdwenen bewoners van het landhuis; ze weten niet welke rotzooi naar de oppervlakte zal komen. Sanne en Lucca gaan diep, erg diep om de waarheid te achterhalen. Wat zullen hiervan de gevolgen zijn?

Een spannende start met een aantal doden en de nodige vraagtekens. Zal Melissa Skaye de spanningsboog strak kunnen houden? Jazeker, hier blijkt duidelijk dat deze auteur een enorme progressie heeft gemaakt. Ze weet in ieder geval een niet zo erg origineel verhaal om te toveren tot een boeiende, beklijvende materie. De hoofdstukjes wisselen elkaar in een snel tempo af, waarbij het heden en het verleden worden gemengd en de verschillende verhaallijnen duidelijk worden uitgewerkt. Je beleeft dit verhaal via het oogpunt van diverse personages, hier blijkt duidelijk dat deze schrijfster het onderste uit de kan heeft gegeven om niet door de mand te vallen. Ze is hierin met glans geslaagd. Mooi weergegeven ook, hoe het verleden verder leeft in het heden.

Dit alles werd neergeschreven in een keurige taal, duidelijke dialogen en een vlotte schrijfstijl. Uiteindelijk word je als lezer aan het einde nog eens extra verrast met een bijzondere ontknoping. Een spannende thriller met een mysterieus tintje. Op een bepaald ogenblik flirt Melissa Skaye met de grens van het ongeloofwaardige, ze gaat er misschien wel net voorbij, dit wordt haar echter graag vergeven. Welke thrillerauteur gaat eens niet buiten zijn boekje? Zeker ook omdat dit verhaal in het algemeen een stevige constructie heeft en de personages van Sanne en Luca veel beter uit de verf komen dan in de eerste thriller Virtuele tango. Skaye typeert haar karakters als mensen die echt bestaan, met hun emoties zoals liefde en haat, angstenâ€¦

Na dit tweede deel volgt Verleden tijd, dit boek verschijnt in 2016. Het wordt dus uitkijken en afwachten hoe het duo Sanne en Luca als personage verder wordt ontleed en hoe beide rechercheurs en hun onderlinge relatie zullen evolueren. Ik hoop dat na Verleden tijd, deze VT-serie geen verleden tijd gaat zijn en dat Melissa Skaye nog een tijdje zal verdergaan met deze reeks, die steeds beter wordt!