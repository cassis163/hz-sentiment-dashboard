Volgens Goodreads wilde ik Aristotle and Dante Discover the Secrets of the Universe van Benjamin Alire Saenz sinds 17 juli 2015 lezen, wat één jaar was nadat ik een Goodreads-account had aangemaakt. Een tijdje geleden dus. Dat was het moment dat ik achter BookTube was gekomen. Och, die goede tijden toch...

Toen The Hungry Readers, de YA-leesclub van boekhandel Stevens (Hoofddorp), weer een bijeenkomst wilde organiseren maar had nog geen boek had, stelde ik voor om dit boek te lezen. Dat gingen om heel egoïstische redenen: ik wilde dit boek lezen en de leesclub was dan de reden dat ik het mocht kopen. Daarnaast kwam de Nederlandse editie onlangs uit en zo werd het boek gekozen als leesclubboek. Dus als je geïnteresseerd bent: de leesclub wordt gehouden op 1 september 2017 om 19:00 in boekhandel Stevens. Ze willen wel graag dat je je even aanmeldt.

En zo bestelde ik het boek, kwam het aan, begon ik het te lezen en had ik het in één keer uit. Oké, ik had tussendoor nog even gegeten, maar in principe heb ik dit boek in één dag uitgelezen, ook al zegt Goodreads twee, omdat het midden in de nacht was.

Aan mijn cijfer heb je kunnen zien dat ik dit boek fantastisch vind. Waarom? De schrijfstijl is ontzettend fijn om te lezen, de personages praten over het leven en het universum (al snap ik wel waarom sommigen dat juist irritant vinden omdat het eerlijk gezegd niet echt realistisch is) en het verhaal is prachtig. Ik moet wel zeggen dat ik halverwege het boek zat te twijfelen of het wel mooi zou blijven of dat het op een standaard YA-verhaal zou lijken, want tjonge, Ari en Dante komen - spoiler - vaak in het ziekenhuis terecht.

Het einde was prachtig en stopte precies op het goede moment. Sommige boeken dralen namelijk nog even en verpesten zo het verhaal. Meer kan ik niet zeggen dan dat het prachtig is. O, en het is het beste om dit boek te lezen zonder enig idee te hebben waar het over gaat, omdat het eenmaal niet echt een spectaculair plot heeft en je niet wilt dat het verhaal verpest wordt.

Raad ik je aan om dit boek te lezen? Ja! Deze keer raad ik dit boek aan iedereen aan, ongeacht wat je favoriete genre is. Of je het net zo geweldig vindt als ik kan ik natuurlijk niet beloven (hopelijk heb je niet al te hoge verwachtingen gekregen, want het is stom als boeken je teleurstellen). Alvast veel leesplezier en misschien wel tot kijk bij de leesclub.