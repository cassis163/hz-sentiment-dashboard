De met juwelen ingelegde vlinder op de voorkant voelt anders aan dan de rest van de kaft. Een leuk detail. De nevelen tegen de zwarte achtergrond geven de cover iets mysterieus, alsof er in het boek dingen gebeuren die het daglicht niet kan verdragen.
Dat is ook precies wat er gebeurd in dit boek. Het speelt zich af in de periode 1810 tot 1815 in de hogere sociale klassen. De hoofdpersonen vallen een beetje buiten de boot, ze worden niet geheel geaccepteerd door hun klasse. Eén van hen is bijvoorbeeld piraat en een ander is een bastaard.
Het boek bestaat uit drie verhalen die in elkaar overlopen. Zo is één van de hoofdpersonen uit het tweede verhaal de zus van de centrale persoon in het derde verhaal. Het eerste verhaal lijkt eerst wat los te staan van de andere twee, maar aan het eind van het derde verhaal komen ze toch alle drie mooi samen.
Het is een erotische roman en in bijna elk hoofdstuk wordt de liefde bedreven of voel je op z'n minst de erotische spanning tussen de personages. Soms vond ik dat een beetje teveel van het goede en werd het wat saai. Op andere momenten weet de auteur de spanning, en niet alleen de erotische, goed op te bouwen en was ik echt benieuwd hoe het verder ging.
Het einde van de drie verhalen vond ik vrij voorspelbaar, maar dat neemt niet weg dat het een heerlijk boek is om bij weg te zwijmelen. Als je houdt van heerlijk ontspannend boek met veel erotische scenes, dan is dit zeker een aanrader.