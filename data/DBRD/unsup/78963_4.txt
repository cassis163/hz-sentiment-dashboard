Charles Soule is auteur bij DC Comics en Marvel Comics. Daar heeft hij al verschillende verhaallijnen geschreven, waaronder Daredevil, Death of Wolverine en een aantal Star Wars-comics. The Oracle Year is zijn eerste roman.
Will Dando is niet speciaal. Ooit droomde hij van een bestaan als professionele bassist, maar inmiddels heeft hij geaccepteerd dat zijn grote doorbraak nooit zal komen. Hij is niet slecht maar ook niet goed genoeg: hij is simpelweg een van de vele mislukte muzikanten in New York. Tot hij op een dag wakker wordt met 108 toekomstvoorspellingen in zijn hoofd. Nu is hij opeens wél speciaal. Samen met zijn beste vriend Hamza besluit Will om een slaatje te slaan uit zijn kennis. Ze zetten een aantal scenario’s op een site – die al snel bekend staat als de Site, net zoals Will vanaf dat moment online door het leven gaat als de Oracle - om zo multinationals te lokken die grof geld willen betalen voor meer informatie over wat er in het verschiet ligt. Hun aanpak levert ze meer vijanden op dan vrienden en hun voorspellingen blijken de toekomst meer te sturen dan dat ze hem voorzien.
The Oracle Year zit vol met nogal brede personages, waaronder de plotseling wereldberoemde Will, de weinig morele Hamza, de hypocriete evangelist Hosiah Branson, de ambitieuze journaliste Leigh en een gevaarlijke grootmoeder. Die grootmoeder klinkt geweldig en wijkt ook lekker af van het verwachtingspatroon. Je verwacht een vrouw getraind in de oosterse vechtkunsten, maar ze blijkt alleen maar dodelijk te zijn vanwege haar connecties. Ze verleent gunsten en verwacht daar gunsten voor terug. Door de jaren heen heeft ze een indrukwekkend netwerk opgebouwd en dat maakt haar vrijwel onverslaanbaar.
Deze “assassin grandmother” is een prachtvondst. Origineel én geloofwaardig. Haar aanwezigheid kan echter niet verbloemen dat de rest van de personages niet bijzonder sterk neergezet wordt. Ze zijn grotendeels niet sympathiek en, wat erger is, ze missen diepgang. Gelukkig zijn de personages maar bijzaak. Hun motieven zijn niet werkelijk van belang, want het verhaal wordt duidelijk gedreven door het plot in plaats van door de karakters.
En wat een plot! Het boek begint al veelbelovend met een ongelofelijk goed concept en halverwege komt het verhaal in een hogere versnelling terecht. De voorspellingen beginnen een eigen leven te leiden en tot overmaat van ramp lijken ze zich na verloop van tijd tegen Will te keren. Dat heeft enorme, onvoorziene consequenties voor de hele wereld. Dan maal je als lezer niet meer om fletse personages, want dat wordt ruimschoots gecompenseerd door het slimme en spannende plot.
Als Soule bij zijn volgende boek iets meer aandacht besteedt aan de ontwikkeling van de personages en weer een plot neerzet dat niet zou misstaan in een voortreffelijke graphic novel dan incasseert hij gegarandeerd vijf sterren!