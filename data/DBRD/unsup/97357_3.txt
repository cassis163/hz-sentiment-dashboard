Patricia Snel (1967) is in Gouda opgegroeid en studeerde Italiaanse taal- en letterkunde en kunstgeschiedenis. Ze heeft veel gereisd en is na enige omzweringen sinds 2011 woonachtig in Singapore. In haar boeken snijdt ze graag maatschappelijke problemen aan. In haar derde thriller, De expat, gaat het om thema's als eenzaamheid en (huiselijk) geweld.

Het verhaal begint met een beschrijving van het rustige leventje van Julia. Zij is een gewone Hollandse vrouw die met haar man Paul een luxe expat-leventje leidt in Singapore. Ze wonen in een mooie flat met een inwonend dienstmeisje op een ommuurde compound, een zwembad op het terrein en veel winkels in de buurt. Paul is een snelle jongen die in de financiële wereld werkzaam is en Julia is druk op zoek naar een baan. Wanneer dat niet lukt, Paul steeds vaker van huis is omdat hij het zo druk heeft, en Julia het idee krijgt dat zijn zaken niet helemaal zuiver op de graat zijn, lopen deonderlinge irritaties steeds hoger op. Julia zoekt flirterig contact met de aantrekkelijke overbuurman Dave, totdat ze stuit op een paar rare zaken waarbij haar eigen dienstmeisje en de overbuurman betrokken lijkt te zijn. Wanneer ze probeert uit te vinden wat er aan de hand is, ontdekt ze een heel andere kant van zonnig en luxe Singapore.

Het verhaal krijgt langzaam vaart als een trein die op stoom komt; Patricia Snel bouwt het heel zorgvuldig op. Denk je in het begin verzeild te zijn geraakt in een simpel romannetje, hoe verder je komt hoe beklemmender het verhaal wordt. Je voelt je samen met Julia ongemakkelijk zonder precies de vinger op de zere plek te kunnen leggen. De spanning wordt verder opgebouwd door sinistere tussenstukjes in het boek, waarbij al heel gauw vermoedens ontstaan van grove misdaden die haaks staan op het genoeglijke leventje van Julia en haar vriendinnen.
Zonnig Singapore heeft een hele duistere binnenkant, die schrijnend naar voren komt bij de verzuchting van Julia dat op de gekste vergrijpen, zoals het weggooien van een sigarettenpeuk, een forse boete staat maar dat aan verdwenen, uitgebuite of mishandelde gastarbeiders geen aandacht wordt besteed. Die schaduwkant vormt de kapstok voor dit boek en is eigenlijk ook een aanklacht tegen iedereen  de autoriteiten voorop  die voor 'human trafficking' zijn ogen sluit en dankbaar ge/misbruik maakt van de geïmporteerde arbeiders.
Uit alles blijkt dat Patricia Snel, die zelf in het gebied woont en werkt, weet waarover ze spreekt in deze 'social thriller'. En mede omdat ze zelf ooit slachtoffer is geweest van geweld, is ze in staat dit heel invoelend te verwoorden.
De karakters komen geleidelijk en langs een geloofwaardige weg langzaam tot bloei. De lezer groeit mee met Julia en leeft met haar mee in haar geïrriteerdheid naar haar overdreven bezorgde moeder, haar groeiende woede jegens Paul en haar vrees voor een financieel en echtelijk debacle dat ze aan ziet komen maar waar ze geen greep op krijgt.
Een interessante thriller met een goed uitgewerkte sociale component. Voor mij was het een eerste kennismaking met deze schrijfster maar ééntje die absoluut niet is tegengevallen. Zeker met de komende vakantieperiodes in zicht een aanrader voor de vakantiekoffer.