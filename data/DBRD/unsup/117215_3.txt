'The book of mirrors' is een hype. In het boek wordt professor Joseph Wieder vermoord en ieder van de verdachten die het zou kunnen hebben gedaan, ziet zijn eigen waarheid aangaande wie het gedaan heeft en waarom. Net als de spiegels in een spiegelpaleis de omgeving vervormen, wordt de waarheid vervormd naargelang de persoon door wiens ogen ze bekeken wordt. Niemand liegt, en toch vertelt niemand de gehele waarheid.

Het boek is in drie delen verdeeld en in ieder deel vertelt een andere ik-persoon de gebeurtenissen. In het eerste deel is dat Peter Katz, een van de mogelijke daders. Dit deel speelt zich af in 1987 in de maanden voor en tot aan de moord. De andere twee delen spelen in het heden. Het tweede deel wordt door John Keller verteld, een journalist die op vraag van een uitgever op zoek gaat naar de waarheid maar daar slechts een deel van vindt. In deel drie krijgt Roy Freeman de spots op zich gericht. Hij is een gepensioneerd inspecteur die er destijds niet in slaagde de zaak op te lossen en dat nu alsnog wil proberen te doen. Hij heeft de resultaten van John Keller in handen gekregen en ook het eerste deel van een boek dat Peter Katz over de zaak was beginnen schrijven. De rest van het boek is spoorloos en daarom precies proberen John Keller en Roy Freeman de gebeurtenissen te reconstrueren.

Het boek heeft alles om een psychologische mindfuck te zijn. Een intrigerende titel en een even intrigerende plot. Maar dat spiegelpaleis, waar je als kind op de kermis met open mond en grote ogen doorheen stapte, blijkt later, als je dat als volwassene weer doet, toch maar een flauwe bedoening te zijn. Zeker geen waar voor je geld. Van 'The book of mirrors' kan hetzelfde gezegd worden. Uiteindelijk blijft er van de verwachtingen niets over en lees je een gemiddelde detective, niet slecht, maar ook niets bijzonders. Het is geen thriller, is allesbehalve spannend, en het idee om het verhaal door drie verschillende ogen te bekijken, is het enige originele van het hele boek. Wie met dat gloednieuwe briefje van 20 euro de boekhandel binnenstapt en vol verwachting 'The book of mirrors' vastgrijpt, legt het beter weer terug. Er is voor dat geld heel veel beters te krijgen.