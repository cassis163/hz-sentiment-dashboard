Het geheim achter het fornuis is het eerste deel van een leuke nieuwe serie rond Max. Oftewel Maximiliaan Leeuwenhart de Prins. Zijn moeder is ontdekkingsreizigster en zijn vader is de prins van Mocano. Maar Max woont bij zijn tante in een enorme gevangeniskeuken in plaats van een kasteel.  

Het boek ziet er gelijk al gezellig uit. Frisse kleuren en een tekening van een jongetje dat balancerend een taart in de lucht houdt. De tekst ‘voor de fans van de Waanzinnige Boomhut’ is er als sticker opgeplakt.  

In het eerste deel maken we kennis met Max, zijn tante Kokkie, sterke Gustaaf, zijn vriendinnetje Trixie en de gevangenisbewoners. Op een dag ontdekt Max een deurtje, terwijl hij lekker warm in een ovenschaal in de oven ligt. Hij wil meteen weten wat erachter zit natuurlijk. Hij is tenslotte niet voor niks een ‘curieuze neuzemosterdpot’ (aldus zijn tante Kokkie ). Eerst probeert hij het raadsel alleen op te lossen, maar later roept hij toch de hulp in van zijn vriendinnetje Trixie. Wat volgt is een erg grappig verhaal over sleutels, hagedissen, tunnels en bendes. Max wordt zoals hij zelf zegt: een man met een plan!  

Een nevenverhaal is de verliefdheid van Kokkie op de trucker Gustaaf. Zij is zo verliefd dat ze niet altijd in de gaten heeft wat Max allemaal uitspookt. Handig natuurlijk voor de avontuurlijke Max.  

Het boek is het begin van een serie die vast aan zal spreken bij kinderen van rond de 9-10 jaar. De laatste tijd verschijnen er veel boeken met komische ondersteunende tekeningen zoals de reeks ‘Het leven van een loser’. Dit boek is echter veel aantrekkelijker en grappiger. De tekeningen van Georgien Overwater voegen echt iets toe. Het is inderdaad een beetje in de stijl van 'De waanzinnige boomhut'-serie van Griffiths en Denton, maar dan leuker.  

Het verhaal is logisch opgebouwd en heeft een mooi beeldend taalgebruik (‘Trixie zag er uit of ze net een citroen had ingeslikt’). Overwaters tekeningen ondersteunen de tekst en voegen veel humor toe Een aanvullend extraatje is de verschillende typografie die gebruikt wordt.  

Voor de kinderen die moeite hebben met lezen is dit boek een aanrader. Zij maken op een leuke manier kennis met rijke taal en grappige en toch geloofwaardige karakters. Voor alle lezers in die leeftijd eigenlijk een aanrader!  

Georgien Overwater volgde de kunstacademie in Arnhem. Ze werkt als illustratrice bij de NOS en maakt animatie voor televisie, waaronder voor Sesamstraat. Met Gitte Spee en Gertie Jacquet heeft zij een illustratorenstudio. Ze woont in Amsterdam en illustreert kinderboeken voor alle leeftijden zoals bijvoorbeeld de boeken over Meester Max (Rindert Kromhout) en de ‘Floor’-boeken (Marjon Hoffman).  

Over Mathilda Masters is via uitgeverij Lannoo bekend dat zij een ontdekkingsreizigster is. Net als de moeder van Max. Er is verder geen informatie bekend. De keukenprins van Mocano is haar enige boek. Dit maakt het natuurlijk des te intrigerender! Wie schuilt hierachter..?