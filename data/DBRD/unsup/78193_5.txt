Een geweldige epic fantasy boek met een onvergetelijke vrouwelijke krijger, op middelbare leeftijd, in de hoofdrol!!

Inleiding:
Een Kroon voor Koud Zilver is het fantasy debuut van Alex Marshall. Alhoewel, debuut? Alex Marshall is namelijk het pseudoniem van Jesse Bullington. Auteur van o.a. The Sad Tale of the Brothers Grossbart en The Enterprise of Death, geen van zijn boeken zijn eerder vertaald naar het Nederlands. Een Kroon voor Koud Zilver is echter het eerste boek wat is uitgegeven onder de naam Alex Marshall en het eerste deel in een beoogd trilogie. Publicatie van deel 2 “A Blade of Back Steel” wordt verwacht op 26 mei 2016, of en wanneer de Nederlandse vertaling verschijnt is nog niet bekend. Laten we hopen dat we daar niet te lang op hoeven te wachten. Dit deel smaakt namelijk naar veel en veel meer.

Citaat:
De vrouwelijke figuur stond op de bovenste plank, naast de woeste oorlogsgod van de Oegrakari en een beerachtige vent van wie Zosia de naam kende, ook al was die haar op dat moment even ontschoten. In tegenstelling tot haar buren had de vrouwelijke figuur een volledige menselijke gestalte – geen extra ledematen en ook geen dierlijke trekken. Met die hamer en dat zwaard zag ze er bijna uit als….

Verhaal:
Het boek verteld het verhaal van Zosia, twintig jaar geleden was ze de schrik van het continent “de ster”. Ze was berucht, gevreesd en geliefd in alle 5 uithoeken van de ster, terwijl ze, met haar vijf trawanten en een heel leger, al strijdend tegen de gevestigde orde oorlog aan het voeren was. Na haar uiteindelijke overwinning is ze één jaar koningin geweest totdat een pretendent haar in een eerlijk gevecht wist te verslaan en haar vermoorde. Of toch niet? Na 20 jaar komt er een legeronderdeel in een afgelegen bergdorpje waar ze de burgermeester opzoeken. Voordat ze een gesprek met haar gevoerd hebben geeft de commandant de opdracht om het hele dorp uit te moorden. Nadat de burgermeester dit zelf heeft weten te overleven zweert zij wraak te nemen op alles en iedereen die hier aan heeft mee gedaan en opdracht voor heeft gegeven. Om deze wraak echter te kunnen voltrekken zal zij eerst een leger om zich heen moeten verzamelen. Dus gaat zij op zoek naar haar oude vrienden, tenminste ze hoopt dat het nog haar vrienden zijn na 20 jaar niets van zich te laten hebben gehoord, en leven ze eigenlijk nog wel allemaal? En weet zij eigenlijk wel zeker dat ze op jacht is naar de juiste personen?

Mening:
Zo begint dit eerste deel van een nieuwe trilogie. Het is absoluut geen fantasy zoals we dat van vroeger gewend zijn. Geen echte “goed tegen kwaad”, geen queeste van een groepje vrienden om het absolute kwaad te verslaan. Nee, dit boek is meer in de stijl van George R.R. Martins’ Lied van IJs en Vuur of Joe Abercrombies Eerste Wet trilogie. Politiek gekonkel speelt met andere woorden een hele grote rol in dit boek. Er is “De Keten” een op de katholieke kerk gebaseerde godsdienst, de huidige Koningin en haar edelen en dan natuurlijk Zosia en haar volgers, die ook allemaal zo hun eigen agenda hebben. Niets is wat het lijkt te zijn en alle personages hebben zo hun zwakke en hun sterke kanten en allemaal hebben ze zo hun eigen plannen, in ieders ogen is hun eigen plan uiteraard het beste voor de wereld en voor hun zelf.

De wereld zelf is gedetailleerd beschreven met zijn eigen volkeren en culturen, fantastische wezens, zowel dieren en duivels, en een eigen geschiedenis die langzaam maar zeker uit de doeken wordt gedaan tijdens het verhaal. De auteur weet dit zo te doen dat het perfect in het verhaal past zonder dat je het idee hebt dat er een “info dump” plaats vindt.

In Nederland is het boek echt in een hele mooie uitgave gepubliceerd. Hardcover met stofomslag en een passende cover tekening. Uiteraard bevindt zich voor in het boek een gedetailleerde tekening van de wereld waar dit verhaal zich in afspeelt. Zoals het een goede fantasy boek betaamt.

Houd je van fantasy en ben je wel eens uitgekeken op het aloude “Tolkien-achtige” verhaal van goed tegen kwaad en wil je meer “grijze” karakters in je boek en een verhaal die je weet te verrassen? Een verhaal waar je niet al mijlenver ziet aankomen wat er gaat gebeuren? Dan is dit boek een absolute aanrader voor je om te lezen.