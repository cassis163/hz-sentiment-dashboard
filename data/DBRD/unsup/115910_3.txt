Wat moet je nog wanneer je de Badminton Horse Trials gewonnen hebt met een paard van een dollar? Juist! Je gaat verder! Dat is precies wat Casey in het tweede deel van de ‘Storm’-trilogie wil. Lauren St John neemt je met Snel als de wind opnieuw mee in de wereld van de paardensport waarbij ze een spannend verhaal creëert.  

Om haar succes na Badminton door te zetten, wil Casey mee gaan doen aan andere belangrijke wedstrijden: de hele wereld ligt voor haar open. Maar dan wordt haar vader opnieuw gearresteerd. Hij wordt verdacht van een overval, maar zegt onschuldig te zijn. Echter, alle bewijzen wijzen zijn kant op. Casey besluit het Kentucky Thee-Day Event tegen de wil van haar vader af te zeggen. Dan vindt ze een dreigbrief waarin staat dat ze het evenement moet winnen als ze haar vader ooit weer wil zien. Casey zet alles op alles om haar vader terug te krijgen.  

In Het paard van een dollar liet St John al zien dat ze een aantrekkelijke schrijfstijl heeft. Ook nu leest het verhaal lekker weg door de makkelijke, korte zinnen. Vanaf de eerste bladzijde droom je weg bij het verhaal van Casey en Storm en waan je je in de corrupte wereld van de paardensport. Mevrouw Smith en haar ziekte, Big Red, lieve Peter: alle personages spelen wederom een rol in het verhaal. Een feest der herkenning!  

Daarbij staat het boek bol van de gebeurtenissen. Het verhaal begint met de komst van een mysterieuze man en de arrestatie van Casey’s vader. Hij wordt verdacht van een overval. Daarbij krijgt Casey dreigbrieven en Storm vertoont vreemd gedrag: “Onderweg praatte ze tegen Storm en aaide zijn nek, maar hij leek angstig. Zijn oren lagen plat”. Vanaf het eerste moment wil je weten wat er met Storm is gebeurd, of Caseys vader onschuldig is en ga je op onderzoek uit. Casey besluit mee te doen aan het evenement in Kentucky. Vanaf dat moment weet je zeker dat het mis zal gaan. Maar waar, wanneer en hoe, dat weet je niet. Snel als de wind wordt hierdoor aantrekkelijk!  

Lauren St John start haar verhaal vanuit het perspectief van Storm, om vervolgens verder te vertellen vanuit Casey. Tijdens het verhaal voegt ze gelukkig andere perspectieven toe: Peter, mevrouw Smith, inspecteur McLeod en de latere dader krijgen ook een stem. Hierdoor wordt het verhaal interessant. Waar Casey je meeneemt in de aanloop naar de wedstrijden, laat McLeod je zien hoe de zaak werkelijk in elkaar zit en brengt de dader spanning mee. Daarbij creëert de schrijfster, meer dan in het eerste deel, karakters. Casey komt arrogant over na het winnen van Badminton, Peter is hopeloos verliefd op haar, maar vat alle signalen verkeerd op en mevrouw Smith laat steeds meer haar menselijke kant zien. Helaas blijven de personages wat eenzijdig, waardoor het echt lastig is ze te begrijpen. Daarbij zijn sommige gebeurtenissen wel heel toevallig. Zo is de steeds veranderende vertrouwensband tussen Storm en Casey wel heel summier beschreven, waardoor het onlogisch wordt.  

Door de missende beschrijvingen en de clichématigheden, die ook in dit deel van de ‘Storm’-serie aanwezig zijn, wordt het verhaal voorspelbaar en mist het verhaal echte diepgang. De dikke en dunne agent, de dreigbrieven, en de wending rondom het winnen van Kentucky zijn zeker niet origineel. Gelukkig blijft Snel als de wind aantrekkelijk. Je gaat graag met Casey mee naar Kentucky, huivert wanneer McLeod de volgende conclusie trekt: “Dit gaat helemaal niet over Roland. Dit gaat over Casey”, voelt leedvermaak wanneer Casey Peter compleet verkeerd begrijpt en je wilt net als ieder ander weten hoe het verhaal afloopt en wie de daders zijn. Ook al mist Snel als de wind een origineel verhaal en bevat het verschillende verwachte wendingen, toch bezorgt het spannende verhaal rondom Casey en Storm je plezier. De zoetsappige liefdesrelatie, de spannende dreigbrieven, de belangrijke paardenwedstrijd en het politieonderzoek zorgen ervoor dat je het verhaal in je hart sluit.