Suzanne Perry heeft een beangstigende nachtmerrie waarin zij droomt dat er iemand in haar slaapkamer is, zich over haar heen buigt, haar aanraakt en tegen haar zegt: ik waak over je. Zij wordt wakker en is opgelucht dat het maar een droom was. Als zij echter de gordijnen opent ziet zij een polaroid foto tegen de binnenkant van het raam geplakt. Daarop is zij te zien terwijl zij slaapt in hetzelfde t-shirt dat zij nu draagt. Op de foto staan de woorden: ik waak over je. Iemand is in haar slaapkamer geweest en de nachtmerrie begint pas.

Op het dek van een schip wordt het dode lichaam van een jonge, onbekende vrouw gevonden. Inspecteur Phil Brennan en zijn team van het Major Incident Squad worden met het onderzoek naar deze gruwelijke moord belast en vinden aanwijzingen dat wat Suzanne Perry is overkomen raakvlakken lijkt te hebben met de moord op de onbekende vrouw.

Insluiper is het tweede boek in een serie over inspecteur Phil Brennan en profielschetser Marina Esposito. Er worden in het verhaal nogal wat vage toespelingen gemaakt naar gebeurtenissen die in het eerste boek (The surrogate) zijn voorgevallen, zo ook naar de relatie tussen de twee hoofdpersonen die inmiddels een dochterje hebben. Het is niet echt nodig om het eerste deel te lezen maar het helpt wel om veel zaken en personen beter te kunnen plaatsen.

Het begin van het verhaal is beangstigend, zeker voor diegenen die over een goed ontwikkeld inlevensvermogen beschikken. Wat dat betreft doet de Engelse titel The creeper meer recht aan het boek. Daarna ontwikkelt het verhaal zich aanvankelijk langzaam maar zeker in het tweede deel van het boek komt de vaart er goed in en daarmee ook de nodige spanning. De rode draad in het verhaal, manipulatie en beinvloeding, komt goed tot zijn recht. Sommige plotwendingen zijn verrassend en andere voorspelbaar. Personages worden goed uitgewerkt en er is voldoende ruimte voor het persoonlijke wel en wee van met name Phil Brennan en Marina Esposito. De ontknoping is spannend en verreweg het boeiendste deel van het verhaal.

Insluiper is een prettig leesbare misdaadroman met een redelijk goed verhaal, spannend en soms eng. Inspecteur Phil Brennan en Marina Esposito zijn geloofwaardige speurders, sympathiek, goed in hun vak en altijd menselijk. Een boek dat de moeite van het lezen waard is. En wat betreft die Insluiper....ik zou hem niet graag in het donker tegenkomen.