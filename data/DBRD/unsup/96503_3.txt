Stilte vinden door Amber Hatch

“Je leven ontdoen van lawaai.” Dat staat er op de sticker die op de cover van dit boek kleeft. Ik had dat nogal letterlijk opgevat maar blijkbaar gaat het in dit boek over meer dan dat. Het gaat ook over het vermijden van afleiding en het verlagen van het aantal prikkels.

Letterlijke stilte is in onze huidige maatschappij amper te vinden. Figuurlijke ook niet. We leven in een tijd die streeft naar meer en beter en sneller, iedereen is continu bereikbaar en dat is niet gezond. Wij hebben nood aan rust en stilte en daar kan dit boek bij helpen.

Stilte vinden is onderverdeeld in 3 grote delen: een rustigere omgeving scheppen, vredige relaties onderhouden en innerlijke stilte koesteren.
Het eerste deel gaat vooral over ‘minder’: keuzes maken, opruimen, minder online zijn, de natuur opzoeken.
In deel twee gaat het over actief luisteren, vriendelijk spreken, insluiten, maar bijvoorbeeld ook over gebarentaal.
Deel drie gaat over mindfulness, de stem in je hoofd doen zwijgen, geluiden beoordelen.
In elk deel heb ik nuttige en boeiende dingen gelezen, tips gekregen om meer stilte toe te laten.

Stilte moet ons geen angst aanjagen, we moeten het zoveel mogelijk nastreven om zo gezond en gelukkig mogelijk te leven.