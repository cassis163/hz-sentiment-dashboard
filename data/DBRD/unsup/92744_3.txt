Triptiek wordt nogal bewierookt op deze pagina. Dat was voor mij de aanleiding om juist dit boek te kopen en niet één van de andere die ik op mijn lijst had staan. Ik ken verder alleen Trouweloos van de auteur, dus het feit dat Triptiek ineens andere hoofdpersonen zou hebben, is enigszins aan mij voorbij gegaan.

Triptiek dus. Allereerst: ik heb genoten van het boek en ik had het boek dan ook rap uit. Maar toch had ik na afloop niet het gevoel een boek gelezen te hebben, dat veel beter is dan de andere thillers die ik onlangs gelezen heb. Het probleem zit hem eingelijk in twee dingen.

Allereerst, hier vaker genoemd, hebben alle hoofdpersonen wederom een verleden van heb-ik-jou-daar. En dat zijn dan ook nog eens allemaal collega's van elkaar! Het komt de geloofwaardigheid niet echt ten goede. Mag het een onsje minder zijn!

Vervolgens wordt de identiteit van de moordenaar halverwege het boek duidelijk. En dat is vreselijk vroeg, aangezien het een van de personen is die tot dat moment behoorlijk aan bod is gekomen en eigenlijk niet eens negatief is afgeschilderd. Maar vanaf dat moment wordt de betreffende persoon ééndimensionaal afgeschilderd als de grote slechterik en is het alleen nog maar wachten wanneer hij tegen de lamp loopt en hoe.

En dat laatste, het "hoe tegen de lamp lopen" is dan ook nog eens bijzonder knullig en vergezocht.

Toch een drietal sterren omdat ik het boek verslonden heb. En dat zal niet zomaar geweest zijn!