Alice en Jules zijn een bejaard echtpaar. Ze zitten in hun dagelijkse routine, zo ook de ochtend dat het boek start. Alice wordt wakker van de geur van koffie, draait zich nog eens een keer om en geniet van het langzaam ontwaken. Ze is verbaasd dat haar man nog niet aan tafel zit en zet zich naast hem in de zetel. Het doet haar deugd dat hij zijn routine eens doorbreekt. Dan ontdekt Alice dat Jules overleden is. Ze wil echter de tijd nemen om afscheid van hem te nemen. Ze wacht met het verwittigen van hun zoon en de dokter. Op die manier kan ze terugkijken op hun leven en met Jules 'praten' over wat er allemaal op hun pad is gekomen. Ze vindt een bondgenoot in de autistische buurjongen die zijn dagelijkse schaakbezoekjes verder blijft zetten.

De buitenkant van Meneer Jules is een pakkend boek. Het handelt over de dood, afscheid nemen, het huwelijk met zijn pieken en dalen,... Je kijkt samen met Alice terug op hun leven waarbij zij ervan geniet om nu de regie in handen te hebben. Alice vindt eindelijk de moed om Jules te confronteren met een aantal zaken. Na al die jaren vertelt ze hem hoe ze een geheim van hem ontdekte en op welke manier ze dit opgelost heeft. Alice stelt het afscheid steeds uit om te kunnen terugkijken op hun leven.

Diane Broeckhoven werd in Vlaanderen geboren, maar woonde verbleef vanaf '70 gedurende 30 jaar in Nederland. Ze studeerde aan het conservatorium van Antwerpen. In 2000 verhuisde ze opnieuw en vestigde zich in haar geboortestad. Naast het schrijven van boeken is ze ook free-lance journalist. Ze werkte oa voor De Standaard. Deze auteur schreef 33 boeken, in eerste instantie kinder- en adolescentenboeken waarbij ze taboes tracht te doorbreken. Hiermee ontving ze ook diverse prijzen zoals 2 maal de gouden leeuw. In 1998 komt haar eerste roman uit. Sindsdien legt ze zich toe op literatuur voor volwassenen.

De buitenkant van Meneer Jules zorgde voor een internationale doorbraak. Van de Duitse vertaling van deze novelle (Ein Tag mit Herrn Jules) zijn zo'n 250.000 exemplaren verkocht. Het boek werd bewerkt tot een toneelstuk en er wordt aan een filmversie gewerkt. Het is in vijftien talen vertaald.

Reiskoorts is het vervolg op dit boek.