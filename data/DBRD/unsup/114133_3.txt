Sofie is een 17-jarige scholiere die een moeilijke tijd doormaakt nadat haar vader in het ziekenhuis onverwacht is overleden. Haar moeder bijt zich vast in het vermoeden dat er sprake is van een medische misser en heeft daardoor weinig aandacht voor haar dochter. Sofie keert zich van alles en iedereen af: haar vriendinnen, haar vriendje, haar geliefde tante; de enige die haar op een gegeven moment nog kan bereiken is haar leraar Nederlands, Hugo Deflo. Hij weet haar weer op te fleuren, maar gebeurt dat wel met zuivere motieven? Hun vriendschap verdiept zich tot een relatie die zeer ongepast is. Dan blijkt er naast het verhaal van de geheime relatie ook nog sprake te zijn van andere geheimen. Waarom heeft Pauline zelfmoord gepleegd? Wat is er met Marijke gebeurd? Wie zijn deze meisjes eigenlijk? Op de achtergrond lezen we hoe Sofie's ex-vriend deze tijd meebeleefd, maar wat kan hij nog voor haar betekenen?

Zwemmen is een zeer geslaagde young adult thriller. Het thema wordt op logische wijze uitgewerkt en is  zeker gezien het nieuws van de laatste tijd  zeer actueel.
Hoewel ik niet tot de doelgroep behoor, heb ik het boek met veel plezier gelezen. Het taalgebruik is relatief simpel, met korte zinnen en ik vraag me zelfs af of het voor de doelgroep niet té simplistisch is. Aan de andere kant leest het boek heel vlot en doordat het verhaal in de 'ik'-vorm is geschreven leef je als lezer heel direct met Sofie mee. De spanningsboog wordt goed opgebouwd en blijft mede door de cursieve hoofdstukken waarin de aandacht van de lezer wordt verlegd naar het ex-vriendje van Sofie, uitstekend overeind.

De hoofdpersonen komen goed uit de verf, maar de bijfiguren zoals Sofie's moeder en haar tante blijven voor mij ongrijpbaar. Het boek eindigt met een spannende climax die toch wel een tikje ongeloofwaardig overkomt. Maar dat doet aan het leesplezier van Zwemmen niets af!