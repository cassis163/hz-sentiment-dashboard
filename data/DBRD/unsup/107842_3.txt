Ton van der Lee neemt de lezer mee naar het warme oosten van de Zeventiende Eeuw. Je volgt Krijntje Blomme, die verkleed als man een gevaarlijke reis maakt om het geluk te beproeven in Batavia. Ondertussen doet VOC-gouverneur-generaal Jan Pieterszoon Coen verwoede pogingen om zijn geliefde stad nóg grootser te maken.

Verhaal

De zeventienjarige Krijntje Blomme weet in 1625 na de slag om Breda de stad te ontvluchten en werk te vinden als keukenhulpje in een herberg in Amsterdam. De kosten van deze nieuwe en niet al te nette verblijfsplaats lopen echter met de jaren zo hoog op, dat ze diep in de schulden komt bij haar bazin, een zielverkoopster die jongemannen uit de provincie ronselt om aan te monsteren op een VOC-schip. Deze mannen worden ondergebracht in hun logement, worden verleid met drank en hoertjes, en als ze zich dan eenmaal in de schulden hebben gestoken worden ze ‘verkocht’ met flinke winst aan de Compagnie.

Wanneer Krijntje te horen krijgt dat een gezond Hollands meisje in Batavia gemakkelijk een rijke koopman aan de haak kan slaan, neemt ze samen met haar beste vriendin Maeyken het gevaarlijke besluit om vermomd als man mee te varen op een VOC-schip naar het warme oosten. Een moedige, maar riskante manier om aan hun armoede te ontsnappen...

Tegelijkertijd bereiden VOC-gouverneur-generaal Jan Pieterszoon Coen en zijn vrouw Eva Ment zich voor op hún reis naar Batavia in de hoop deze stad nog grootser te maken.

Look & Feel
Een prachtige historische roman die de lezer naar zich toe lijkt te lonken. De cover spreekt tot je verbeelding en trekt je direct mee het verhaal in, benieuwd naar de reis die je zal gaan afleggen in dit verhaal.

Dit boek maakt onderdeel uit van de Historische roman-reeks van uitgeverij Ambo|Anthos en past met de cover weer heerlijk bij alle andere boeken uit de reeks. Met de glansende deur (ik vermoed dat het een deur is), een portaal lijkt het haast wel, zoals deze bij alle boeken te vinden is, lijkt er weer een nieuw hoofdstuk te worden getoond in onze vaderlandse geschiedenis.

Oordeel
Wat een fijn boek! Na een kleine leesdip was dit precies het boek dat ik nodig had om de draad weer op te kunnen pakken. Het verhaal is zeer interessant en geeft de lezer weer fijn wat informatie over de geschiedenis van ons kleine kikkerlandje.

De verhaallijnen van Krijntje Blomme en Jan Pieterszoon Coen wisselden elkaar op een plezierige manier af. Dit komt waarschijnlijk door de zeer goede onderscheiding tussen de personen en hun avonturen. Naarmate het verhaal vordert, vloeien de verhaallijnen soepel ineen en kan de lezer dit goed blijven volgen door de eerder gegeven achtergrondinformatie. Wel wordt er hier en daar bepaalde achtergrondinformatie iets te veel herhaald. Zo werd er meerdere keren nogmaals verteld 'dat Coen sinds hij terug was in Batavia de zaken voortdurend ter hand nam'. Na twee keer vermelden, weet de lezer dat wel.

Klein minpuntje: ik vond dat de nadruk in de eerste paar hoofdstukken soms net iets te veel lag op seksualiteit (in negatieve zin, o.a. verkrachting). Dit zal begin zeventiende eeuw ''normaler'' zijn geweest dan in deze tijd, maar ik vond het iets overdreven overkomen. Gelukkig nam dit halverwege het boek af.

Een meisje loos is een heerlijke historische weglezer met een pakkend verhaal. Heb jij toevallig Het schaduwspel van Simone van der Vlugt gelezen? Dan is dit boek zeker een aanrader. Leuk om deze twee boeken te vergelijken met elkaar op inhoudelijk vlak. Grappig hoe Eva Ment in dit boek anders wordt omschreven (en overkomt op de lezer) dan in Het schaduwspel.

Sterren: ***

Specificaties
Uitgever: Ambo|Anthos
Prijs: €12,99 (paperback)/€9,99 (e-book)
Publicatiedatum: 01-2017
Pagina's: 345
ISBN: 9789026335624