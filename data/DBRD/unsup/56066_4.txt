Met de titel Poetin en Assad hebben ons gered weet Daniël Maes meteen de aandacht te trekken. Het gaat in tegen alles wat wij in het westen meekrijgen van de Syrische oorlog. En dat is ook meteen wat Maes duidelijk probeert te maken. De waarheid over het conflict in Syrië zou namelijk verschillen van de berichtgeving in het westen. Met zijn dagboekfragmenten zet Maes de gebeurtenissen in Syrië in een heel ander daglicht.

Maes verblijft met tussenpozen al enige tijd in Syrië. Het Mar Yakub klooster waar hij woont tijdens zijn verblijf is 90 kilometer verwijderd van de Syrische hoofdstad Damascus. In zijn dagboek doet hij verslag van de oorlog in Syrië zoals hij deze zelf meemaakt. 

Het dagboek is opgedeeld in vier hoofdstukken en beschrijft de jaren 2010 tot en met 2013. Alles is keurig voorzien van datum. Het begint met de beschrijvingen van een vooroorlogs Syrië waarin de verschillende bevolkingsgroepen op een vredige manier met elkaar samenleven. Niemand kan dan nog vermoeden dat een burgeroorlog spoedig zal volgen.

Met zijn dagboekfragmenten geeft Maes de lezer genoeg stof tot nadenken. Hoe gekleurd is het beeld dat wij via de media krijgen en hoe objectief is alles? Aan alles zit een andere kant en zonder dwingend te zijn, vertelt Maes je die andere kant van het verhaal. Meerdere keren beschrijft Maes ook de verschillen tussen wat de berichtgeving van het westen verteld en wat er daadwerkelijk gebeurd zou zijn.

Maes’ schrijfstijl is helder en toegankelijk waardoor het geheel makkelijk wegleest, ondanks de gruwelijkheden die ter sprake komen. Ondanks die gruwelijkheden weet Maes af en toe een lach op het gezicht van de lezer te toveren wanneer hij over alledaagse dingen schrijft. Want terwijl de oorlog verder gaat, gaat het dagelijkse leven in de meeste gevallen gewoon door. Met die menselijkheid weet Maes te raken. Het zijn gewone mensen die proberen te overleven. Hoeveel delen het oorlogsdagboek van Maes precies zal tellen is nog onbekend. Wel is bekend dat er tenminste één vervolg zal zijn. En met een cliffhanger als deze kan Maes ook bijna niet anders.

Poetin en Assad hebben ons leven gered is een verrassend antwoord op de berichtgeving van westerse media. Een must voor iedereen die van binnenuit over het conflict in Syrië wil lezen.