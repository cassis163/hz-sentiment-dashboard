Isabelle, de zeventienjarige dochter van het Engelse parlementslid David Rossiter, verdwijnt. Rossiter contacteert de politie en geeft hen de opdracht zijn verloren dochter terug thuis te brengen. De jonge politie-inspecteur Aidan Waits is bij zijn korps in ongenade gevallen. Hij wordt van hogerhand verplicht deel te nemen aan een undercoveroperatie: infiltreren bij de Franchise. Dit is de naam van de bende van Zain Carver, zijn organisatie dealt drugs in de drukke uitgangsbuurt van Manchester. Wat hebben de Franchise en de verdwijning van Isabelle met elkaar gemeen? Gaat Waits Isabelle kunnen redden, én ook zichzelf?

Als lezer betreed je samen met de personages de gure en erg corrupte onderwereld van de Engelse industriestad Manchester. Een stad vol gevaren en duistere buurten; waar drugs, seksuele misdrijven en zelfs de dood dagelijks op de loer liggen. Sirenen bestaat uit zes delen, telkens ingedeeld in erg korte hoofdstukken. Het zijn eerder passages die slechts enkele pagina’s in beslag nemen. Joseph Knox, pseudoniem van Joseph Knobbs, kent Manchester en zijn omgeving op zijn duimpje; hij is er immers geboren en opgegroeid. Hij is dan ook de ideale stadsgids. Vooraleer naar Londen te verhuizen, was Knox voordien werkzaam in cafés en boekhandels. Nu is hij crime-inkoper voor 300 Waterstones-filialen.
Meer staat er niet in deze kortste passage uit het boek. Toch veelzeggend, achteraf.

Dit debuut laat aanvankelijk een eerder wanordelijke indruk na. Je beseft het al heel snel: dit is niet zomaar een eenvoudig rechttoe rechtaan verhaal. Een meeslepende, scherpzinnig weergegeven thriller, waarin de ik-persoon wordt vertegenwoordigd door de soms onbezonnen agent Aidan Waits. Een bijzonder boeiende verhaallijn; een race tot en met het onverbiddelijke einde, waar je een loeiharde vuistslag, pal in het gezicht, als laatste geschenk krijgt aangeboden.

Echte sirenen zouden je op het juiste moment moeten waarschuwen… En dat doen ze hier ook: houd je niet van dit donkere genre dat ‘noir’-thriller heet? Bespaar je dan de moeite, de deceptie zou anders wel eens heel erg groot kunnen zijn. Het maakt evenwel echt niets uit, of je man of vrouw bent om dit intrigerende debuut te gaan lezen.

Sirenen is een bom van een noir-thriller zoals die moet zijn: donker, rauw, ruw en zelfs ondergronds ingekleurd. Een dikke pil van ruim 425 pagina’s, gehuld in duisternis. Een veelbelovende protagonist (Aidan Waits, de antiheld) die ongetwijfeld nog vaak de show in volgende delen mag gaan stelen. Voor Knox betekent zijn debuut een entree via de grote poort; de toegangsdeur bij uitstek voor de topauteurs van morgen.

Sirenen is zeker geen kortstondige hype, de auteur geen eendagsvlieg. Het startsein van een veelbelovende en fascinerende serie - met Aidan Waits in een glansrol - is gegeven!