In dit prentenboek is Mia de hoofdpersoon. Zij heeft moeite met leren lezen. De juf stimuleert haar steeds om het niet op te geven. Mia krijgt veel hartjesstickers omdat ze zo goed haar best doet. Mia wil echter een sterrensticker halen. Een stersticker geeft aan dat ze kan lezen. Het schiet niet op met het halen van een ster. Haar moeder neemt haar mee naar de bibliotheek. In een aparte kamer van de bieb mogen kinderen voorlezen aan een hond. Dat vindt Mia fijn om te doen want ' haar' hond Bonnie luistert altijd, ook als Mia fouten maakt. Mia merkt dat ze minder fouten maakt als ze aan Bonnie voorleest. En dan is lezen best wel leuk. Als Mia op school weer aan de beurt is voor haar hardoplezen-beurt ,lukt het haar om een ster te halen. Mia is heel blij en wil deze ster aan Bonnie geven. Bonnie blijkt ook een verrassing voor Mia te hebben!
Het boek is vertaald, is oorspronkelijk verschenen in de USA. Dat kun je aan de illustraties goed zien: er hangt een aardrijkskundige kaart van USA in de klas. Ik vind het idee van de Animal Assisted Therapy boeiend. Ik heb kinderen begeleid die wat langzamer leerden lezen en stelde hen ook wel eens voor om lekker voor te lezen aan het huis- of speelgoeddier. In een aantal gevallen hielp dat goed. Ook een cavia kan goed luisteren.
Ik ben benieuwd of er in een openbare bibliotheek in Nederland gewerkt wordt met de Animal Assited Therapy zoals beschreven in dit prentenboek.