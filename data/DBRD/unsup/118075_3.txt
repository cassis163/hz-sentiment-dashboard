De hoofdpersoon in De juiste man is advocaat Oscar. Twintig jaar geleden is zijn enige zoon doodgereden en de dader is gevlucht. Oscar denkt dat de dader zijn collega Alexander is, maar er is onvoldoende bewijs. Het gebeuren kost Oscar zijn baan, zijn huwelijk en vele jaren van zijn leven. Door een nieuwe cliënt komt hij na twintig jaar weer in contact met Alexander en bedenkt hij een plan om wraak te nemen. Tijdens de uitvoering hiervan loopt het allemaal niet zoals gepland en dit leidt uiteindelijk tot een onverwachte ontknoping.

Dit was het eerste boek wat ik las van Max van Olden. Hij is winnaar van de Schaduwprijs 2016 voor het beste thrillerdebuut. De juiste man is zijn tweede boek. Hij heeft een prettige, vlotte schrijfstijl. Het verhaal is niet heel thrillerachtig spannend, maar blijft zeker boeien en heeft verrassende wendingen. Het draait vooral om thema’s als verlies, rouw en gerechtigheid. Dit heeft Max van Olden mooi en inlevend beschreven.