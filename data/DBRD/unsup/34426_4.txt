Robert Karjel is helikopterpiloot en luitenant-kolonel bij de Zweedse luchtmacht, hij heeft als enige Zweedse piloot een opleiding bij het Amerikaanse marinekorps genoten. Een paar jaar geleden ging hij in opdracht van de VN en de EU de strijd aan tegen piraten voor de kust van Somalië, een operatie die internationaal heel wat aandacht kreeg.

'De Zweed' is de vierde thriller van Karjel, de originele versie dateert van 2011.

Gå över gränsen (1997)
Skuggan av floden (1999)
De hängdas evangelium (2005)
De redan döda (2011), vertaald als 'De Zweed' (2015)

Ernst Grip werkt voor de Zweedse veiligheidspolitie en wordt naar Amerika gestuurd, waar hij onmiddellijk doorreist naar een voormalige militaire basis in de Indische Oceaan. Zijn voornaamste contact is Shauna Friedman, agente bij de FBI. Zijn opdracht bestaat erin te praten met een gemartelde gevangene die door het leven gaat met de naam I. Was hij betrokken bij een terroristische aanval ? En hoe zit dat met zijn vier illustere vrienden van destijds ?

Doorheen het boek komen we heel wat te weten over het privé leven van Ernst Grip. Deze Zweed leidt niet bepaald een doorsnee bestaan en blijkt toch wel één en ander op zijn kerfstok te hebben.

'De Zweed' is een originele thriller, die enorm van de standaard afwijkt. Geen rechercheur dus die, al dan niet met de hulp van een aantal collega's, een verdwijning of moord probeert op te lossen. Karjel heeft de ideale schrijfstijl voor dit soort boek gevonden, geen omfloerste maar duidelijke en directe taal. Het boek kent een geslaagde spanningsopbouw, een goed plot en bijzondere karakters. Aan het eind heeft de auteur nog een verrassing voor de lezer in petto.

Spanning 4, Plot 4, Leesplezier 4, Schrijfstijl 5, Originaliteit 5, Psychologie 4.