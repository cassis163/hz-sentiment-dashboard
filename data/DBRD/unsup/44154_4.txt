Schim van het kwaad is het vierde deel van Michael Reefs’ avonturenserie ‘De Bieb-bende’. In het fictieve dorp Zuidbaai ligt een heuvel waar de twaalf geesten van de Hemelrijders gevangen gehouden worden. Elke maand krijgt de Bieb-bende de opdracht één van de Hemelrijders te bevrijden. Deze keer gaan de vijf vrienden op zoek naar de geest van archeoloog Hektor Brown.  

Tijdens een gezellig festival lossen de ouders van Melanie voor de ogen van de Bieb-bende op in het niets. Niet lang daarna verdwijnen een voor een de familieleden van de overige bieb-bendeleden. Niemand in hun omgeving lijkt de mensen te missen. Er is maar één persoon die achter deze verdwijningen kan zitten en dat is George Hill. De man met de bijl die Melanie, Luca, Sander, Valerie en Roy al drie maanden lang het leven zuur maakt.  

De opdracht van deze maand wordt extra zwaar voor de vrienden. Niet alleen Hektor, maar ook alle ouders, broertjes en zusjes hebben hun hulp nodig. De opdracht leidt naar het onbewoonde eiland Tyriana. De proeven die de kinderen af moeten leggen spelen zich af bij een spuwende vulkaan, een woeste zee, een gevaarlijke jungle en een dorre woestijn. Nee, het is beslist geen realitysoap voor de Bieb-bende, het is bittere ernst. Strijden de Expeditie Robinsonleden op tv alleen maar om hun eigen hachje en eer, de Bieb-bende doet dit om levens te redden. Hun eigen leven en dat van hun vrienden en familie staat op het spel. Ook al zijn broertjes en zusjes soms heel lastig en kan een vader heel humeurig zijn, je wilt ze toch voor geen goud missen. De liefde die de kinderen voor hun familie en vrienden voelen geven hen moed, kracht en doorzettingsvermogen. Dit hebben zij hard nodig om de proeven te kunnen volbrengen.  

De serie is voor kinderen van acht jaar en ouder. De serie zal uiteindelijk uit twaalf delen bestaan. De delen kunnen prima afzonderlijk worden gelezen, omdat er in elke deel even kort terug geblikt wordt op het verleden.  

De boeken vallen in de boekhandel en bibliotheek op door hun kleurrijke covers. In dit deel zal je verder geen illustraties zoals op de voorkant meer treffen. Onder elke hoofdstuktitel staan alleen drie kleine tekeningetjes van voorwerpen die een belangrijke rol vervullen in het verhaal.

Na elke vijf hoofdstukken vind je een hele speciale pagina. Hierop staan briefjes met aantekeningen, een tekeningetje dat gemaakt is door een van de kinderen en een QR-code waarmee je meer informatie over de hoofdstukken op internet kan vinden. Voor kinderen die niet genoeg van de Bieb-bende kunnen krijgen is er ook nog eens een gratis app en kom je de vrienden tegen op Twitter en Facebook. Het heen en weer hoppen tussen boek en PC is echter geen verplichting bij Michael Reefs. Het verhaal loopt ook goed zonder dat je al deze extra’s opzoekt.  

Dit is een van de dingen die de boeken van Reefs zo bijzonder maken. De boeken zijn door hun uiterlijk en inhoud aantrekkelijk voor iedereen. De overzichtelijke bladzijdes met het vele wit, de korte hoofdstukken en het eenvoudige taalgebruik zorgen ervoor dat ook een moeilijke lezer het boek fijn om te lezen vindt. En hoe leuk is het na een hoofdstuk gelezen te hebben je even beloond wordt met een leuk Bieb-bendespel op internet?

Iets anders dat opvalt in de boeken van Reefs is dat er ondanks het grote avontuur altijd iets te leren valt uit het verhaal. Zo zien we wat liefde allemaal voor elkaar krijgt en dat elke eigenschap (ook al lijkt die in je eigen ogen soms onbelangrijk) je bijzonder, uniek en onmisbaar maakt. In een groep heb je niet alleen maar leiders, slimmeriken en lefmeiden nodig. Soms is het de angsthaas die de juiste beslissing neemt voor de groep!