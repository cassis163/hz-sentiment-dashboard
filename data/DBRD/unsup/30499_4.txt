Het begint als een grap op een vrijgezellenavond: vier vrienden begraven de aanstaande, dronken bruidegom Michael in een doodskist in het bos, met een fles whisky en een walkietalkie. Na een paar uur zullen ze hem bevrijden, maar het bezopen viertal krijgt een dodelijk auto-ongeluk en niemand weet waar Michael is. Zijn beeldschone bruid Ashley is ontroostbaar, zijn beste vriend en zakenpartner Mark, die wegens vliegtuigvertraging niet op de vrijgezellenavond was, weet van niets. Hoofdinspecteur-rechercheur Roy Grace, zelf gepijnigd door de verdwijning jaren geleden van zijn vrouw, bijt zich vast in deze zaak en ontdekt gaandeweg wat er aan de hand is, maar de tijd dringt. Spannende thriller waarin de gruwelijke situatie van Michael in de kist steeds in een paar bladzijden wordt beschreven, afgewisseld door de gebeurtenissen in de 'buitenwereld' die steeds schokkender worden. Eerste deel in een reeks rond de sympathieke Roy Grace. Goedgeschreven en huiveringwekkend verhaal met verrassende plotwendingen van de Engelse bestsellerauteur.