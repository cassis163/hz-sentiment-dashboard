Het 2e boek, uit een serie van 4 over de familie Cazalet, ‘Aftellen’ van de Engelse schrijfster Elizabeth Jane Howard neemt een sprongetje in de tijd en begint in september 1939 en eindigt in de winter van 1941. De 2e wereldoorlog is een feit. Howard heeft, net als in het 1e boek, de verhalen opgedeeld in hoofdstukken. Hierdoor worden, net als in ‘Lichte Jaren’ (het 1e boek over de familie Cazalet) de familie en de levens van de meisjes Louise, Polly en Clary extra aandacht gegeven. De familie verblijft nu permanent in hun buitenverblijf Home Place. De huizen in Londen worden zoveel mogelijk gesloten. Alleen de mannen die nog niet de oorlog in gaan, gebruiken een deel van de Londense woning. Op het platteland gaat het leven van de Cazalets gewoon door. Er is wel een stuk tuin opgeofferd voor een moestuin en er is een verbouwing geweest, zodat er voor iedereen voldoende plaats is, maar de werkelijkheid van een oorlog gaat grotendeels langs ze heen. Doordat Louise zich op haar toneelcarrière stort, komt zij in aanraking met mensen buiten haar familie en vooral door Stella leert ze dat er nog een andere wereld is naast Home Place. Howard trakteert ons op prachtige beschrijvingen van de kleding in die tijd, hoe de omgeving eruit zag, de gerechten die gegeten werden en de zeden (en taboes) die heersten. Ondanks de vele problemen die voorbij komen, is het boek met veel humor en gevoel geschreven, het is zeker geen zware kost om te lezen. Aftellen is goed los te lezen, maar er is sprake van veel personages en enige voorkennis is zeker prettig. Vandaar dat ik het 1e boek wel gelezen heb. Op naar deel 3.