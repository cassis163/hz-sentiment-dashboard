Nog steeds vind ik de winterboeken zoveel beter dan de zomerboeken. Zou dit komen doordat ik een winterkindje ben?

Het verhaal begint een tiental jaar geleden. Hartsvriendinnen Annelies en Sara zijn op vakantie in Peru. Annelies wordt smoorverliefd op de gids, Wim. Dan springt het verhaal over naar enkele jaren later. Annelies en Wim zijn getrouwd en willen kinderen. Dit laatste wil niet zo goed lukken en dit weegt op hun relatie. Wim gaat vreemd en het huwelijk krijgt nog een extra knak. Dan krijgen ze het aanbod om een B&B te beginnen in IJsland. Niet veel later zijn ze vertrokken en blijft Sara alleen achter in Nederland. Ze stort zich in een nieuwe opdracht: dating. Daar leert ze toevallig René kennen en het duurt niet lang vooraleer ze een stel zijn. Annelies nodigt het tweetal uit in IJsland. Met veel zin gaan Sara en René in op het aanbod. Maar in IJsland aangekomen gebeuren er mysterieuze dingen: het kamermeisje verdwijnt, er wordt een handschoen gevonden met bloed op, een plank van de steiger over het meer breekt, ... Wat gebeurt er allemaal? En wie is er verantwoordelijk voor deze dingen?

Over het algemeen vond ik het boek wel te pruimen. De eerste 200 bladzijden zijn wel eerder romanachtig dan thrillerachtig. Pas daarna wordt het iets spannender, maar niet zo spannend dat je op het puntje van je stoel zit. Ik vond dit het minst spannendste boek van alle winterboeken. Wat daarnaast wel positief is, is het einde zelf. Er wordt telkens één persoon verdacht in het verhaal. Als lezer weet je nog iets meer dan de personages zelf en verdenk je die persoon ook. Achteraf, wanneer je weet wie de dader is, heb je zo'n "Ah ja, natuurlijk."-gevoel. De subtiele aanwijzingen die niet opvallen in het boek zelf, maar er dan toch zijn. En zo heb ik het graag. :-)

Daarnaast leest het boek ook heel vlot door de korte hoofdstukken. Het ene hoofdstuk is al wat korter dan het andere. Het langste hoofdstuk telt zo'n 6 pagina's, denk ik.

Je hoeft geen hoogstaande literatuur te verwachten met Suzanne Vermeer, maar gewoon aangename lectuur. Verstand op nul en lezen maar. :-)