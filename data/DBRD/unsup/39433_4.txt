Lang, lang geleden kwamen drie godinnen, drie zussen, samen om de geboorte van een nieuwe koningin te vieren. Elk van hen wilde de koningin een bijzonder cadeau geven, een onsterfelijk cadeau, een cadeau dat eeuwig voor haar zou schijnen. Ze ontwierpen de Sterren van Vuur, IJs en Water en stuurden deze naar de hemel om daar te stralen. De vierde zus, ook een godin maar veel minder vriendelijk, wil de drie Sterren voor zichzelf. Als zij de Sterren in handen krijgt, zal de wereld sterven en de duisternis zegevieren. De Ster van Vuur wordt in het eerste deel van de trilogie door de zes Wachters (Sasha, Bran, Sawyer, Annika, Doyle en Riley) veilig gesteld. Reiziger Sawyer heeft ervoor gezorgd dat het gezelschap veilig aangekomen is op Capri. Daar gaan ze op zoek naar de Ster van Water; er zijn weinig aanwijzingen en bovendien dringt de tijd. De godin Nerezza is namelijk uit op wraak, de nederlaag bij de strijd om de Ster van Vuur heeft haar geschaad: ze is duidelijk ouder geworden en heeft een streep wit haar gekregen. In haar woede realiseert ze zich echter dat ze de Wachters niet opnieuw moet onderschatten. Ze zoekt menselijke hulp en vindt die in de figuur van Malmon, een man die moordt om zijn verveling te verdrijven. Hij is constant op zoek naar nieuwe kicks en gaat letterlijk over lijken om zijn zin te krijgen. In het verleden hebben Sawyer en Riley al vervelende en gevaarlijke dingen met hem meegemaakt. Nerezza verandert Malmon in een halfdemon en samen willen ze de Wachters doden om zo de Sterren in hun macht te krijgen. De Wachters op hun beurt leren elkaar steeds beter kennen, ze worden sterker doordat ze samenwerken en geen geheimen meer hebben voor elkaar. Annika, als zeemeermin, lijkt de juiste persoon te zijn om de Ster van Water te veroveren, in het water is ze immers in haar element. Zal Nerezza er met Malmon aan haar zijde in slagen de Wachters te verslaan? Of is Sawyer met de andere Wachters naast hem in staat om zijn geliefde Annika bij te staan en te beschermen in de queeste naar de Ster van Water?