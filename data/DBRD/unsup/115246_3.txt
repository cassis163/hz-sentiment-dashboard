Op jonge leeftijd wist Ria van der Ven – Rijken het al. Ze zou schrijfster worden. Lezen en bedenken van verhalen deed ze als kind al met veel plezier. Toen ze zeventien was stuurde ze al een manuscript naar een uitgeverij, die het tot haar teleurstelling niet wilde uitgeven. Jaren later probeerde de schrijfster het weer. Nu had ze wel succes. In 2010 verscheen Zwijgplicht.  

Daarin krijgen Beatrijs en Rinus de schrik van hun leven wanneer hun 15-jarige dochter Felice zwanger blijkt te zijn van haar vakantieliefde. Rinus wil het kind laten afstaan. Beatrijs niet. Mede dankzij haar eigen verleden ziet zij het afbreken van de zwangerschap of het afstaan van het kind als een slechte oplossing. Luuk en zijn vrouw Astrid hebben ook wat te stellen met hun dochter Lieke. Ze wordt steeds opstandiger en wordt zelfs geschorst van school. Wat is er toch met haar aan de hand?  

Het onderwerp is zwaar. Tienerzwangerschap. Ook nog eens wanneer een meisje met beste vrienden meegaat op vakantie en daar bezwangerd wordt. Voor veel ouders is deze situatie onvoorstelbaar. Voor Rinus en Beatrijs ook. Felice doet altijd zo goed haar best en is zo verstandig. En toch… De meest naïeve meiden vallen ten prooi. Althans, meiden die verstandig en slim overkomen, kunnen op sommige vlakken minder wijs zijn. Zo kunnen ze zelden drinken, altijd goed opletten op school en toch snel in bed duiken met een jongen. Vaak ook omdat goede seksuele voorlichting ontbreekt.  

Het onderwerp is goed uitgewerkt in dit redelijk korte verhaal van 175 pagina’s. Het gaat niet alleen om Felice en haar keuze. Ook niet alleen om de mensen die haar keuze willen beïnvloeden. Het gaat ook over moeder Beatrijs en wat zij in haar jeugd heeft meegemaakt. Een traumatische ervaring. Een ervaring waarvan je het naadje van de kous wilt weten.  

Maar ook stelt het boek ADHD aan de orde. Lieke is onhandelbaar. Niet alleen thuis maar ook op school. Het is een chaos in Liekes hoofd en ze snapt er niks van. Ze wil alleen maar rust in haar koppie. Op het moment dat de diagnose ADHD wordt vastgesteld, gaat het al snel beter met Lieke. Vooral ook wanneer begrip voor haar situatie wordt getoond.  

Toch is dit onderwerp te cliché uitgewerkt. Alsof alle kinderen met ADHD onhandelbaar zijn. Alsof alle kinderen met ADHD agressief zijn. Het doet een beetje aan alsof het een vervelende ziekte is waar de ouders geen raad mee weten. Daarnaast, wordt tegenwoordig het etiketje ADHD niet al in de kleuterjaren opgeplakt? Helaas maken deze feiten dat dit onderwerp in het boek niet geloofwaardig is uitgewerkt.  

ADHD en tienerzwangerschap, allebei in een christelijk gezin. Want Rinus, Beatrijs, Astrid en Luuk zijn katholiek. Ondanks dat dit niet van de bladzijdes afdruipt, is het zo links en rechts wel aanwezig. Niet op een storende manier, maar op een manier die ook een atheïst laat begrijpen hoeveel kracht een gelovige uit zijn/haar geloof kan halen. Dit heeft Van der Ven – Rijken goed naar voren laten komen.  

Zwijgplicht is een mooi familieverhaal dat laat zien dat een belofte die dertig jaar geleden is gedaan, zwaar kan wegen. Maar ook een verhaal dat laat zien hoe een katholieke familie met een tienerzwangerschap om kan gaan. Maar boven alles een verhaal over liefde. Liefde tussen ouders en kind. Over de manier waarop liefde een gezin bij elkaar kan houden.