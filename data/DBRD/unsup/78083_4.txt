Sharid Alles (1980) is geboren in India. Na haar adoptie komt ze als baby in Nederland terecht. Als kind houdt Alles al van schrijven en gaat na de middelbare school de hbo-studie Nederlands tekstschrijven doen. Sharid Alles werkte als webredacteur onder andere voor Endemol en Stichting Kunstzinnige Vorming Rotterdam. Met de publicatie van Rocca en het geheime toverrecept wordt haar droom om kinderboekenschrijfster te worden werkelijkheid.

Rocca woont met haar familie in een rustige straat. Onder het gezin woont Madame Lilu, een echte toverkok die je met haar recepten van vervelende kwaaltjes af kan helpen. Rocca mag van Madame Lilu leren toverkoken als ze 10 jaar is, alleen haar vader vindt dat niet zo’n goed plan. Wanneer de ouders van Rocca veel ruzie maken, onder andere over het toverkoken, moet Rocca een keuze maken. Stoppen met toverkoken of een plannetje bedenken om haar ouders bij elkaar te houden.

Sharid Alles heeft met Rocca en het geheime toverrecept een prachtige jeugdroman neergezet. Het verhaal is doorspekt met fantasie. Het verhaal gaat over Rocca die op haar tiende mag leren koken van Madame Lilu. Vol enthousiasme gaat ze aan de slag en leert verschillende recepten klaar te maken onder het toeziend oog van Madame Lilu. De brouwsels bestaan onder andere uit onbesuisde springsalamanders, dwarrelende Dwinsum, Trozzels en bedwelmende pupel. Stuk voor stuk aparte ingrediënten. Rocca vindt het heerlijk om te koken maar haar vader is er niet blij mee en wil eigenlijk dat ze ermee stopt. Mede door het toverkoken lopen de ruzies tussen haar ouders hoog op. Rocca heeft hier veel last van en overweegt te stoppen met het koken bij Madame Lilu, totdat er een ander plannetje in haar hoofd opkomt. Zou ze een recept kunnen maken voor haar ouders zodat ze voor altijd bij elkaar blijven? Samen met haar vriendje Mounir gaat ze op onderzoek uit. Een spannende tocht door de stad volgt. Zal het Rocca en Mounir lukken om de benodigde ingrediënten te vinden, of zal ze toch moeten stoppen met toverkoken?

Sharid Alles heeft het in zich om een mooi jeugdverhaal neer te zetten. De personages zijn prachtig gekozen en mooi uitgewerkt. Rocca en haar vriendje sluit je dan ook meteen in je hart. Hilarische en spannende momenten passeren de revue in dit boek. Genoeg afwisseling dus. We zouden haast gaan wensen dat wij zouden mogen leren toverkoken van Madame Lilu. Prachtig hoe de auteur al die recepten bedenkt met die grappige ingrediënten. Rocca en het geheime toverrecept is een heerlijk boek met een magisch tintje. Leuk voor onze 10-jarige lezertjes om zelf te lezen of samen met hun ouders in te duiken. Een boek dat bij veel lezertjes in de smaak zal vallen, zeker omdat ze zichzelf kunnen identificeren met Rocca en Mounir.