Een schim in de nacht in het twaalfde deel in de succesvolle reeks van De Waal en Baantjer.

Rechercheur van Opperdoes zit ’s avonds warme appeltaart te eten in café Papeneiland in de Jordaan. Dan hoort hij schoten op de Noordermarkt, vlakbij het café. Hij rent ernaartoe en ziet daar een zwaargewonde man liggen. De man weet nog net de woorden ‘Ik was het zelf’ uit te brengen en sterft dan. Maar het wapen wordt later een eindje verder gevonden. Heeft deze man zichzelf iets aangedaan of is er sprake van moord? Opperdoes en zijn collega Jacob gaan op onderzoek uit.

‘Had hij zichzelf neergeschoten op de plek waar het wapen was gevonden, en was hij daarna naar de kerk gestrompeld?‘

Door de pilotafleveringen van Bureau Raampoort, gebaseerd op de De Waal & Baantjer reeks, hebben de hoofdpersonages een gezicht gekregen. Tijdens het lezen van Een schim in de nacht zie je als lezer deze gezichten steeds voor je en dit geeft aan het geheel een duidelijk beeld wat voor mij een extra toevoeging geeft aan het boek. Opperdoes, een man die nog steeds zijn overleden vrouw ontzettend mist en in gedachten nog hele gesprekken met haar voert, is een personage waar ik vanaf het allereerste begin veel sympathie voor voel en waar ik inmiddels een zwak voor heb gekregen. De officier van Justitie waar hij mee moet samen werken en die er soms onorthodoxe methodes op na houdt en zijn vaste collega Jacob zorgen voor een toegevoegde waarde.

‘Belker bewoog zich door de Jordaan als een schim in de nacht. Het was donker, maar zelfs de plekken waar het licht scheen leek hij moeiteloos te kunnen vermijden.’

Een schim in de nacht is in volle vaart geschreven en zakt geen moment in. Vanaf de eerste bladzijde heb ik meegeleefd met het onderzoek en probeerde ik deze puzzel op te lossen. Een boek dat ik in een zucht heb uitgelezen omdat ik wilde weten hoe het nu allemaal precies in elkaar zat. De laatste tijd verschenen er veel spannende boeken waar een tweeling een rol speelt, en ook in dit boek krijgen we te maken met een tweeling. Misschien toeval of het is momenteel gewoon een interessant gegeven om te verwerken in een verhaal.

Een schim in de nacht is een heerlijke spannende politieroman die dankzij het vleugje humor dat in het verhaal is verwerkt net even anders is dan een standaard politieroman.