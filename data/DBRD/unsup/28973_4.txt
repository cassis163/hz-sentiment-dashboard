Voor het eerst las ik hiermee een Clify, een climate-fiction. Een geloofwaardig, maar afschrikwekkend toekomstbeeld, een bedreiging door de klimaatverandering. Heerlijk avontuur om te lezen. Ik heb genoten van de strijd van 3 jonge mensen die blijven doorzetten om levens te redden. Een heerlijk YA-boek vol spannende gebeurtenissen. Door het taalgebruik, de namen en soms herkenbare personen en verhalen lijkt dit een verhaal dat in de nabije toekomst zomaar zou kunnen gebeuren……. “Dit is geen oefening”…..

In een Nederland vol maatschappelijke spanning, politieke rivaliteit en vluchtelingen die verjaagd zijn door overstromingen en moeten zien te overleven in een afgeschermd getto zonder drinkwater, zonder warmte en zonder ruimte, komt een dreiging aan. Ongewild is Loekie, dochter van een journalist, getuige van de moord op de premier en heeft de bewijzen op haar mobiel. Felix, verwend zoontje van de rivaal van de premier, wordt ontvoerd door extreme geitenwollen types en moet in zijn pyama overleven. Jacinto moet het land ontvluchten met zijn ouders, maar besluit op het laatste moment op zoek te gaan naar zijn vriendin Loekie en ontdekt waarom zijn ouders in gevaar verkeerden. 3 Jongeren, bedreigd en achtervolgd, in gevecht met zichzelf en degenen die ze vertrouwden, komen steeds meer achter de levensbedreigende waarheid. Nederland lijkt gedoemd om als verdronken land te eindigen.