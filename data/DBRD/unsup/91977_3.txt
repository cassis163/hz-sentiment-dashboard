De Nederlander Felix Wellenstein reist naar Zimbabwe om de begrafenis van een goede vriend bij te wonen en een bezoek te brengen aan Grootfontein. Dat is het domein dat tot voor de landonteigeningen in het land aan zijn grootvader toebehoorde. Felix raakt verzeild in een politiek complot waarin jacht wordt gemaakt op de diamanten van zijn overleden grootvader en waarbij hij stuit op een geheim dat te maken heeft met de mijnbouw op Grootfontein.
Het boek valt of staat met hoofdpersoon Felix Wellenstein. Daar wringt meteen het schoentje. Hij is een bevoorrecht personage, arts en komt uit een welgestelde familie. Op zich is daar niets mis mee en het vormt mede de basis van de plot. Waar het ongeloofwaardig wordt, is echter wanneer Wellenstein in Afrika geheel toevallig en met ongelooflijke snelheid opnieuw in erg invloedrijke kringen belandt. Hij jaagt ongewild de presidentiële familie Mugabe tegen zich in het harnas en ontmoet een prominente guerrillastrijder. Alle personages blijken bovendien een onderlinge connectie te hebben die wel aardig is, maar niet noodzakelijk iets bijdraagt aan de plot. Trop est trop. Auteur René van Rijckevorsel redt de boel door de initieel erg impulsieve en onbekommerde Felix een gedrevenheid te geven het complot tegen hem te doorgronden en door het politiek getinte einde. Het is geen boek met een idealistische visie. Voorgaande neemt overigens niet weg dat Melody, Victoria en Simon degelijke personages zijn die op hun eigen manier toch iets toevoegen aan het verhaal en de weg die Felix inslaat.
Het decor van 'Zim' is prachtig. Van Rijckevorsel weet de sfeer van het Afrikaanse continent goed op te roepen en brengt de omgeving tot leven. Zimbabwe is te proeven, te ruiken en te zien op haast elke bladzijde. De stereotypen die doorheen het boek gevlochten worden, worden de auteur daarom graag vergeven. 'Zim' wentelt zich in een mix van fictie en feiten. René van Rijckevorsel gaat niet subtiel te werk wat betreft de beschuldigingen in dit boek en gebruikt geen fictieve namen voor de leiders van de betrokken landen. De politieke situatie en de complexe werking achter de Chinese inmenging in de mijnbouwindustrie zijn goed onderzocht en verwerkt. Hoewel het verhaal af en toe wat onwerkelijk aanvoelt, is het absoluut niet ondenkbaar dat iets soortgelijks zich afspeelt in zuidelijk Afrika.
'Zim' leest vlot en schuwt thema’s als corruptie en machtsmisbruik niet. Het is avontuurlijk geschreven en balt veel actie samen in de iets meer dan 300 bladzijden die het boek telt. Wat dat betreft had het misschien nog iets uitgebreider gemogen, de omvang van het complot en de achterliggende werkelijkheid hadden zich daar prima voor kunnen lenen. René van Rijckevorsel zag overigens in 2015 zijn debuut 'Tunis' bekroond met de Schaduwprijs. Het is dus niet de eerste keer dat Afrika het decor vormt voor zijn verhaal, al is deze keer het zuidelijk gedeelte van het continent aan de beurt.