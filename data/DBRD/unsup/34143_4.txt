In de voorste linie vertelt een alternatieve versie van de geschiedenis. Het verhaal neemt ons mee naar 1942, middenin de Tweede Wereldoorlog, maar met een bijzondere twist: wat als vrouwen hadden meegevochten? Drie doodgewone Amerikaanse meisjes besluiten in dienst te treden bij het Amerikaanse leger. Elk meisje heeft een eigen verhaal en een andere beweegreden om bij het leger te gaan, maar geen van hen verwacht om ook echt aan het front terecht te komen. Ze belanden alledrie midden in de waanzin van de oorlog, waar ze oog in oog komen te staan met de dood en verlammende angst, maar ze ontdekken ook wat echte vriendschap is.
Michael Grant is een bekende Amerikaanse young adult-schrijver die de populaire bestsellerserie ‘Gone’ schreef. Grant wil zijn lezers angst doen voelen, maar met In de voorste linie doet hij meer dan dat. De nieuwe trilogie, waar In de voorste linie het eerste boek van is, combineert een goed verhaal met een sterke dosis geschiedenis.
Grant heeft een passie voor geschiedenis en vindt dat een goed verhaal meer kan vertellen dan de feiten die we leren op school. En de auteur heeft gelijk. Op school leer je niet begrijpen hoe een echte oorlog is, maar met In de voorste linie slaagt Grant erin om dat wel te doen. Uiteraard kan je zonder het te hebben meegemaakt niet weten hoe het is, maar dit boek doet het je wel beter begrijpen.
Je beleeft het oorlogsverhaal door drie paar verschillende ogen. Het boek begint langzaam, wat ervoor zorgt dat je de drie hoofdpersonages goed leert kennen. Door Grant zijn goede schrijfstijl en de verschillende vertelperspectieven blijft het tempo van het verhaal hoog en is er van verveling geen sprake. Als de auteur de tijd niet zou hebben genomen om de personages zo goed voor te stellen, zou het boek maar half zo goed zijn geweest als het nu is. Het is belangrijk om te weten wie de meisjes zijn voor ze in de oorlog terechtkomen, want alleen zo kan je inzien hoe een oorlog iemand kan veranderen. Ook beleef je het hele verhaal intenser omdat je zo’n goede band hebt opgebouwd met de personages, wat alles persoonlijker en heftiger maakt.
Doordat Grant zo gepassioneerd is door geschiedenis, ligt het verhaal erg dicht bij de realiteit. De gevechten en de gebeurtenissen in de oorlog zijn echt gebeurd, alleen heeft hij er een extra twist aan gegeven door vrouwen toe te voegen aan het verhaal. Doordat je weet dat alles in het boek gebaseerd is op waargebeurde verhalen, komt alles harder binnen. Het maakt het boek sterker en Grant schrijft zo goed dat het lijkt alsof vrouwen echt deel uitmaakten van de oorlog. Het boek roept dan ook vragen op: waarom hebben vrouwen niet gevochten?
De belevenis van de oorlog door de ogen van vrouwen creëert nieuwe aspecten en dimensies in een gekend verhaal. Er is veel literatuur over de Tweede Wereldoorlog, maar Grant slaagt er toch in om dat verhaal vernieuwend te brengen. In de voorste linie is echt een aanrader. Grant neemt je mee op een intense reis met prachtige personages en krachtige, pijnlijke, bedroevende en inspirerende gebeurtenissen.
In de voorste linie is een boek dat je bij zal blijven. De personages en de verhalen blijven door je hoofd spoken en het verhaal doet je anders kijken naar de dagdagelijkse realiteit. Het plaatst alles in een ander perspectief. Mensen klagen over het slechte weer of over de trein die vertraging heeft, maar ergens anders in de wereld zijn er mensen die middenin de oorlog zitten en In de voorste linie doet je inzien hoe verschrikkelijk dat is.
Het boek geeft je meer inzichten in een oorlog, maar ook andere perspectieven in het dagelijkse leven en dat is net zo mooi. Wees er maar zeker van dat je na dit boek meteen wil beginnen aan het vervolg, maar daar is het jammer genoeg nog even op wachten. Frustratie verzekerd.