De dode van Domburg is de eerste misdaadroman van de Nederlandse Vicky Hartman. Onder een andere naam schreef deze schrijfster al enkele romans. De dode van Domburg is het eerste deel van een serie waarin de beminnelijke rechercheur Laurien Minnaar de hoofdrol vervult.

Op het strand van Domburg spoelt het lichaam aan van een onbekende man. Hoewel er in eerste instantie geen aanwijzingen zijn voor een misdrijf, heeft rechercheur Laurien Minnaar toch een onbeduidend gevoel over de zaak. Gretig bijt ze zich vast in het dossier dat als verdrinkingsdood te boek staat, speurend naar aanwijzingen die haar intuïtie staven en bevestigen dat de man vermoord is. Een speurtocht die haar misschien wel duur komt te staan

Waar kun je een boek dat gaat over een lijk in Domburg beter lezen dan inDomburg. Dat is dan ook precies wat ik gedaan heb tijdens mijn vakantie aldaar. Met uitkijk op de zee had ik het boek in no-time uit. Hartmans schrijfstijl is vlot en zonder al te veel franje. De plot is sluitend, maar niet briljant of bijster origineel. Hoofdrolspeelster Laurien Minnaar komt van alle karakters het beste uit de verf. Het is leuk om te lezen hoe zij de gedrevenheid in haar werk probeert te combineren met alle beslommeringen van haar gezin. De overige karakters zijn best aardig, maar hadden wat beter uitgediept mogen worden om echt indruk te maken. Misschien een tip voor het volgende deel in de serie.

Voor een debuut is dit verhaal best aardig en Minnaar heeft de potentie om de serie te gaan dragen. Verder dan de middenmoot komt dit boek echter nog niet. Toch denk ik dat er wel groei in het werk van Hartman kan zitten. Haar rappe pen en prettig lezende dialogen staven dat vermoeden. Met De dode van Domburg heeft Hartman een recht-toe-recht-aan misdaadverhaal neergezet zonder poespas of verrassingen. Een lekker ongecompliceerd vakantieboek en een leuk begin van een nieuwe Nederlandstalige serie.