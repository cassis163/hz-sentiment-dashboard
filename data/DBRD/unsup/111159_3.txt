Met De Cirkel maakt Dave Eggers een uitvergroting van onze huidige maatschappij. Wat gebeurt er als we social media nog meer macht geven? En hoe belangrijk is onze online identiteit? Een interessant onderwerp, met helaas een oppervlakkige uitwerking.
Mae Holland voelt zich de gelukkigste mens op aarde als ze wordt aangenomen bij de Cirkel, het machtigste internetbedrijf ter wereld. De visie van De Cirkel: Alles wat gebeurt moet openbaar zijn. Privacy is diefstal. Geheimen zijn leugens. Mae laat zich meeslepen door de energie van het bedrijf in een wereld waarin alleen de online identiteit telt.
Dave Eggers brengt met De Cirkel een zeer realistische toekomstvisie, waarin het internet een wel heel machtige rol heeft. Je zou dit zeker kunnen zien als een waarschuwing naar de huidige maatschappij, waar spelers als Apple en Google steeds meer macht in handen krijgen en mensen verslaafd zijn aan sociale media. Hoe vaak per dag zit jij wel niet op Facebook, Twitter, Goodreads, ... ?
Ik vond De Cirkel erg goed geschreven en het was dan ook moeilijk om het boek weg te leggen. Ik werd helemaal meegetrokken in het verhaal en wilde weten hoe het verder zou gaan.
Ik moet wel eerlijk zeggen dat ik het hoofdpersonage Mae wel behoorlijk na√Øef vond. Ze wordt ontzettend makkelijk gebrainwashed en is erg gevoelig voor sociale druk. Ook de personages Annie en Francis vond ik maar niks. Maar Kalden daarentegen vond ik super tof! Verder zal ik zwijgen over de vreemde seksuele relaties in het boek en hopen dat Dave Eggers hiermee ook enkel een punt wilde maken ten overstaande van de huidige maatschappij..
Ik wil niet spoileren, maar sommige dingen in het verhaal vond ik echt heel voorspelbaar (denk aan de haai of het personage Kalden). Het einde van De Cirkel was bovendien zeer abrupt en alles behalve bevredigend. Er komt geen echte climax of conclusie, nee het boek is gewoon opeens uit. En dat vond ik heel erg jammer; bij dit boek had ik juist een doeltreffende conclusie verwacht; een wijze les voor de huidige maatschappij. Op deze manier blijft het verhaal erg oppervlakkig en mis je een soort van plot: behalve de setting is er weinig aan het verhaal te beleven.
Zou ik De Cirkel aanraden? Ja, dat zeker. Het is een heel interessante toekomstvisie die gemakkelijk realiteit zou kunnen worden en ik denk dat Dave Eggers met dit boek een belangrijk statement maakt. Maar of De Cirkel tot mijn favorieten behoort? Nee, dat zeker niet. Daarvoor vond ik het boek te voorspelbaar, het einde te abrupt en het totale plot te nietszeggend. Helaas.