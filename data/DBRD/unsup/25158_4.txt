Vanavond start in Nederland het nieuwe seizoen van Wie is de mol? Om alvast in de stemming te komen las ik De Mol van Bart Debbaut. Een originele thriller waarin de programmamakers van de Vlaamse variant van de Mol zelf met een saboteur te maken krijgen.
Negen kandidaten en een mol maken zich klaar voor het nieuwe seizoen van het populaire tv-programma. Allemaal hebben ze hetzelfde doel: de bedrieger onder de deelnemers ontmaskeren. Deze editie van de Mol speelt zich af in Frankrijk - dichtbij huis maar op een afgelegen locatie. Op deze manier is er weinig kans dat Nederlandse of Vlaamse toeristen de opnames van het programma ontdekken.
Vlak na de aftrap van de opnames krijgt Mary-Ann een briefje van De Mol. Hij geeft haar een opdracht: ze moet 's nachts ongezien naar buiten sluipen. Daar zal de Mol op haar wachten. Helaas voor Mary-Ann is dit briefje niet afkomstig van De Mol onder de kandidaten. En wanneer Mary-Anne de volgende ochtend spoorloos is verdwenen, tast het productieteam in het duister. Maar dan ontvangen ze bericht.
"Mary-Ann is voorlopig in goede handen. Als je niet wilt dat haar iets overkomt, doe je precies wat ik zeg. Geen politie. Binnen een halfuur bel ik."
Niet alleen de kandidaten hebben dus te maken met een Mol. Ook het productieteam wordt gesaboteerd. Ze zullen de instructies van de onbekende moeten volgen, in de hoop dat alle kandidaten het er levend van af zullen brengen.
Met uitzondering van een onderbreking voor het avondeten, heb ik De Mol in één ruk uitgelezen. Het boek was al net zo verslavend als het tv-programma waar het verhaal op gebaseerd is. In deze thriller zorgt Bart Debbaut voor een spel in een spel. Wat als de programmamakers van De Mol zelf gesaboteerd worden?
Terwijl het perspectief wisselt van de redactie, naar de kandidaten, de mol en de saboteur probeer jij als lezer grip te krijgen op de situatie. En dat is een spannende ervaring. Het is leuk om te lezen hoe verschillend alle personages reageren op de situatie. Bovendien krijg je als lezer op deze manier een schat aan informatie in handen. Jij weet meer dan de personages in het boek.
Hoewel ik niet kon stoppen met lezen, is het verhaal niet eng. Omdat je ook uit het perspectief van Mary-Ann en haar ontvoerder leest,  ben je voortdurend op de hoogte wat er allemaal gebeurt. Je wilt vooral weten waarom iemand het televisie-programma saboteert. Dat is misschien een minder spannende vraag dan die van het productieteam. Zij willen weten wie het op hun gemunt heeft en hoe het met de gekidnapte kandidaat gaat. Maar dat weet jij als lezer ondertussen al.
Toen ik eindelijk het antwoord op mijn vraag - waarom? - kreeg, was ik toch een beetje teleurgesteld. Eerlijk gezegd vind ik de reden voor de hele sabotage een beetje slapjes. Ik had iets veel ergers verwacht. Maar, ik moet dan wel weer toegeven dat de epiloog een ware verrassing was.
De Mol is net zo verslavend als het gelijknamige tv-programma. Echt spannend wordt het niet, maar toch is het onmogelijk om dit boek neer te leggen. Want waarom probeert iemand de redactie van De Mol te saboteren? En hoe gaat het aflopen? De Mol is een fijn boek om alvast in de sfeer te komen, maar kan niet tippen aan het daadwerkelijke programma. Ik kruip vanavond weer heerlijk voor de buis!
Deze recensie verscheen ook op Oog op de Toekomst.