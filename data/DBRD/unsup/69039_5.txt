'Vertrouw Me' is het verlossende einde van de Touching Juliette serie. Althans dat dachten we. Er verschijnt half april namelijk nog een vierde deel met de titel 'Heel Me'.
In dit boek lijkt het alsof alles 180 graden gedraaid is. Mensen die eerder niet te vertrouwen waren blijken nu toch andere beweegredenen te hebben. Mensen die eerder geliefd waren, komen nu ineens heel anders uit de hoek. Juliette heeft voor haar gevoel iedereen verloren en wanneer Warner de enige om haar heen is, is het moeilijk om hem niet steeds beter te leren kennen. En hoewel de strijd pas net achter de rug is, blijkt deze nog lang niet voorbij. Want Warner heeft plannen met Juliette, grootse plannen.

Het leuke aan dit verhaal vond ik dat alles en iedereen hierin samen komt. Spanningen tussen bepaalde personages lopen hoog op, terwijl andere een nauwere band met elkaar ontwikkelen. Tahereh blijft met het element verrassing werken, waardoor sommige dingen toch echt onvoorspelbaar blijven.