Bobbi is nog heerlijk aan het buitenspelen, maar hij moet toch echt naar binnen om te eten. Na een bordje macaroni en een toetje mag Bobbi televisiekijken. Samen met zijn vriendjes en Ollie en Stip.
Dan is het toch echt bedtijd. Eerst lekker in bad, tandenpoetsen en een verhaaltje. Welterusten, lieve Bobbi!

Wie is er niet bekend met de boekjes over Bobbi? Al veel thema’s heeft Monica Maas geschreven met Bobbi in de hoofdrol. Wat heb ik veel herkenning ervaren in Welterusten, lieve Bobbi. Het gemak waarmee de auteur het ritueel naar bed gaan beschrijft is zo vanzelfsprekend, maar toch weet ze er een pakkend verhaal van te maken.

Papa zegt: ‘Nu is het bedtijd.
We gaan snel naar boven, Bob.’
Papa tilt hem in de hoogte.
Bobbi roept: ‘Hop paardje, hop!’– Monica Maas

De tekeningen zijn ook gemaakt door Monica Maas. De kleuren en tekeningen zijn vrolijk, zacht en herkenbaar voor het kind. Zo zie je Bobbi eten en tandenpoetsen. Wil een kind een keer niet eten, dan is alleen de tekening al een mooi idee om aan je kind te laten zien om het te stimuleren te gaan eten.
.
Welterusten, lieve Bobbi raad ik zeker aan aan ouders en kinderen die graag voorlezen of voorgelezen worden voor het slapen gaan. Een leuke toevoeging aan het boekje zijn de glow in de dark sterren.

Benieuwd geworden naar dit boekje? Ik geef het boek in ieder geval 5 sterren!

Gelezen voor het blog In de boekenkast