Een sneeuwstorm in mei komt niet vaak voor in Seattle. Claire Aldridge, een journaliste bij de Seattle Herald, krijgt de opdracht om een artikel over de sneeuwstorm te schrijven. Zo'n tachtig jaar geleden was er rond dezelfde tijd ook een sneeuwstorm. Eerst ziet ze het niet echt zitten om dit te doen maar al snel ontdekt ze iets wat haar interesseert en gaat op onderzoek uit.

In 1933 verdwijnt het drie jarige zoontje Daniël van Vera Ray tijdens de sneeuwstorm. Zij doet er alles aan om erachter te komen wat er met Daniël gebeurt is.

Het boek bestaat uit hoofdstukken die om en om door Vera of Claire worden verteld. Dit staat ook duidelijk aangegeven. Het verhaal leest lekker snel en het wisselen van de hoofdpersoon per hoofdstuk werkt goed voor de ontwikkeling van het verhaal. De auteur weet de lezer te boeien door er af en toe een hint in te gooien, die Claire nog niet lijkt te weten en daardoor krijg je ook het gevoel dat je deel van het verhaal wordt. Door die ontwikkelingen in het boek blijf je al snel doorlezen en is het moeilijk om zo maar te stoppen. Het einde is toch aardig verrassend, ook al had je, als je geregeld boeken leest en films kijkt, zoiets kunnen verwachten. Een mooi boek waar je een goed gevoel aan overhoudt.