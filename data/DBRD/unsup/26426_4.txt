In De jacht vertelt Galesloot het verhaal van de Amsterdamse jodenjager, Jan van de Laan. Jan wordt verliefd op Martha Rosenthal, de andere hoofdrolspeelster in het boek, een vrouw die hij moet opsporen en arresteren. Zijn gevoelens voor haar zullen hun beider levens voorgoed veranderen.

Een bijzonder boek over wat er zich in Amsterdam afgespeeld heeft tijdens de tweede wereldoorlog.
Een verhaal waarin meerdere kanten belicht worden. Niet alles is wat het lijkt, is een belangrijk motief in dit boek; de schuldigen zijn soms ook slachtoffer, de slachtoffers zijn soms ook schuldig.
Dit is een gewaagde maar goede keuze van de schrijver, het geeft het verhaal zeker meer diepgang mee.

We leren in het boek veel verschillende personen kennen uit verschillende lagen van de Amsterdamse bevolking; behalve de jodenjager Jan en de Joodse kunsthistorica Martha, maken we ook kennis met een hoofdinspecteur van de politie, die de leiding heeft bij de opsporing van onderduikers, en ook de meestersvervalser Han van Meegeren speelt een rol in het verhaal.

Het boek is in een toegankelijke stijl geschreven die makkelijk leest.
In het begin stoorde mij het enorm hoge tempo waarin de gebeurtenissen elkaar opvolgen, maar wellicht is dat ook nodig om in 317 pagina’s het hele verhaal te kunnen vertellen.
Na een poosje was deze irritatie echter verdwenen en werd ik meegesleurd in het verhaal.

Hoewel ik nog steeds van mening ben dat de personagers meer diepgang zouden mogen hebben, het is tenslotte nogal wat, wat ze meemaken in die 5 jaar, heb ik het boek met volle aandacht gelezen.
En wellicht was het ook wat die moeilijke periode vereiste om te kunnen overleven: doorgaan, niet omkijken of te lang bij stil blijven staan bij alle gruwelijkheden die gebeuren.
De verwerking zal ongetwijfeld later, jaren na de oorlog plaatsgevonden hebben, en in sommige gevallen wellicht nooit….

Het verhaal zit vol met onverwachte wendingen die maken dat je verder wilt lezen, je blijft afvragen of Martha en haar zus Edith de oorlog zullen overleven.
Maar ook of de schuldigen uit het verhaal ooit nog last van wroeging krijgen, en zullen ze gestraft worden voor hun gruweldaden?

Persoonlijk vind ik de aandacht die de kunst krijgt in het boek een mooie en welkome toevoeging.
Ik heb de neiging om de genoemde schilderijen op te gaan zoeken om te kijken hoe ze er precies uitzien.
Ik wil meer weten over de vervalsingen van Han van Meegeren, over zijn gebruikte technieken, over de werken die hij gemaakt heeft.
Maar tegelijkertijd geeft de toevoeging van de meestersvervalser het verhaal nog meer geloofwaardigheid.

Het toevoegen van historische gegevens en bekende personages maakt het verhaal sterker, hierdoor heb je echt het gevoel dat het op waarheid zou kunnen berusten, ook al weet je dat het fictie is. Mensen als Jan en Martha zullen ongetwijfeld echt bestaan hebben.