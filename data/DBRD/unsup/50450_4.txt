‘Het meisje in de brief’ speelt deels in 1956 en deels in het heden en kent twee verhaallijnen. Enerzijds is er het schrijnende verhaal van de tiener, Ivy Jenkins die op jonge leeftijd zwanger raakt. Een ware schande in die tijd. De vader van het kind wil niet met haar wil trouwen en Ivy wordt naar St. Margaret's gestuurd, een door nonnen geleid tehuis voor ongetrouwde moeders. Er heerst een kil regime in St Margaret’s. Ivys’s baby wordt haar afgenomen en, tegen haar wil, ter adoptie aangeboden. Ivy zal St. Margaret's nooit meer verlaten.

De tweede verhaallijn speelt in het heden en gaat over de jonge journaliste Samantha Harper. Samantha vindt bij haar oma een schriftelijke smeekbede van een jong meisje dat zich in St. Margaret’s bevindt en daar weg ‘moet’. De brief bereikt Samantha vanzelfsprekend veel te laat om iets voor de tiener te kunnen betekenen, maar het verhaal laat haar niet los en ze gaat op onderzoek uit. Ze ontdekt daarbij een aantal mysterieuze overlijdensgevallen die allemaal zijn terug te leiden naar St. Margaret's.

“Sam werd nog misselijker toen ze zich realiseerde dat de opening net groot genoeg was voor één persoon, een jong meisje misschien. Grofweg anderhalf bij één meter; het was net een doodskist.”

Als Samantha meer te weten wil komen zal zij haast moeten maken; het pand waarin het tehuis was gevestigd staat op het punt gesloopt te worden. Ziet Samantha kans het mysterie op te helderen? Je leest het in ‘Het meisje in de brief’.

Gunnis heeft met dit boek een aangrijpend werk afgeleverd. Het verhaal laat je niet meer los en de schrijfstijl van Gunnis past naadloos bij het verhaal, de personages en de verschillende tijdsbeelden. Bovendien ziet de auteur kans om, ondanks de heftige materie, het boek een uiterst vlotte leesbaarheid te geven.

“De geur van verrotting werkte als een zuur en beet in het slijmvlies van zijn neus. Het was bijna onmogelijk om de bedompte lucht in te ademen, en toen hij beneden was en door de tunnel op weg ging naar de septische put, raakt hij al snel alle gevoel voor richting kwijt.”

De auteur schakelt moeiteloos tussen de jaren vijftig en het heden, tussen de verschillende verhaallijnen en tussen het perspectief van Ivy en Sam. Wanneer je dat kan zonder je lezers in verwarring te brengen na weer een sprong in de tijd of wisseling van perspectief, dan weet je dat op kundige wijze te doen.

De taalbeleving van Gunnis is van bovengemiddeld niveau en haar personages komen goed uit de verf. De diverse spanningsmomenten zijn prima in het verhaal ingepast.

Over de auteur
Gunnis woont met haar man Steve en hun twee dochters in Sussex. Zij heeft vanaf haar tienerjaren de wens gehad om auteur te worden. Toen zij 13 jaar was, sloot haar moeder, Penny Vincenzi, haar eerste uitgeefcontract en Gunnis wilde later in haar moeders voetsporen treden. Dat is haar gelukt!

Uitvoering
Uitgever: HarperCollins
ISBN 9789402730302
Paperback, 368 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/