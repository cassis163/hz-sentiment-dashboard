Met Tegenstroom komt er een einde aan de ‘Eilandliefde’- serie van Jackie van Laren. Een serie die haar oorsprong vond op Facebook en uiteindelijk vorm kreeg in een reeks boeken. Van Laren liet ons al kennis maken met Axel en Wende, Vincent en Milena en Cam en Mayke. Nu is de broer van Wende aan de beurt. Zou Martin ook naar het Waddeneiland verhuizen?  

Martin weet niet hoe hij in deze situatie verzeild is geraakt. Zijn vriendin Gwen is zwanger, maar hij twijfelt over zijn relatie met haar. Heeft hij haar niet te veel kansen gegeven? Wanneer Gwen haar ware aard laat zien, neemt Martin een besluit dat Gwen niet aan ziet komen. Gesteund door zijn ‘familie’ van strandtent De Vis probeert Martin zijn leven op een rijtje te krijgen. Helaas gaat dat niet rustig. Zoals gewend van de boeken van Van Laren, dendert het verhaal door. Wende wil een feest organiseren om de opening van het seizoen te vieren en daar moet nog veel voor gebeuren. De wilde plannen van iedereen in De Vis maken dat het verhaal nergens inkakt. 

Natuurlijk zijn de personages in Tegenstroom net zo heerlijk en herkenbaar als in de eerdere delen. Het is prettig om weer terug te zijn bij Ax’ 'hmm', maar ook de bekakte taal van Cam hoort er inmiddels bij en de chaotische Vinnie is ook steeds beter bij te houden, nu hij wat te zeggen heeft in de Eilandraad. En dat maakt Martin wel een beetje een vreemde eend in de bijt. Hij heeft namelijk niet zo’n persoonlijk kenmerk als de andere mannen in de serie. Ja, hij is wat serieuzer en denkt wat meer over dingen na, maar hij is niet direct aan zijn taalgebruik te herkennen. Wel aan zijn blouse met rode houthakkersblokken; dat moet je als lezer dan maar gewoon even voor je zien.

Wanneer Mandy, de scharrel van Vinnie in Stormwind, terug op het eiland komt, kijk je daar misschien niet direct naar uit. Mandy kwam in het tweede deel niet bijster intelligent en charmant over, wellicht ook omdat ze maar een bijrol had als groupie van Vincent. Toch, nu ze terug op het eiland is, leren we haar echt kennen, en het is een meid die precies bij de groep past. Sterk, maar onzeker. Angstig, maar fel en vooral heel, heel erg lief. Als Elodie, Martins inmiddels wereldberoemde jeugdliefde, op het openingsfeest verschijnt, hoop je dan ook dat Martin oog blijft houden voor de juiste vrouw. Het hele feest zit je op het puntje van je stoel en je kunt dan ook niet anders dan verder lezen.

Tegenstroom is een waardige afsluiter van de ‘Eilandliefde’- serie. Een serie die begon met wat weinig diepgang in de ontwikkeling van de personages en daar steeds in groeide. Een serie waarin ‘je familie’ steeds net iets groter werd. Afscheid nemen van Ax, Wende, Vinnie, Milena, Cam, Mayke, Martin en Mandy valt zwaar. Een vijfde deel zou zeker welkom zijn!