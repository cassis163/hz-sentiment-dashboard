Rusteloos is het tweede Iles-boek dat ik in mijn handen kreeg en is zoals de auteur zelf al aanhaalt in zijn voorwoord "weer anders dan zijn voorgaande werken". Greg Iles neemt een gok door vertrouwde paden te verlaten en in te zetten op iets meer fantasy. Maar... hoe spannend het verhaal op sommige momenten ook was, op den duur ging het mij toch een beetje tegenstaan. In Rusteloos krijgt John Waters de schrik van zijn leven, als hij in plaatsgenoot Eve Summers zijn ex-vriendin, Mallory, herkent. Onmogelijk want Eve is zeker tien jaar jonger dan Mallory, en de laatste is al ruim 10 jaar geleden gedood na eerst bruut verkracht te zijn. Het wordt nog gekker als blijkt dat Eve alle geheimen van Mallory en John kent en maar één doel heeft: hem terug te krijgen.

Dat Iles een zeer bekwaam schrijver is, was mij na zijn vorige boek - Doodslaap - al duidelijk. Hij verstaat de kunst om je als lezer continu op het verkeerde been te zetten. In dit verhaal moet de auteur soms wel wat rare sprongen maken. Daarnaast deden de extreme vrijpartijen, verkrachtingen en SM-taferelen mij af en toe echt duizelen. De heftigheid van sommige van deze fragmenten doen je bijna geloven dat je in een erotische thriller bent beland. Dit hoeft niet slecht te zijn, maar voor mij was het wel even wennen. Een dilemma. Enerzijds boeiend en vernieuwend, anderzijds slepend en net iets té ongeloofwaardig.