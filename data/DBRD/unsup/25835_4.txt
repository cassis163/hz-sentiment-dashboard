In "Waarom verdrinken vissen niet?" neemt Anna Claybourne ons mee diep het dierenrijk in. Met vragen waar je zelf nog nooit aan gedacht had legt ze bijzondere, gekke en gevaarlijke weetjes uit over grote en kleine dieren. Deze vragen worden kracht bij gezet door de illustraties van Claire Goble.

Zodra je het boek in handen hebt valt 1 ding gelijk op, de bijzondere kaft. Deze is van karton en best stevig, maar de hoekjes van het papier krullen nu wel heel snel om. Verder vallen ook de frisse kleuren en de manier van tekenen op. Leuk hieraan is dat de tekeningen zo gemaakt zijn dat ook een geoefende kinderhand dit had kunnen doen.

Van mieren tot neushoorns en van mestkevers tot krokodillen, je komt ze allemaal tegen bij het lezen van dit boek. En dan niet op alfabetische volgorde van dieren zoals je wel vaker tegen komt maar door eerst je eigen nieuwsgierigheid aan te wakkeren door het stellen van een vraag die je zelf ook had kunnen bedenken. Het boek zal hierdoor ook meer kinderen (en volwassenen stiekem ook) aanspreken omdat ze zelf er nog nooit zo over na hadden gedacht.

Het leukste om te weten te komen was; Waarom zijn er muggen? Die vraag stel ik altijd weer als er een mug op de slaapkamer zit. De meeste dieren hebben echt wel nut als ze op aarde rondbanjeren maar muggen? Muggen zijn gewoon slim genoeg om te evolueren en zich aan te passen aan de omgeving. Dus er is geen reden waarom er muggen zijn, daarom dus!