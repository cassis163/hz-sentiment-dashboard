Heel, heel toevallig las ik vorige week nog De naam van de roos even door, dus ik vond het wel toeval dat dit boek, dat ik voor enkele luttele centen uit een uitverkoopbak haalde, zich rond diezelfde tijd afspeelt. In dit geval in 1319. Sir Baldwin, ex-tempelridder en nu baljuw, komt naar Tavistock om de jaarmarkt te bezoeken. Hij is niet de enige, van heinde en ver komen kopers en verkopers naar Tavistock. De schout heeft het er maar druk mee: zo moeten alle leprozen en hoeren de stad uit gedurende de jaarmarkt. Maar ja, die hebben niet allemaal maar zo een andere slaapplaats Verder moet de stad er netjes uitzien. Maar ja, niet iedereen ruimt maar zo altijd al zijn rommel op. En zo kan het dus gebeuren dat er in de rommelhoop van ene Elias, bakker, een lijk wordt gevonden. Een lijk zonder hoofd. Is Elias schuldig? Hij is die avond nog in de kroeg gezien, met een hoertje

En dan heb je nog Arthur Pole, die met zijn vrouw, dochter en bediende naar Tavistock komt om eens flink in te kopen. En vader en zoon Cammino, helemaal uit het verre Italië. Deze laatste geëerde gasten logeren bij de abt, met wie ze ook zaken hopen te doen. De vondst van het lijk zonder hoofd brengt beroering bij alle bevolkingsgroepen.

Michael Jecks heeft een leuk boek geschreven. Een echte whodunnit, want het aantal verdachten is legio. Gedurende het verhaal geeft Jecks ook veel uitleg over de zeden en gewoonten van de 14e eeuw en dat doet hij goed. De sfeerbeschrijving is in orde, maar helaas had ik soms nog wat moeite om de plot en de hoofdrolspelers een beetje goed te volgen. Het geheel doet soms wat rommelig aan. Dat de vertaling aan alle kanten rammelt helpt daar niet aan mee. Vandaar misschien dat ik dit boek, dat pas in 2003 is uitgekomen, nu al voor bijna niks in een uitverkoopbakje zag liggen? Toch jammer! Het zal hopelijk in de bibliotheek nog wel te krijgen zijn.