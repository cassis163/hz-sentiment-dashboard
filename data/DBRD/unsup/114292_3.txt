Er wordt een dode man gevonden en kort daarna wordt ook diens jongere zusje dood aangetroffen. Werk aan de winkel voor inspecteur Frank Parrish en zijn nieuwe partner Jimmy Radick, want dat kan geen toeval zijn. Tijdens het onderzoek blijkt al snel dat er meerdere jonge meisjes vermoord zijn, waarna de jacht op de moordenaar pas goed begint.
Parrish vaart vooral op zijn intuïtie en heeft er geen moeite mee de regels aan zijn laars te lappen. Het spreekt vanzelf dat dat problemen oplevert en niet voor het eerst: hij heeft zijn rijbewijs moeten inleveren, is op zijn salaris gekort en is verplicht in therapie. Naast werk- heeft Parrish privéproblemen: hij kan de drank niet laten staan, de verstandhouding met zijn kinderen is niet optimaal en hij worstelt met het feit dat zijn vader een van De Helden van New York was.

R.J. Ellory heeft een goed boek geschreven, dat voor het grootste deel leest als een speer. Cynisme, veel dialogen en gedachtespinsels, wrange humor, spanning en zelfs een zweem van romantiek. Jammer dat de therapiesessies van Parrish over het verleden van zijn vader de vaart steeds weer uit het verhaal halen; ze zijn interessant en ter zake doende, maar onnodig gedetailleerd (een verhaal binnen het verhaal).
Minpunt is de plot: de auteur gaat recht op het doel af, er valt voor de lezer weinig te puzzelen of te raden. Desondanks blijft er een zekere spanning tot het einde, knap gedaan, maar toch ...

Vanwege de 'dode' momenten en de plot geef ik 3 sterren.