Chantal van Gastel is een van de fijne feelgoodschrijfster die Nederland rijk is. In haar boeken is er niet alleen ruimte voor de liefde, maar er is een belangrijke rol weggelegd voor vriendschappen. Dat is ook in Bestemd voor mij het geval. Alles draait om de vriendengroep van hoofdpersonage Jessica. Drukke levens, al dan niet door banen en kinderen, zorgen ervoor dat de vriendinnen steeds minder tijd met elkaar door weten te brengen. Ze besluiten een weekend naar het familiehuis in de bergen te vertrekken om onder het genot van wijn en eten eens goed bij te kletsen. Maar het weekend verloopt heel anders wanneer Jessica haar ouders aantreft in het huis, ze haar ex Aram op een ongemakkelijke manier tegenkomt en ook haar zusje van de partij blijkt te zijn.

Het lukt Van Gastel keer op keer weer om geloofwaardige personages neer te zetten waarbij het voor de lezer niet moeilijk is om je in te leven en mee te voelen met het wel en wee van de verschillende karakters. In Bestemd voor mij krijgen we van elke vriendin uit het groepje een boel mee. Soms is dat wat overdadig, er lopen veel draadjes door elkaar, maar stuk voor stuk zijn ze wel goed te volgen. Lezers die eerdere boeken van Van Gastel hebben gelezen zullen hier en daar personages herkennen. Het is niet nodig dat je de vorige boeken kent voordat je aan Bestemd van mij begint, maar als je ze w√©l kent, is het extra leuk om ze nu weer tegen te komen.

Met haar boeken biedt Chantal van Gastel een podium voor personages die net een beetje anders zijn. Onderwerpen als overgewicht, eetstoornissen en voorspellende gaven weet ze op een natuurlijke en geloofwaardige manier te verwerken. Ook in Bestemd voor mij bespreekt ze diverse zwaardere onderwerpen zoals burn-out, vreemdgaan, geaardheid en adoptie. Ook de onzekerheid die gepaard gaat met je settelen en het ouderschap krijgen een plekje. Dertigers zullen zich ongetwijfeld herkennen in de strubbelingen van de vriendinnen Jessica, Micky, Hannah en Debbie.

Ondanks de zware onderwerpen is Bestemd voor mij een heerlijk boek om te lezen. De gekke vriendinnen zouden zo onze Nederlandse Sex and the City meiden kunnen zijn! Zware stukjes worden afgewisseld met hilarische momenten. Hardop gelach en het wegpinken van een traantje nemen je hand in hand het boek door. Hoofdstukken worden afwisselend vanuit het heden en verleden verteld. Door middel van de terugblikken komen we er langzaam achter wat er is gebeurd tussen Jessica en haar ex. Het wordt steeds duidelijker waarom Jessica na al die jaren nog zo ontzettend kwaad is op Aram. Maar daarmee rijst wel de vraag: zal Jessica na het weekend terugkeren naar haar vriend of opnieuw vallen voor de liefde van haar ex?

Bestemd voor jou is een heerlijke feelgoodroman die door de winterse setting uitermate geschikt is om bij weg te dromen tijdens de donkere en winterse dagen van het jaar.