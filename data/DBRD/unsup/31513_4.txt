“Het hoofd lag op de tafel. De ogen keken verrast de keuken in, alsof ze die voor de eerste keer zagen. Wat misschien ook wel zo was.”

Als David gedoucht heeft en zijn keuken binnenstapt, krijgt hij de schrik van zijn leven. Op zijn keukentafel ligt een hoofd. David is zelf rechercheur maar roept de hulp in van zijn zus Isabel. Isabel heeft twee jaar geleden, na een heftige zaak, haar baan als rechercheur opgezegd, maar in dit geval wil ze David helpen. Van wie is dit hoofd en waarom ligt dit bij David op de keukentafel?

Hoofdzaak is het thrillerdebuut van Mariska Overman. Zij is eigenaar van een bureau dat de dood bespreekbaar maakt. Ze schrijft als columnist voor verschillende websites over rouw en dood.

Eigenlijk wil Isabel haar werk als rechercheur niet meer oppakken, maar als haar broer haar om hulp vraagt heeft ze geen keus. Een lugubure zaak, die veel herinneringen zal opwekken en het allemaal niet makkelijker maakt voor Isabel. De grote vraag van wie het hoofd is wordt al redelijk snel duidelijk, maar waarom ligt het bij David op de tafel? Wat is de bedoeling van de dader, wat zit hier allemaal achter?

Hoofdzaak omvat een complexe zaak en daarnaast ook complexe familierelaties. Een rechercheteam met sympathieke personages die allemaal krachtig worden neergezet. Met al de personages is er al gelijk een goede klik. Isabel is nu postmortaalzorgspecialist, een baan waar ze het prima naar haar zin heeft. Maar David wil haar per se erbij, deze zaak is iets groots, en Isabel is de juiste persoon om advies te geven. Deze zaak is niet zomaar een zaak en het onderzoek is interessant om te volgen, de nieuwsgierigheid is voortdurend aanwezig. Toch draait het niet alleen om de zaak, langzaam kom je meer te weten over Isabel en David, over hun relatie, en over hun jeugd, samen met hun zus Lennette. Een zus waarmee de verstandhouding niet zo goed is, een zus die hun jeugd anders heeft ervaren en daardoor wat afstand heeft genomen.

Het is moeilijk Hoofdzaak even weg te leggen. De spanning is vanaf de eerste bladzijde ruim aanwezig en het persoonlijke van de personages geeft een extra dimensie mee. Het boek pakt meteen en blijft voortdurend boeien. De auteur heeft een fijne soepele schrijfstijl en weet alles heel mooi te verwoorden. Wel zijn er soms passages waarvoor je een sterke maag moet hebben, niet iedereen zal hier tegen kunnen. Zoals bijvoorbeeld de beschrijvingen van de postmortale zorg, die zeer beeldend zijn neergezet. In eerste instantie krijgen we antwoorden op de vele vragen die tijdens het verhaal opkomen, maar er blijft een belangrijke vraag openstaan en dan vraag je je af hoe het nu dan verder moet. Ik had op een moment wel mijn speculaties, maar hier werd niet verder op ingespeeld. Maar juist als je denkt dat het hierbij blijft, komt de auteur met een gigantische uitsmijter. Een verbijsterend plot waar ik even sprakeloos van was. Al mijn vermoedens werden in één klap weggevaagd. Wat super gedaan!

Met Hoofdzaak heeft de auteur een thriller geschreven met personages waar ik moeilijk afscheid van kan nemen en graag nog meer van wil horen. En het einde doet ook vermoeden dat deze wens vervuld gaat worden en dat dit verhaal nog een staartje gaat krijgen. Een innemend rechercheteam dat in dit boek een uitzonderlijke zaak heeft behandeld dat doet denken aan diverse tv-series, maar dan wel meer de buitenlandse series. Een heerlijk boek om te lezen, het is spannend, onderhoudend, de personages zijn sympathiek en het heeft een mooie dosis psychologie. Een fantastisch debuut!

4.5*