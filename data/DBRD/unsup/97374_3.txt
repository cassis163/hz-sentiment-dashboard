het verhaal heeft mij wel een paar heerlijk spannende avonden bezorgd.,De zwarte rugzak is een jeugdthriller (10-12 jaar) van de Nederlandse schrijvers Abbing & Van Cleef en verscheen pas geleden in een nieuw jasje. Het schrijversduo ontving in 1998 een Zilveren Griffel voor het boek. In 2000 werd het boek genomineerd voor de prijs van de Jonge Jury. Dit beloofde dus een goed verhaal!
Ment, Julius, Sabien, Guus en Tessel gaan met de trein naar Frankrijk om twee weken lang deel te nemen aan vakantiekamp Vivacancia. Wanneer de trein in Durac aankomt besluiten de kinderen niet naar het kamp te gaan, maar er op eigen houtje op uit te trekken. Wanneer ze een slaapplaats hebben gevonden en hun tassen uitpakken doet Tessel een ontdekking. De zwarte rugzak die ze bij zich draagt is niet de hare. Er zit een marmeren paardenbeen in, een schetsboek, en een platte grond met kruisjes. De kinderen besluiten de komende twee weken de kruisjes op de platte grond te gaan volgen en beleven de vreemdste avonturen.
Het verhaal is erg spannend. Helaas was het af en toe wat lastig te volgen, vooral de schuin gedrukte stukken waren vrij verwarrend. Het zijn de gedachten van Marcel Plooy, de vroegere tekenleraar, maar dit voegt eigenlijk niets toe aan het verhaal. Verder was het verhaal erg onrealistisch. Is het mogelijk dat vijf jonge kinderen onopgemerkt zelfstandig kunnen rondreizen in Frankrijk? Het is ook niet voor te stellen dat een volkome onbekende man zomaar vijf kinderen laat logeren in huis. Verder blijken de kinderen wel erg koelbloedig te zijn. Ze worden lastig gevallen door een onbekende man, maken een ontvoering mee en een moordaanslag maar dit alles lijkt hun niets te doen!
Ik zou het boek zelf niet bekronen met een Zilveren Griffel, maar 3 Crimezone-sterren verdient het wel. Ook al is het niet echt geloofwaardig, het verhaal heeft mij wel een paar heerlijk spannende avonden bezorgd.