Wie kent het vermaarde programma Jules Unlimited niet? Hele generaties groeiden ermee op en na een pauze van dertien jaar kwam BNNVARA in 2017 met een gloednieuw seizoen. De insteek is hetzelfde: een programma waarin de presentatoren wetenschappelijke experimenten doen en zichzelf als proefpersoon gebruiken. De presentatoren zijn nieuw: Maurice Lede, Eva Koreman en Jamie Trenité. Het boek gaat verder waar het televisieprogramma ophoudt. Elk hoofdstuk begint met een korte bespreking van de televisieaflevering. Aansluitend wordt verdiepende informatie gegeven en krijg je spannende backstageverhalen te lezen. En juist die achtergrondinformatie maakt het boek interessant.

Het hardcover boek heeft een speelse, verzorgde lay-out met gekleurde kaders en veel actiefoto’s. Elk hoofdstuk bespreekt een van de drie onderwerpen, die in een televisieaflevering worden behandeld. Het leest gemakkelijk weg omdat alles duidelijk en in eenvoudige taalgebruik wordt verteld. Natuurlijk zal het ene onderwerp je meer aanspreken dan het andere, maar ondanks dat zijn eigenlijk alle items interessant. Als je hoogtevrees hebt, begrijp je helemaal dat de cameraman voor geen goud naast Eva op 275 meter hoogte aan een touw buiten de zendmast gaat hangen voor het schoonmaken van de mast en het verven van de tuien. Hij kan de hele dag niet anders dan trillend op handen en voeten in een lager gelegen ‘veilig’ breed bordes zijn heil zoeken en naar boven filmen. Gelukkig is er een tweede cameraman die dit bungelen aan het touw op grote hoogte geweldig vindt. Dat zie je natuurlijk niet terug op de televisie. En de cameramannen hebben met meer ongemakken te maken zoals filmen bij 22 graden onder nul, bepakt en bezakt een uur door diepe sneeuw ploegen en bijna neerstorten met een luchtballon. En zo zijn er nog veel meer gebeurtenissen die niet uitgezonden zijn of in beeld komen. Zoals de tranen van regisseur Pier als ontlading van de spanning als Eva heelhuids landt na op een snowboard de hoge schans van de Big Air afgeskied te zijn. Of het backstage verhaal van Jamies avonturen als piloot van een powerboat. Als hij niet slaagt voor de cockpitontsnappingstest trekt hij gefrustreerd zijn helm van zijn hoofd en smijt die naar het andere einde van het zwembad. Ook de paniek van regisseur Remko als de stopknop op het jetpack dat Maurice op zijn rug draagt niet werkt en hij zich op volle snelheid in de berm heeft laten vallen, maar gelukkig ongedeerd is, valt daaronder.

Net zoals het snowboarden en het jetpack skaten zijn ook andere uitdagingen waar de presentatoren mee te maken krijgen vaak niet van gevaar ontbloot. Slacklinen (balanceren op een strakgespannen band van kunststof), freediven, sidecarcrossen en racen in een powerboat, om er maar een paar te noemen. Er wordt ook aandacht besteed aan minder heftige uitdagingen, waarvan de achtergrondverhalen eigenlijk nog interessanter zijn. In het hoofdstuk over koraalonderzoek kan je bijvoorbeeld lezen over de teloorgang van grote stukken koraal, hoe dit komt en wat er gedaan moet worden om de afsterving van het koraal te stoppen. In deze categorie valt ook het wetenschappelijk onderzoek naar zeekoeien.

Zo staat het boek vol wetenswaardigheden waarvoor in de korte tijd waarin de 24 onderwerpen op televisie werden behandeld gewoonweg geen tijd was. En dat is tegelijkertijd de meerwaarde van dit boek. Want op televisie ziet het er allemaal gemakkelijk uit, maar de grondige voorbereiding en het bloed, zweet en tranen die het soms kost krijg je als kijker niet te zien. Door dit boek te lezen kom je te weten wat er allemaal bij komt kijken om een item van zo’n 12 tot 13 minuten te maken. Het leuke is dat je met het boek in je hand alle afleveringen nog bij uitzending gemist (opnieuw) kunt bekijken.