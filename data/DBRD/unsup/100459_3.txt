dan is het geen fastfood voor de liefhebber van snelle actieromans maar meer een exquis hapje voor de fijnproevers.,â€˜De doffe slag van de peddel op het zwarte water verried hoe ongeduldig Horse was toen de pirogue behoedzaam de bayou van Petit-Jean in gleed, waar hij het duister van de overhangende bomen aan de waterkant opzocht. Maar de deels onder water groeiende cipressenknoesten die tegen de romp van de smalle boot aan schuurden en de laaghangende takken die mogelijk doorbogen onder het gewicht van dikke mocassinslangen, vertraagden de voortgang van de pirogue.â€™
De eerste twee zinnen van Oester zetten gelijk de toon voor het boek. John Biguenet situeert zijn boek in het Louisiana van 1957. In Oester wordt met veel oog voor detail een beeld geschetst van de natuur in Louisiana en de oestervisserij. Het verhaal lijkt daarbij ondergeschikt aan het beschrijven van de omgeving.
Oester handelt over twee rivaliserende families die moeten leven van de opbrengst van de oestervisserij. De zaken gaan steeds slechter. Horse Bruneau, het 52-jarige hoofd van de ene familie, heeft een voorstel. Als hij met de dochter van de familie Petit-Jean mag trouwen, zal hij een helpende hand bieden bij de oestervisserij. Die dochter vindt dat geen goed idee en vermoordt Horse gelijk al op de eerste paar paginaâ€™s. De gevolgen blijven niet uit. De zoons van Horse vermoeden dat de zoon van Petit-Jean de moord heeft gepleegd en nemen wraak, wat ervoor zorgt dat de familie Petit-Jean zich genoodzaakt ziet om hen dit betaald te zetten. Terwijl alles escaleert ontstaat er een liefdesrelatie: de jongste zoon van Horse heeft net als zijn vader grote interesse in de dochter van Felix Petit-Jean.
De zeden van die tijd worden door Biguenet op een goede manier in het verhaal verweven. Hij is op zijn best als in deel twee van het boek de oude familiegeheimen boven water komen, waardoor duidelijk wordt hoe de rivaliteit ontstaan is.
Als je Oester zou vergelijken met voedsel, dan is het geen fastfood voor de liefhebber van snelle actieromans maar meer een exquis hapje voor de fijnproevers.