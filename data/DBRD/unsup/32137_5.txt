Met Zuur zet auteur Anja Feliers een prima psychologische thriller neer. Het verhaal begint op een feest ter gelegenheid van de 50ste verjaardag van Guido. Alle gasten zijn gemaskerd en onder de gasten bevindt zich Kathleen (Zuur is de vijfde thriller met psychologe Kathleen Verlinden). Guido heeft veel gasten uitgenodigd waaronder de vrouw op wie hij al heel lang smoorverliefd is: Daphne. De dochter van Daphne, Cara, en de zoon van Guido, Alexander, zijn er ook, ze hebben elkaar al een tijdje niet gezien maar voelen zich die avond aangetrokken tot elkaar. Cara en Alexander zonderen zich af in een verlaten gedeelte van de feestlocatie en dan gebeurt het: Cara krijgt zeer geconcentreerd zuur over zich heen van een onbekende persoon. Dit zuur brandt haar gezicht een gedeelte van haar arm en haar decolleté weg. Cara is verminkt voor het leven. Het politieonderzoek start meteen maar dit blijft in het boek een wat verborgen verhaallijn. De andere verhaallijnen worden verteld vanuit drie personen: Cara, Daphne en uiteraard Kathleen. De auteur past haar taalgebruik aan de verteller aan, daardoor komen deze drie personen goed uit de verf en zijn ze geloofwaardig. Zowel Daphne als Kathleen worden met hun verleden geconfronteerd, problemen ut het verleden die doorwerken in het heden. Daphne heef heel veel moeite om te verwerken dat haar knappe dochter voor het leven verminkt is en dat ze haar uiterlijk nooit meer terug zal krijgen. Naar Cara toe kan Daphne haar afschuw niet verbergen, er kan geen knuffel voor haar dochter af en ze schermt Cara af voor de buitenwereld. Cara is daardoor heel eenzaam, ze kan haar verdriet niet goed delen, alleen de nachtverpleegster schijnt te weten hoe ze zich voelt en wat ze nodig heeft. Intussen wordt Kathleen ingeschakeld om Cara te begeleiden, zij merkt vrijwel meteen dat e iemand in het genezingsproces van Cara voor tegenwerking zorgt… Twee van de drie verhaallijnen komen langzaam bij elkaar, de dader geeft zich bloot maar weet op tijd te ontsnappen. De ontknoping is spannend, het einde verrassend, kortom een boek dat zeer de moeite waard is om te lezen. De auteur weet actuele thematiek goed te verwerken in een thriller, de lezer gaat automatisch ook nadenken over deze thematiek.