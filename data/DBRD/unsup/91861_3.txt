Rollins wordt al een beetje oude bekende. In De zwarte orde is Sigma Force opnieuw actief. En redt niet onverwacht opnieuw de wereld. Veel bekende ingrediënten. Korte hoofdstukjes zorgen voor snelle perspectiefwisselingen. Je zit in Kopenhagen, dan in de Himalaya, één oogknippering later in Zuid-Afrika. De cliffhangers aan het einde van de hoofdstukjes zijn er ook weer. Net als de historisch-occulte achtergrond. Dat (ex) Nazi's daarin mooi kunnen figureren is bekend. De directeur van Sigma doet nu iets meer veldwerk dan in de voorganger De steen der wijzen. Er is ook weer een vrouwelijke buitenstaander die mee mag doen. En ook nu verliefd wordt op een Sigma Force held. Het omslag is weer smaakvol. Van de man die bij Luitingh ook de Browns deed. Het zal de Brown lezer volgens de uitgever allemaal wel bevallen. En waarom niet? Het is aardig. Ik twijfel wat tussen 2 en 3 sterren. Rollins is een getalenteerd actieschrijver. Daarom 3.
De twijfel? Ik vind De steen spannender. En door de wetenschap... Stop er onmiddellijk mee net te doen of je met een boek het religieuze denken van het volk verandert. Of in dit geval de kwantummechanica voor een groot publiek toegankelijk maakt en daarbij de creationisten een - weliswaar speciaal - duwtje in de rug geeft. Het is toch meestal kennis van het RTL Boulevard soort. Er verschijnt wel eens een thriller waarin intelligent met kennis of wetenschap wordt omgesprongen. Maar die zijn zeldzamer dan de achterflappen doen geloven.
Zet op mijn thrillersite bij beste boek maar weer De steen en niet De zwarte orde. Ik hoop dat deel 3 niet opnieuw wat minder zal zijn dan deel 1. Ik duim voor net wat beter. Ik zie het tegen die tijd wel.