Het is zomer geworden, en Justin geniet van een mooie dag als bij thuiskomst blijkt dat er in zijn huis is ingebroken. Het gekke is alleen dat er niets is meegenomen, maar Justins kamer is grondig doorzocht. Justin weet meteen dat iemand op zoek is naar het boek met uitvalspreuken. Is het Vilinius? Justin beluit het boek te verstoppen, en krijgt hulp van een klasgenootje Naomi.

Binnen de kortste keren raken Justin, Marinda en Naomi verwikkeld in een avontuur dat nog spannender is dan toen Justin zijn uitvalspreuk met de dennen ongedaan moest maken. De drie starten in een bijzonder Reuzenkabouterdorp. Natuurlijk komt Vilinius op hun pad, die beweert dat hij het boek niet heeft. Maar wie heeft het dan? En waarom doen Marinda en Naomi zo raar de hele tijd?

Dit spannende vervolg op Justin en de boom van oorsprong heb ik met veel plezier gelezen. De auteur trekt een nieuw scala bijzondere dieren open. Zo maakte ik kennis met sterfslangen, kwijlkikkers, vechtvossen, woestwolven...  In dit deel gaat de auteur een beetje meer de diepte in en kom je als lezer meer te weten over Justins familie en hun geschiedenis. Dat heeft hij erg goed gedaan.  

De mooie schrijfstijl uit het eerste deel zie ik ook in dit deel weer terug. Het boek leest lekker weg in intelligent geschreven zinnen, met flink wat vleugjes humor.

De kracht van het verhaal is vooral dat deze fantasy door de combinatie van avontuur, dagelijkse werkelijkheid, fantasie en humor bijna echt lijkt. Prachtig gedaan weer. Ik heb wederom genoten van dit Justin-boek. Dit waardige vervolg vond ik zelfs nog beter dan het eerste deel. Ik kan er dan ook niet omheen om dit boek de volle vijf sterren te geven.

Marcel, wederom bedankt dat je deze superleuk geschreven avontuur wilde delen!