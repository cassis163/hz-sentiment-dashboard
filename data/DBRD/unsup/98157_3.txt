Een ander woord voor ideeën is, volgens de Griekse filosoof Plato, het paradigma. Ep Meijer maakt er in zijn boek met dezelfde titel gebruik van door de filmrecensent David Bronstein, allerlei dingen te laten beleven. Dingen die heen en weer schommelen tussen de schimmige wereld van fantasie en werkelijkheid. Met andere woorden, wat is waar en wat niet?
David Bronstein leeft al gedurende 8 jaar met zijn dochter Katja, nadat zijn vrouw Anastacia, kortweg Anè, spoorloos verdween. In de Amsterdamse Kalverstraat wordt een amokmakende vreemdeling gearresteerd die een briefje op zak draagt met Davids naam erop. Uiteindelijk blijkt Davids leven nog maximaal 1 week te duren.
Om los te komen van zijn fantasieën, stuurt zijn hoofdredacteur Martijn Klaarbeek hem naar het filmfestival van Praag. Daar ontmoet David een man, Gabriël genaamd, die weet te melden dat hij de volgende dag zal overlijden.
Wanneer Anès stem door het mobieltje van David klinkt, raakt hij ernstig verward. Vreemde dingen gebeuren waardoor de dood van David steeds weer even lijkt uitgesteld. Dan wordt hij ontvoerd. In Rome weet hij pas aan zijn belagers te ontkomen. In deze wereldstad ontmoet hij Maarten Klaarbeek, de reden van zijn aanwezigheid is niet helemaal helder. Het ongeloof reikt tot ongekende hoogte als hij plotseling oog in oog met Anè staat.
Wat is werkelijkheid en wat fictie? David zal dit zelf onder ogen moeten zien. Voor hem lijkt in eerste instantie alles werkelijkheid te zijn. Maar ontkomen aan zijn belagers en in leven blijven is wel zijn grootste prioriteit geworden.
Ep Meijer weet de lezer 151 paginas lang op het verkeerde been te zetten. Telkens wanneer het verhaal duidelijkheid dreigt te brengen, zaait een plotselinge dichter wordende mist weer twijfel en onzekerheid. Crossend door Europa beleeft David Bronstein de meest verschrikkelijke avonturen, waardoor zijn eigen onzekerheid ook een lineair stijgende lijn vertoont. Zelfs een keuze tussen een grote genocide of een derde wereldoorlog dreigt hem wereldberoemd te maken voor de overlevende mensheid. Wat is werkelijkheid en fantasie? Meijer weet er meer over te vertellen! De lezer mag er naar raden, maar moet dan wel bereid zijn een flinke portie magisch realisme tot zich te nemen. Wie niet van dit (sub)genre houdt en wie houdt van heldere, duidelijk aantoonbare en realistische zaken en gebeurtenissen zal het moeilijk krijgen met dit boek. Maar goed geschreven is het wel.