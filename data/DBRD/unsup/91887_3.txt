Tom Fox is een spion die in eigen land niet zo lekker ligt en daarom tijdelijk zijn heil in Rusland moet zoeken. Het is eind jaren tachtig, ten tijde van de Koude Oorlog. Op een feestje van de Britse ambassadeur ontmoet hij diens 15-jarige stiefdochter Alex. De volgende dag blijkt ze te zijn verdwenen. Fox moet haar terug zien te vinden. Dat rijt oude wonden bij hem open, want Fox verloor zelf zijn dochter bij een ongeluk. In zijn zoektocht naar Alex stuit Fox op een verborgen geschiedenis waarvan de spelers vooral willen dat het verborgen blijft. Ze zullen niet toestaan dat een buitenlandse spion zich mengt in de zaak.

Koude Oorlog
‘Moskva’ geeft de sfeer van Rusland in de Koude Oorlog met alle gruwelijkheden, die vaak heel detaillistisch beschreven worden, goed weer. Het kille klimaat, nog in het minste veroorzaakt door de lage temperaturen, is perfect voelbaar. Er is weinig om blij over te zijn en het wantrouwen jegens iedereen en alles is voelbaar. Bij alles rijst de vraag: wie is goed en wie is fout? De link met een ander donker hoofdstuk uit het verleden, de Tweede Wereldoorlog, maakt het verhaal zo mogelijk nog somberder.

Actueel
Hoewel de Koude Oorlog waar in het boek sprake van is alweer een tijd achter ons ligt, is het verhaal met alle spanningen in de wereld anno nu toch erg actueel. Het boek is daarmee een goede reminder om in te zien dat we moeten oppassen niet opnieuw in zo’n situatie te belanden.

Held en antiheld
Hoofdpersonage Tom Fox is een ware held en antiheld ineen. De toeren die hij uithaalt om Alex op te sporen en te redden zijn bewonderenswaardig en geven hem aanzien, wanneer Fox een bestaand persoon zou zijn geweest. Maar hij is toch vooral een antiheld, toch wel een gewone man die worstelt met het verlies van zijn dochter en meer te lijden heeft onder de lopende scheiding van zijn vrouw Caro dan hij aan haar laat uitschijnen.

Niet gemakkelijk
‘Moskva’ is geen gemakkelijk boek om te lezen. Het speelt zich af in verschillende tijdspannes en er zijn vele lijntjes tussen de verschillende personages en gebeurtenissen. Het kost moeite om het overzicht te bewaren, wat ten koste gaat van het leesplezier van deze thriller. Daarnaast is het verhaal nogal langdradig, het is lastig om de bijna 500 bladzijden geboeid te blijven.

Conclusie
Het verhaal van ‘Moskva’ lijkt ondergeschikt aan de sfeerbeschrijving en het decor van het verhaal. Het is een interessant boek dat door middel van fictie een interessant inkijkje geeft in de Koude Oorlog, maar ‘de spanning’, toch wel het belangrijkste onderdeel van een thriller zou zeker meer aandacht gehad mogen hebben.