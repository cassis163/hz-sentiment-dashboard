Het is weer volop zomer en dat betekent: tijd voor een nieuwe roman van Jill Mansell! Dankzij deze feelgoodauteur kunnen liefhebbers van dit genre elke zomer weer een nieuw boek lezen vol liefde, humor en vriendschap. Mansell schreef eerder bestsellers als Je bent geweldig en Lang leve de liefde.

In het eerste hoofdstuk van Ik zie je op het strand maak je kennis met Clemency en Sam. Twee vreemden die naast elkaar in het vliegtuig zitten. Ze zijn allebei niet op zoek naar liefde, maar aan het einde van de vlucht merken ze dat ze een klik hebben. Ondanks de wederzijdse aantrekkingskracht scheiden hun wegen zich wanneer ze aankomen op de plaats van bestemming. Dan maakt het verhaal een sprong in de tijd. We zijn drie jaar verder en Clem woont weer in haar geboortedorp St. Carys in Cornwall. Alles gaat zijn gangetje maar de liefde van haar leven heeft ze nog niet gevonden. Dan komt haar stiefzus Belle uit Londen op bezoek. Ze is verwaander dan ooit, want Belle heeft haar perfecte man gevonden en Clem is blij voor haar. Totdat ze ontdekt dat Belles perfecte man Sam is.

Als je al geen zomers gevoel krijgt bij het idee van een nieuwe roman van Jill Mansell, dan krijg je dat wel bij het zien van de cover van Ik zie je op het strand. Wat een prachtige zomerse cover! Tijdens het lezen van de eerste paar hoofdstukken maak je niet alleen kennis met Clemency en Sam, maar ook met de andere dorpsbewoners. Meerdere personages met eigen verhaallijnen zijn terugkerende elementen in de boeken van Mansell, maar zonder dat het verwarrend wordt. Clemency is overduidelijk de hoofdpersoon en al snel leer je haar kennen als een vrolijke, extraverte vrouw. Maar daarnaast maak je ook kennis met haar collega Ronan, de verschrikkelijke stiefzus Belle, postvrouw Kate en dorpskunstenaar Marina. Stuk voor stuk personages die genoeg worden uitgediept om ze in je hart te kunnen sluiten. Door middel van de verschillende hoofdstukken wordt er gewisseld van verhaallijn en de hoofdstukken zijn precies lang genoeg om het verhaal tot een geheel te behouden. Onderling zijn de verschillende verhaallijnen met elkaar verbonden, maar omdat je niet weet hoe de verhaallijnen zich gaan ontwikkelen, blijft er genoeg ruimte over voor de lezer om te speculeren hoe het af gaat lopen.

De schrijfstijl van Mansell is simpel en vlot en dat merk je vooral in de omschrijvingen van het idyllische kustplaatsje en de personages. Zonder veel poespas ga je uiteindelijk alle personages (zelfs de onuitstaanbare) sympathiek vinden. Daarnaast is de vertaling door Marja Borg ook uitstekend gedaan. Als je weleens de Engelse, originele uitgave een roman van Mansell hebt gelezen, weet je dat ze vol staan met typisch Britse uitspraken. En die uitspraken heeft Marja Borg perfect vertaald, zonder dat je merkt dat het een vertaling is.

Het concept dat Mansell voor haar romans gebruikt is al jarenlang hetzelfde. Een aantal sterke personages, goedlopende verhaallijnen die uiteindelijk bij elkaar komen in een feelgood-einde. Maar ondanks dat het concept onveranderd blijft, laat de auteur met het plot zien dat ze met de tijd meegaat. De meerdere twisten in het verhaal zorgen ervoor dat het toch weer wat anders is dan de vorige roman en zo origineel en actueel blijft. Door met de tijd mee te gaan laat, de auteur zien dat ze niet vastgeroest is in haar methode en denken. Ze staat open voor veranderingen en dat laat ze in deze roman heel goed zien!

Met Ik zie je op het strand heeft Jill Mansell opnieuw een heerlijke roman geschreven met alle ingrediÃ«nten die we van haar gewend zijn plus nog een beetje extra! Mansell blinkt uit in het ontwikkelen van nieuwe personages en het verbinden van de verschillende verhaallijnen, maar laat met het plot zien dat ze zich blijft ontwikkelen en open staat voor vernieuwing. Ze weet de lezer weer te verrassen en daarnaast krijg je ook nog eens ontzettend veel zin om naar het strand te gaan!