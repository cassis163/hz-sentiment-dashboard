Rebel gaat over de vrouwelijke original van het stuntteam The Renegades. Penna is stoer én sexy niet voor niets is ze uitgeroepen tot “sexiest female athlete of the year”. Over aandacht van mannen heeft ze niet te klagen, maar van geen een van die mannen krijgt zij het erg warm. Totdat ze in een bar in Las Vegas Cruz tegen het lijf loopt. Ze haalt hem over mee te doen aan een stunt, maar na een nacht is duidelijk dat ze elkaar niet meer zullen zien. Penna moet terug aan boord van de Athena en Cruz begint aan zijn nieuwe baan, die voor hem zo belangrijk is dat hij niet het risico kan lopen om deze te verliezen. Terug aan boord blijkt echter dat ze niet zo makkelijk van elkaar af komen. Cruz blijkt namelijk Penna’s nieuwe docent te zijn.

Eerlijk is eerlijk. Toen ik deze achterflap las was ik niet meteen enorm enthousiast. Het leek een beetje een cliché-verhaal te worden. Maar aangezien Penna dus één van mijn favoriete personages is, hoopte ik dat dat toch wat anders zou liggen. En dat was zeker het geval. Het verhaal zat vol onvoorspelbare momenten, die ik niet zag aankomen en daardoor vloog ik ook weer door het boek heen.

Penna lijkt in eerste instantie vooral een heel stoer karakter, maar ze blijkt ook heel kwetsbaar te zijn. Na een ongeluk waar ze ernstig gewond raakte aan haar been, durft ze niet zo goed meer mee te doen met de stunts bij The Renegades, vooral ook omdat haar zus waar ze altijd mee op pad was, niks meer met haar te maken wil hebben. Cruz lukt het om Penna weer beetje bij beetje aan het stunten te krijgen, al zou hij diep in zijn hart willen dat Penna geen levensgevaarlijke stunts meer uit zou halen. Daarnaast heeft hij ook zo zijn eigen reden om aan boord van de Athena te zijn en die plek kan hij absoluut niet kwijtraken. Hoe gek hij ook op Penna is, hij weet dat er absoluut niks mag gebeuren tussen hen, wat zijn positie in gevaar kan brengen.

Rebel is absoluut mijn favoriet van deze serie. Een heerlijk stoer vrouwelijk personage en veel onverwachte gebeurtenissen. Daarnaast komen de personages uit de voorgaande boeken natuurlijk ook weer allemaal voorbij. En aan het eind gaat het verhaal zelfs even een paar jaar vooruit om te zien hoe het jaren later met alle personages gaat. Het is heel jammer dat de serie nu is afgelopen, want ik had nog wel wat langer kunnen lezen over dat zomerse sfeertje aan boord van een cruiseschip.