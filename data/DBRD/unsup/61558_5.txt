Hoewel je weet dat het een roman is, dus fictie, bleef ik toch het hele boek door een soort twijfel houden; het zal toch niet toch op een waargebeurd verhaal gebaseerd zijn?

Het verhaal speelt zich af in de highlands in 1869, in een kleine pachtersgemeenschap. Twee gezinnen kunnen het absoluut niet met elkaar vinden. En als het hoofd van het ene gezin Lachlan Mackenzie, de rentmeester wordt en daarmee macht krijgt, misbruikt hij deze om het andere gezin, de Macrea's, te treiteren. Ze moeten land afstaan, ze mogen geen zeewier meer oogsten, ze krijgen boetes opgelegd. Het ene ongeluk na het andere voltrekt zich. En uiteindelijk ziet Roddy Macrae nog maar een uitweg: hij vermoord Lachlan, zijn dochter en zijn zoon.

Het boek is op een bijzondere manier geschreven. Vanuit verschillende invalshoeken wordt het gebeuren verteld. Een groot deel van het boek bestaat uit een verslag van Roddy zelf, geschreven tijdens zijn gevangenschap inafwachting van zijn rechtszaak. Daarnaast zijn er getuigeverklaringen van de andere dorpsbewoners. En de verslagen van de artsen die de lichamen hebben onderzocht. En tenslotte is er een uitgebreid verslag van de rechtszitting. Op die manier krijg je het gevoel dat je zelf in de jury zit. En ik raakte daar toch behoorlijk van in de war. Aan de ene kant hoop je dat hij wordt vrijgesproken, omdat ik toch wel sympathie voor hem had gekregen door zijn eigen verhaal. Maar als je sec naar de feiten kijkt; verdient hij dan wel vrijspraak?

Een bijzonder boek, wat mij zeker nog wel een tijdje dwars zal blijven zitten...