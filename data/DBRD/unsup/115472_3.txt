'Hij is de liefde van haar leven, en met jou getrouwd'

De ondertitel van 'Duet met jou' vertelt meteen waar dit boek om draait: David is de liefde van Ally, maar Charlotte is met hem getrouwd. Ally heeft een leven opgebouwd met Joe en zoon Jake. Ze mogen dan wel gelukkig getrouwd zijn, de vrouwen hebben hun verleden nooit helemaal losgelaten. Puur toeval brengt ze weer samen, op de ergste avond van hun leven. Terwijl de mannen vechten voor hun leven, worstelen de vrouwen met hun verleden. Charlotte vat wat er gebeurt zelf het beste samen: 'Er moesten dingen geheeld worden'. Dat is precies wat nu gebeurt in 24 uur.

In Duet met Jou volg je het verhaal van Ally en Charlotte vanuit hun eigen perspectief. De vrouwen komen zelf aan het woord, evenredig en om-en-om, van heden naar verleden en terug. Het is een rollercoaster aan emoties, ook voor jou als lezer. Je leert deze mensen langzaam kennen, je raakt wel of niet aan ze gehecht en, net als bij Ally en Charlotte, gaan je gevoelens op en neer, tot alles bij elkaar komt. Geneer je daarom niet als je halverwege alleen maar denkt 'waar gaat dit heen'. Het middengedeelte is ook totaal onduidelijk op dat punt. Maar het wordt je vanzelf duidelijk - tot het voorspelbare toe. Dat laatste is misschien wel het grootste minpunt van Duet met jou. De uitwerking van dit verhaal is gewoon niet zo geslaagd. Je bent lang zoekende, maar ook is de plot alles behalve geloofwaardig te vinden.

Duet met jou moet je lezen vanwege het unieke verhaal met een ontroerend, maar voorspelbaar einde (de epiloog weggelaten). Of je daar tranen bij laat, dat is helemaal aan jou.