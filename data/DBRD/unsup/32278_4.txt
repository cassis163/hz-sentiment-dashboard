Het boek speelt zich af op een cruiseschip waar studenten een jaar lang mee over de wereld varen. Ze krijgen daarbij lessen aan boord en gaan ook op excursie in de verschillende landen waar zij aanmeren. Op dit schip leren Leah en Paxton elkaar kennen. Om een beurs te krijgen voor het jaar op zee werkt Leah ook als privélerares en haar leerling is Paxton. Paxton is echter totaal niet bezig met studeren, aangezien hij veel liever tijd besteedt aan het stuntteam, The Renegades, waar hij deel van uit maakt. Hij moet echter ook goede cijfers halen anders zou zijn carrière wel eens op de tocht komen te staan.

Het leukste en het origineelste aan Wilder vond ik de setting van het boek. Ik las eerlijk gezegd nog nooit een boek dat zich afspeelde op een cruiseschip en ik vond het heerlijk om me in deze wereld te bevinden. Ook al die verschillende plaatsen over de hele wereld waar het schip aanlegt zijn zo fijn beschreven dat het net is of je zelf ook op vakantie bent.

De chemie tussen Leah en Paxton is vanaf het begin al aanwezig, maar het ligt er gelukkig niet te dik bovenop. Natuurlijk hebben beide personages ook weer de nodige problemen zoals zo vaak het geval is in New Adult boeken, maar toch was dit boek op zijn eigen manier ook weer uniek.

Met Wilder heeft Rebecca Yarros een boek geschreven met een hele originele setting. Als je het boek leest ben je meteen in een zomer- en vakantiestemming en aangezien ik dit boek las toen het nog niet echt lekker lenteweer was, vond ik dat wel fijn. Het boek leent zich ook uitstekend om in de zomer lekker op het strand te lezen aangezien het een luchtig boek is. In tegenstelling tot andere boeken die ik van Rebecca Yarros las, was dit boek een stuk minder verdrietig, maar ze laat met Wilder wel zien dat ze ook een luchtiger boek kan schrijven dat nog steeds genoeg inhoud heeft.