Frans de Jong is wetenschapper op het gebied van Levensmiddelentechnologie. Eet gewoon! is zijn tweede boek en heeft als doel om de ‘gewone consument’ bewuster te maken van het gebruik van voedsel. Voedsel heeft als belangrijkste taak ons lichaam te voorzien van de benodigde energie en bouwstenen. En toch gaat het bij veel mensen mis; wij eten voor de gezelligheid, omdat we het lekker vinden en worden dan zwaarder en zwaarder. Wanneer we dan op het punt zijn aangekomen dat de broek weer een maatje groter moet, gaan we op dieet. Dit alles heeft niets te maken met verantwoord eten. En dat is wat Frans de Jong ons in zijn boek wil leren; verantwoorde keuzes maken. Het bijkomende effect van het nemen van verantwoorde keuzes is dat je gewicht kwijt gaat raken en je beter gaat voelen. De ondertitel luidt dan ook: Eet gezonder; voel je fitter; word slanker in 30 dagen.

In dit boek wordt via theorie in de eerste twee hoofdstukken (20% van de inhoud) de benodigde kennis aangereikt om te begrijpen hoe ons lichaam werkt. Hoe je geest op je lichaam reageert en anders om. Het is niet altijd even eenvoudig opgeschreven, maar je voelt dat het noodzakelijk is om deze kennis tot je te nemen, wil je daadwerkelijk je eet- en leefpatroon kunnen wijzigen. Eigenlijk is dat wat dieet ook gewoon betekent. Dieet is afgeleid van het Latijn diaetea (‘manier van leven’) en het Griekse diaita (‘leefregels’). En niet van een maand groene sapjes drinken en dan weer lekker gaan eten.

Door jou van kennis te voorzien, is het doel dat je uiteindelijk zelf de juiste keuzes kunt maken en met alle verleidingen om kunt gaan.
Hier wordt er bijvoorbeeld een pagina lang uitgelegd wat water voor je doet, ook al wist je allang dat je daar meerdere glazen per dag van moet drinken, nu wordt het belang hiervan duidelijker. Door alle informatie lijkt het kwartje makkelijker te vallen en dus beter toe te passen.

Waar bestaat dan de rest van het boek uit?
Je wordt dertig dagen lang meegenomen om te leren waar en hoe jij je levenshouding kunt wijzigen naar een gezonder patroon. Zo komt er vanaf dag vier beweging aanbod. Tja, je ontkomt er niet aan, ook niet in dit boek. “Bewegen is namelijk overal goed voor. Denk aan je hart, longen, spieren, botten en je geest!” Maar ook hierin is de aanpak anders. Meer bewegen vereist een planning en daar word je bij geholpen.

Dagelijks krijg je een recept en ook een fitnessprogramma. En alles met duidelijke informatie en richtlijnen. Zo blijft er elke dag kennis met je gedeeld worden, waardoor het weer een stapje duidelijker en dus eenvoudiger wordt: “ Neem kleine hapjes en kauw goed, dat helpt de spijsverteringsenzymen om het voedsel te verteren.”

Dan zijn er achterin het boek nog meerdere tabellen opgenomen waar je bijvoorbeeld kunt  aflezen wat het gemiddeld energieverbruik bij verschillende activiteiten is. Wist je dat het merendeel van de energie die je dagelijks verbruikt, verbruikt wordt wanneer je lichaam in rust is? Deze 60 à 70% van de dagelijkse energie is nodig om de noodzakelijke lichaamsprocessen goed te laten verlopen.

Daarnaast vind je achterin nog dagboeken die je zelf bij kunt bijhouden om meer inzicht te krijgen in je eigen voedselverbruik en hoeveelheid beweging.

Het enige wat mist en wat je ergens anders moet zoeken zijn sprankelende recepten met mooie foto’s. Deze bestaan echt wel van ‘gezond’ voedsel! Jammer genoeg niet in dit boek. Het boek oogt en is daardoor wat saai.

Het is en blijft een boek over veranderen van levenspatronen. Je moet er zin in hebben. Maar wanneer je er aan toe bent, dan lijkt dit wel een juiste start.
Als laatste nog een mooie tekst: “Het ideale gewicht blijkt in de praktijk voor veel mensen onbereikbaar. Daarom spreken we liever van het reële gewicht: het gewicht dat je gemakkelijk in stand houdt zónder gezondheidsrisico’s en mét een waarborg voor psychisch, lichamelijk en sociaal welzijn. Kortom: het gewicht waarbij je je in alle opzichten goed voelt in je lichaam.”