Walter Lucius debuteerde in 2013 met “De Vlinder en de Storm”, het eerste deel van de Hartland trilogie. Met “De Vlinder en de Storm” won hij de schaduwprijs.
Ik heb “lang” moeten wachten op het tweede deel, mede vanwege het feit dat Lucius “De Vlinder en de Storm” aan een grondige revisie heeft blootgesteld, om zo “Schaduwvechters” beter te kunnen laten aansluiten op het eerste deel.
Wel iets voor de lezers van deel 1 om rekening mee te houden, alhoewel “Schaduwvechters”ook losstaand goed te lezen is.
In Moskou wordt de Afghaanse journaliste Farah Hafez van het Algemeen Nederlands Dagblad gegijzeld en gedwongen om op de televisie een boodschap uit te spreken, omdat er anders iemand doodgeschoten zal worden.
Farah voldoet aan de eis en vlucht na haar vrijlating naar Indonesië, waar ze op zoek gaat naar de criminele praktijken van de oligarch Valentin Lavrov, die ze van veel zaken die het daglicht niet kunnen verdragen verdenkt.
Ze komt in een meedogenloos politiek crimineel wespennest terecht vol hebzucht, intriges en gruweldaden.
Het had zich allemaal in de werkelijkheid kunnen afspelen.
Farah wordt in haar rechercheren bijgestaan door haar vriend Paul Chapelle en haar collega Anya Kozlova.
Het verhaal speelt zich af in verschillende werelddelen zoals Afrika, Azië en Europa.
De verschillende plaatsen en omstandigheden worden door Walter Lucius met veel kennis van zaken beschreven.
In Nederland onderzoekt de recherche in de personen van Radjen Tomasoa en Esther Noordt een dodelijke “hit and run” op een als meisje verkleed jongentje. Ook deze “hit and run” blijkt met de zaak die Farah onderzoekt te maken te hebben.
Het boek is filmisch geschreven, je ziet de verschillende situaties als het ware voor je, wat het verhaal levensecht maakt.
Goed uitgewerkte personages, veel spanning en intriges, waardoor ik geen enkele moeite had het boek weer op te pakken en door te lezen.
De mooie, vlotte, aansprekende schrijfstijl van Walter Lucius maakt het verhaal compleet.
Ik zie uit naar deel 3 van deze trilogie en hoop dat we daar niet al te lang op hoeven wachten.