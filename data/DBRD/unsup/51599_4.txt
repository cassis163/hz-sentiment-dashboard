Het verhaal gaat over Hazel. Hazel is zestien jaar en heeft schildklierkanker, waarbij de kanker ondertussen is uitgezaaid naar haar longen. Ze loopt rond met een draagbare zuurstoftank en een sonde in haar neus. Omdat haar ouders bang zijn dat Hazel depressief is, gaat ze met grote tegenzin naar een praatgroep voor kankerpatiënten. Daar ontmoet ze Gus en zijn vriend Isaac. Al snel zijn Gus en Hazel onafscheidelijk .Na het lezen van het lievelingsboek van Gus ‘Een vorstelijke beproeving’ geschreven door een Nederlandse schrijver, besluiten ze dat ze naar Amsterdam willen reizen om antwoorden te krijgen van de schrijver over zijn boek en het abrupte einde van het boek.
Ondanks het zware onderwerp leest dit boek heel erg vlot en wordt je meteen meegesleept in het verhaal. Dankzij de humor van de hoofdpersonages is het niet alleen een treurig verhaal over mensen met kanker.
Hoewel dit als een Young Adult boek wordt beschouwd, vind ik de schrijfstijl van John Green erg volwassen. Ik heb dit boek in het Engels gelezen omdat ik grote fan ben van zijn schrijfstijl en dat komt beter tot zijn recht in het Engels. De titel “Een weeffout in onze sterren in het Nederlands” bekt natuurlijk ook niet zo lekker als de Engelstalige titel. Nadat ik het boek gelezen heb, ben ik natuurlijk ook naar de film gaan en die is zeker een aanrader. Shailene Woodley en Ansel Elgort spelen een heel geloofwaardige Hazel en Gus, tranen gegarandeerd op het einde!