Verrader van de troon is het spannende vervolg op Rebel in de Woestijn van Alwyn Hamilton. Het verhaal van de blauwogige bandiet gaat verder. In de verhittende woestijn is ze aangesloten bij de rebellenprins. Maar als Amani plotseling wordt ontvoerd is ze haar leven en toekomst niet meer zeker. En al helemaal niet als ze de verhalen moet geloven die ze hoort waar ze gevangen wordt gehouden.

Ik had lang uitgekeken naar het vervolg van Rebel in de Woestijn. Ik was toentertijd groot fan van de nieuwe Mad Max film dat zich ook in een uitgestrekte woestijn afspeelde. Helaas speelde de woestijn in het tweede deel een iets minder grote rol. Als dat wel zo was geweest en Amani had willen ontsnappen had ze zich zo uit de benen kunnen maken.
In het eerste deel deed Amani zich vaak voor als jongen, omdat vrouwen en meisjes vaak als eigendommen gezien werden en zich nooit zomaar op het slagveld mochten begeven. Ook in dit verhaal wordt hier op teruggekomen, alleen heeft Amani daar geen boodschap aan. Ondanks dat haar een beter leven wordt aangeboden dan ze ooit heeft gekend, zet ze alles op alles om te ontsnappen.

In het begin moest ik wel even terug in het verhaal komen. Alle namen en benamingen die zijn verzonnen voor dit verhaal lijken soms veel op elkaar en het was daarom zeker in het begin weer even wennen. Gelukkig verloor ik dat gevoel na een paar hoofdstukken en leek het bijna alsof sommige benamingen ook in onze eigen taal bestonden.

Het heeft me maar drie dagen gekost om dit boek uit te lezen. Het was gewoon alsof ik naar een film aan het kijken was, zo geboeid bleef ik gedurende het hele verhaal. De bovennatuurlijke elementen in het verhaal zijn mooi verworven in de geschiedenis van de wereld waarin Amani leeft. Dat zorgt ervoor dat het leek alsof die wereld gewoon een paar kilometer verderop daadwerkelijk bestond.
Wat dit verhaal meer bevatte dan het eerste deel waren onvoorspelbaarheden. Alwyn Hamilton heeft alles zo in elkaar gezet dat elke plotwending me versteld deed staan en dat wekte een hoop spanning op. Ik wilde zo graag weten hoe het afliep en erachter komen welk volk nou de waarheid sprak dat ik de tijd uit het oog verloor. Gelukkig was de vakantie aangebroken en kon ik bijna non-stop doorlezen.

Heb jij Rebel in de Woestijn nog niet gelezen of alleen dit deel nog niet? Dan raad ik je zeker aan om erin te beginnen! Het is echt een goede serie die bijna kan tippen aan de Glazen Troon reeks. Vier sterren voor dit boek.