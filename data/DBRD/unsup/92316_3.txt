Na jaren weg te zijn geweest keert Aaron Falk terug naar het stadje uit zijn jeugd, Kiewarra. Hij gaat er naar de begrafenis van zijn oude schoolvriend, Luke Hadler, en diens gezin. Want Luke zou zijn vrouw en zoon vermoord hebben en daarna zichzelf van het leven beroofd hebben. Falk woont met gemengde gevoelens de begrafenis bij, in de hoop zo snel mogelijk weer weg te kunnen uit deze verdorde stad. Tot de ouders van Luke hem vragen om de dood van hun zoon wat verder te onderzoeken. Falk geeft het een kans en probeert samen met agent Rico de waarheid te achterhalen.

Oude geheimen komen opnieuw boven en Falk weet niet wie hij kan vertrouwen in Kiewarra. Wil hij eigenlijk wel weten wat er met zijn oude vriend gebeurd is? Want wie wil er eigenlijk wonen in dit verdorde, uitzichtloze en droevige stadje waar haast geen water meer te vinden is?

De Droogte is een goed opgebouwde thriller die de lezer laat mee denken en zoeken naar de waarheid. Zowel het drama met het gezin Hadler als een gebeurtenis van 20 jaar geleden houden de lezer geboeid. De verschillende hoofdstukken lezen ook vlot door de aangename schrijfstijl van de auteur. Echter ontbreekt de echte spanning en onvoorspelbaarheid in dit boek.

De Droogte is een aangenaam boek om te lezen, maar geen super spannende thriller. Het verhaal leidt naar een verrassende ontknoping, maar mist zijn wow-effect. Dit boek is een goede doorsnee thriller, maar geen debuut dat de lezer achterover blaast.