De verkiezingen komen eraan terwijl een van de finalisten, Kira, het slachtoffer wordt van een gewelddadige aanslag door een Chinees. De missmaker, Frederik Bombé, die niet vies is van vrouwelijk schoon, ontfermt zich over haar. Hij staat er dan ook op dat er verder onderzoek wordt gedaan naar de dader, ook al heeft Kira er niets aan overgehouden. Door de connecties van Bombé bij de politie, wordt Van In verplicht om dieper op de zaak in te gaan. Zo komt hij al gauw op een spoor waarbij hij zich niet enkel moet verdiepen in de wereld van de missverkiezingen, maar ook in de wereld van het containervervoer naar China, waarbij de deal van een enorm belangrijk miljoenencontract in aankomst is. Als ze dan ook nog een verdronken Chinees vinden aan de kustlijn, die waarschijnlijk zelfmoord heeft gepleegd, wordt het nog ingewikkelder. Het begint er steeds meer op te lijken dat deze 2 compleet verschillende werelden iets met elkaar te maken hebben. Maar wat is het verband? Tijdens zijn zoektocht tussen al deze raadsels moet Van In ook nog veel aandacht besteden aan Hannelore, zijn vrouw die in verwachting is van hun derde kindje. Zal Van In dit alles tot een goed eind brengen?
Het boek is zeer realistisch geschreven. De gelijkenissen met Ignace Crombé zorgen hierbij voor een mooie weerspiegeling van het boek, met de echte wereld van de missverkiezingen. De twee verhaallijnen zorgen voor wat verwarring waardoor je zelf op zoek probeert te gaan naar de dader. Het is een opbouwende structuur waarbij steeds een stukje van de sluier wordt opgelicht. Tegen het einde komt het verhaal in een versnelling terecht waarbij de spanning compleet is. De karakters van de personages worden weinig tot niet besproken, waardoor je een minder goed beeld krijgt van de personages. Dit geldt echter niet voor de hoofdrolspelers, Van In, Hannelore en Versavel, die we doorheen het boek echt wel beter leren kennen.
Ik vond het een goed boek met een vlotte verhaallijn die niet begon te vervelen gedurende het lezen. Het is niet het beste werk van Aspe, maar het is zeker de moeite om het eens te lezen.