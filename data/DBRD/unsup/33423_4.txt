"De woorden galmen door mijn hoofd, ik hoor ze, ik voel ze, ik zie ze. Ze dansen voor mijn ogen. Ze nemen alle ruimte in mijn gedachten in. Zonder pardon, zonder excuus.
Ik dood hem.
Ik dood hem.
Dacht hij echt dat hij ermee weg zou komen ?"

De wereld van journaliste Benthe Berg komt op zijn kop te staan als blijkt dat haar dochterje Céline één van de slachtoffers is van pedofiel Rik V. In haar zoektocht naar rechtvaardigheid blijkt al snel dat ze alleen komt te staan. De dorpsgemeenschap hult zich in een sfeer van horen, zien en zwijgen en wanneer Rik V. weg komt met een milde straf breekt er iets. Wanneer ook nog eens 'het monster van Voorburg' - een seriemoordenaar on the run -opduikt in haar leven en Benthe zelf het onderwerp wordt van een politioneel onderzoek, zijn er voldoende redenen om de pedalen te verliezen.

In mijn bloed, het eerste deel van wat een serie moet worden rond journaliste Benthe Berg, gaat sterk van start. De proloog is kort maar krachtig en sleept de lezer onmiddellijk mee in de leefwereld van Benthe Berg. Ook al komt ze in de loop van het verhaal vrij egoïstisch over, haar zoektocht naar rechtvaardigheid laat je moeilijk los. Wat volgt is een emotionele zoektocht vergezeld van de nodige spanning en onverwachte plotwendingen.

Dat de nodige toevalligheid hier en daar de kop op steekt neemt niets weg van het leesplezier en Milou van der Will is er dan ook in geslaagd om een thriller te schrijven die je maar moeilijk aan de kant kan leggen. Alleen is het te hopen dat in de volgende delen de lezer een andere kant van Benthe Berg leert kennen, anders bestaat het risico dat het personage al snel alle sympathie gaat verliezen.