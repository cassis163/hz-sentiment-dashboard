Magisch 3,5***
Een paranormale, spirituele verhalenbundel
Door Eva Moraal, Jen Minkman, Vanessa Gerrits, Marijke F Jansen, Rianne Werring, Debora Elisabeth, Mascha Schoonakker, Daniëlle Dijkstra en Isabel Peters

Met dank aan Debora Elisabeth mocht ik Magisch lezen. Een verhalenbundel van 9 korte verhalen, elk met magische en paranormale elementen. 9 verschillende, vrouwelijke auteurs hebben hun schrijfkunsten verenigd in deze heerlijke Young Adult. De cover springt meteen in het oog. Een prachtige afbeelding waardoor je het boek meteen op wilt pakken en lezen.

***

De verhalen vertellen stuk voor stuk hun eigen verhaal maar allemaal worden ze verteld vanuit het oogpunt van een tiener/young adult. Deze jeugdige personen beleven ieder hun eigen spirituele ervaring waardoor hun leven regelrecht veranderd.

***

1) De lazarusprijs door Vanessa Gerrits 4****

Een groepje van 5 tieners gaat tijdens de nacht van Halloween op onderzoek uit naar een familie waarvan gezegd wordt dat het Lazarussers zijn. Ondoden. Wanneer ze betrapt worden vluchten ze maar niemand heeft kunnen zien door wie ze nu eigenlijk betrapt werden. Tijdens de vlucht heeft Delani haar nachtkijker laten vallen en ze moet terug om hem te zoeken. Haar avontuur begint pas echt als ze bij haar zoektocht Hugo ontmoet.

***

2) Silvanima door Isabel Peters 3***

Silva is een buitenbeentje op school en trekt zich graag terug in het bos. Als ze op een dag een aanval van hyperventilatie heeft wordt ze geholpen door een Silvanima, een woudziel. Samen voeren ze strijd tegen het plan voor de aanleg van een snelweg door hun geliefde bos. Zullen ze die strijd winnen?

***

3) Heksenzusje door Rianne Werring 2**

Stefanie is een weeskind. Samen met een groepje andere weeskinderen heeft ze onderdak gevonden bij een Ma. Voor hun onderdak en voedsel verkopen ze Toverzand op straat. Het toverzand wekt bepaalde magische krachten op bij de mensen die het gebruiken. Zo ook bij Simone, één van de kinderen bij Stefanie in het groepje. En Simone wil graag heks worden.

***

4) Jim Djinn door Eva Moraal 3***

Lotte vindt een zilveren aansteker in het huis van haar overleden grootvader. Als ze wil testen of hij nog werkt komt er geen vlammetje tevoorschijn maar een wensgeest, een Djinn. Nadat haar vader geweldadig is geworden heeft Lotte weinig vreugde meer in het leven. Jim de Djinn helpt haar weer van het leven te genieten.

***

5) Hart van goud door Mascha Schoonakker 3***

In de wereld van Tom bestaan de harten van de mensen uit het mooiste rode glas en hangen ze aan een ketting om hun hals. Wanneer Tom zijn hart in stukken laat vallen doet hij er alles aan om het te repareren. Maar een gebroken hart laat zich niet zo makkelijk lijmen. Wanneer hij de moed al heeft opgegeven ontmoet hij iemand met een uitzonderlijk gouden hart.

***

6) Door de sterren verbonden door Debora Elisabeth 4****

Luna en Cira zijn tweelingzussen. Ze zijn totaal verschillend maar hebben beide een moedervlek in de vorm van een ster. Tijdens een vakantie krijgt Luna steeds vaker last van haar moedervlek. Hij jeukt verschrikkelijk. Bij Cira lijkt de moedervlek te verdwijnen. Wanneer Luna de mysterieuze Tayen ontmoet merkt ze dat ze haar zielsmaat heeft gevonden.

***

7) Vergeten door Daniëlle Dijkstra 3***

Tobias heeft al verschillende levens geleefd. Samen met een aantal anderen leeft hij telkens een ander, nieuw leven maar met de herinneringen aan vorige levens waardoor ze elkaar steeds weer terug vinden. Alleen Olivia kunnen ze niet meer terug vinden. Ze schijnt niet opnieuw gereïncarneerd te zijn. Totdat het buurmeisje van Tobias een fles wijn komt lenen.

***

8) Het koeienmeisje door Marijke F Jansen 4****

Joris gaat zijn oma helpen bij de verkoop van haar melkveebedrijf. Door de verschijning van een meisje waarvan wordt gezegd dat ze 50 jaar geleden verdween gaat Joris anders over het bedrijf van zijn oma denken en hij besluit tot een andere oplossing.

***

9) Exodus door Jen Minkman 2**

Sarah wacht in een huisje net buiten Jeruzalem op haar tante Rachel. Samen zullen ze de aarde ontvluchten en de laatste vlucht nemen die er vertrekt. Totdat, in plaats van haar tante, een vreemde man haar huisje nadert. Hij laat haar zien hoe de zaken er werkelijk voor staan.

***

De verhalen zijn lekker luchtig geschreven en lezen heerlijk ontspannend. De auteurs zetten op sublieme wijze bekende levenservaringen op papier en geven er hun eigen magische twist aan. Deze bundel zal veel jeugdige lezers aanspreken maar ook oudere liefhebbers van het paranormale genre zullen ervan genieten. Een echte aanrader voor iedereen.

***

Eva Moraal (1982) is historicus en werkt als onderzoekster in Amsterdam. In 2012 debuteerde ze met haar YA-toekomstroman Overstroomd, die inmiddels ook in Duitsland, Turkije en de VS is gepubliceerd.

Jen Minkman (1978) is fulltime auteur en uitgever en debuteerde in 2012 met haar chicklit Back to school, waarna ze besloot om alleen nog maar boeken voor young adults te schrijven. Haar boeken zijn in diverse talen verkrijgbaar. In 2016 won ze de tweede prijs in de Harland Awards voor Fantasy en SF.

Vanessa Gerrits (1989) behaalde in 2010 haar Professionele Bachelor Journalistiek, waarna ze al snel besefte dat schrijven over feiten toch niet helemaal haar ding was. Sindsdien schrijft en publiceert ze fantasyverhalen voor young adults. Ze debuteerde met haar YA-fantasyroman Tweedehands vleugels.

Marijke F Jansen werd in 1986 geboren in Dronten. Al voordat ze leerde schrijven, schreef ze verhalen in een eigen alfabet, die ze haar moeder na een week nog moeiteloos kon voorlezen. Haar YA-verhaal Muze werd in 2012 gepubliceerd in de verhalenbundel: Dark Romance - Verboden Verlangen.

Rianne Werring (1988) is literatuur - en theaterwetenschapper, voormalig recensent en eindredacteur voor Fantasyboeken.org en auteur van fantasy - en young adultverhalen.

Debora Elisabeth (1982) is eigenwijs, creatief en hopeloos romantisch. Met haar verhalen bewijst zij dat mysterie, romantiek en Zeeuwse nuchterheid perfect samengaan. In februari 2017 verscheen haar novelle Gekortwiekt en in de zomer van 2017 zal haar eerdere boek Vergeef Haar opnieuw worden uitgebracht.

Mascha Schoonakker (1990) maakte op twaalfjarige leeftijd via Harry Potter voor het eerst kennis met fantasy. Sindsdien verslindt ze boek na boek in dit genre als tegenwicht voor de wetenschappelijke kant van haar opleiding Biologie en Medisch Laboratorium-onderzoek. In 2017 komt haar debuutroman Zielverzamelaar uit.

Daniëlle Dijkstra (1989) studeerde kunstgeschiedenis en werkt als leesconsulent bij een bibliotheek. Schrijven is één van haar grootste hobby's: van blogs tot brieven en natuurlijk verhalen. Haar eerste gepubliceerde werk was het korte verhaal Droomliefde in de bundel Onthulde geheimen uit 2014.

Isabel Peters (1977) is boekverkoper, fervent lezer en schrijver van young adult verhalen. Haar novelle De Zeepdroom is in 2012 verschenen in de bundel Dark Romance - Verboden Verlangen.

***