Na Flirten met de baas gelezen te hebben, die ik persoonlijk helemaal geweldig vond, heb ik de eer gehad om een vooruitleesexemplaar van Flirten met de playboy te mogen ontvangen. Ik kon niet wachten om aan het boek te beginnen. Flirten met de playboy bleek uiteindelijk een vermakelijk boek, maar door een aantal minpunten kon het boek niet tippen aan deel 1.

In Flirten met de playboy volgen we het verhaal van Noah en Kayleigh, die in Flirten met de baas ook al voorbij zijn gekomen. Nadat Kayleigh en Noah elkaar hebben ontmoet springt er al snel een vonk over en duurt het niet lang voor ze met elkaar het bed in duiken. Maar beiden zijn ze geen fan van vaste relaties en hebben ze een ‘erop, eraf en weer weg’-mentaliteit. Zullen ze elkaar weten te temmen?

Het begin van Flirten met de playboy begon een beetje teleurstellend. Het beginpunt van dit tweede deel is hetzelfde als deel 1. Zo lezen we weer hoe Lauren door haar man verlaten is en ze aan haar nieuwe baan begint. En we lezen weer hoe Lauren en Austin verschillende streken met elkaar uithalen. Als lezer moet je jezelf door het eerste kwart van het boek heen worstelen. Immers alles wat je leest ken je al. Alle dialogen zijn hetzelfde en zelfs de interne dialogen van Kayleigh en Lauren en die van Noah en Austin zijn bijna identiek aan elkaar. Met name als je het eerste deel kort ervoor gelezen hebt nodigt het boek niet uit om verder te lezen. Echter nadat Noah en Kayleigh elkaar eindelijk ontmoet hebben zorgt dit voor wat meer schot in het verhaal. Als lezer leer je hoe hun relatie tot stand is gekomen en ondanks dat je door het lezen met Flirten met de baas weet hoe het eindigt blijft het toch leuk om te lezen. Zo zitten er zeker weer een aantal momenten in die een glimlach op je lippen zal toveren, maar zo ontzettend grappig als deel 1 was, is Flirten met de playboy helaas niet.

Persoonlijk denk ik ook dat zowel Noah en Kayleigh beter werken als bijkarakters in het boek dan als hoofdpersoon. Beide karakters missen in Flirten met de playboy toch wat diepgang. Zo is Kayleigh veganist, maar nergens in het boek komt bijvoorbeeld naar voren waarom ze ervoor heeft gekozen om veganistisch te worden. Is dit uit principe, is ze ergens allergisch voor of heeft het een andere reden? Dit lijkt misschien maar een klein detail maar het feit dat ze veganist is speelt toch een vrij grote rol in het boek en het zou fijn zijn om hier iets meer over te weten te komen zodat je Kayleigh wat beter leert kennen.

Al met al is Flirten met de playboy een vermakelijk boek om te lezen. Als je eenmaal door de herhaling van het eerste kwart heen bent gekomen leest het boek erg vlot en is het lastig om het boek weg te leggen omdat je toch wilt weten hoe het eindigt. Flirten met de playboy krijgt 3 sterren van mij.