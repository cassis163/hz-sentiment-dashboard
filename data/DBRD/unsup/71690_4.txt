'Nacht op de rivier' is het debuut van Erica Ferencik. In deze thriller bouwt de schrijfster de spanning langzaam op. De lezer gaat zich op een gegeven moment na elk hoofdstuk afvragen hoe het verhaal zich verder zal gaan ontwikkelen. Een verhaal dat ervoor zorgt dat je door blijft lezen.

Het verhaal gaat over vier vriendinnen die eens in de zoveel tijd met elkaar op stap gaan. Tussendoor zien ze elkaar weinig, door werk, gezin en andere dagelijkse beslommeringen. De uitstapjes zorgen ervoor dat de vriendinnen weer even gezellig kunnen bijkletsen. Deze keer verloopt de reis iets anders! Één van de vriendinnen genaamd Pia is nogal een avontuurlijk type. Zij heeft dit keer het uitstapje gekozen en wil met de andere dames white-water raften. Wini ziet dit helemaal niet zitten en wacht tot het allerlaatste moment om uiteindelijk toch ermee in te stemmen. Voordat de tocht überhaupt begint doet Pia iets waarvan de andere dames niet gediend zijn. Dit zorgt voor een rommelige start van het rafting avontuur. Na de eerste spannende afdaling krijgen de dames er toch plezier in en gaan ze samenwerken. Het geeft toch wel een kik, dat onstuimige water. Opeens denkt Sandra iets te zien en zijn ze niet meer zeker van hun gids Rory. De vriendinnen Wini, Rachel, Sandra en Pia zijn op elkaar aangewezen. Gaan ze het redden om de bewoonde wereld weer te bereiken?

Het is een indrukwekkend verhaal dat zich afspeelt in de bossen van Maine. Met meer details en het extra uitdiepen van de spanning had het verhaal nog meer indruk kunnen maken. Neemt niet weg dat deze schrijfster weet hoe ze de pen moet hanteren en zeker nog meer van zich mag laten horen.