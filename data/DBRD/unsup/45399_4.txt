“‘En elke keer dat ze in zo’n Hel sterft,’ zei Lucifer, ‘komt ze hier terug, waar ze opnieuw wordt herinnerd aan jouw verraad.’”  

Met Schuld slaat Lauren Kate een nieuwe weg in. Waar in de eerste delen van de ‘Fallen’-serie Daniël en Luce centraal staan, beschrijft Kate in dit deel het verhaal van Cam en Lilith. Daarmee verwordt Schuld een deel dat afzonderlijk te lezen is. Hoewel het overbekende highschoolverhaal domineert, zorgt Kate met alle verwijzingen naar de klassieke mythologie toch voor het broodnodige beetje extra. Uiteindelijk geeft de meeslepende schrijfstijl de doorslag: dit liefdesverhaal is, ondanks alle voorspelbaarheden, zeker een must read.  

Lilith is na haar breuk met Cam door Lucifer naar de Hel gestuurd. Cam heeft veel spijt en wanneer hij hoort dat Lilith in de Hel leeft, wil hij haar terug. Hij start een weddenschap met Lucifer: als hij binnen vijftien dagen Liliths hart verovert, mag hij haar meenemen uit de Hel. Anders zal hij het speelpoppetje van duivel Lucifer worden. Cam neemt de uitdaging aan en gaat naar Liliths hel om haar opnieuw te veroveren. Echter, hij onderschat de plannen van de duivel en hij vergeet het laatste moment met Lilith: het moment dat hij haar hart voorgoed brak.  

Vanaf de eerste bladzijde doet Liliths leven je denken aan het verhaal uit veel bekende highschoolfilms. Lilith is het impopulaire meisje dat haar hele highschoolloopbaan last heeft van de populaire Cloe. De wonderschone Cam (met wie ze eigenlijk geen contact wil) probeert haar juist veroveren, maar dan blijkt ze de inzet te zijn van een weddenschap. Menig meidenfilm behelst deze verhaalopbouw. De weddenschap tussen Cam en Lucifer kan dan ook niet als nieuw worden beschouwd: associaties met films als 10 Things I Hate About You lijken passend.  

Ook de archetypische Cloe zorgt voor weinig verrassingen. Zelfs de verandering in haar karakter zie je, door alle highschoolboeken, al van mijlenver aankomen. Toch zorgen al deze gebeurtenissen, ondanks de voorspelbaarheid, voor vermaak. De plannen van Lucifer verwacht je, maar de uitvoering bezorgt je een lach. De goedgelovige Lilith laat je nekharen overeind staan wanneer ze zich wéér inlaat met Lucifer, maar maakt ook dat je het verhaal door wilt lezen.  

Kate creëert een extra laag in het verhaal door impliciet en expliciet te verwijzen naar klassieke mythen. Waar de vrouwelijke stormdemon Lilith en duivel Lucifer expliciet naar voren komen en hun betekenis meebrengen, zorgen impliciete verwijzingen naar onder andere het verhaal van Orpheus en Euridice of Alastor voor de broodnodige extra diepgang. De passages over Kanaän vertellen je niet alleen de geschiedenis van Cam en Lilith, maar door details als de tempel ook meer over de eeuwenoude mythologie. Daarbij is Kates uitwerking secuur. In Lucifers karakter zijn diverse duivelskenmerken tot in de puntjes uitgewerkt en zelfs de lier van Orpheus speelt in Schuld een belangrijke, hetzij opgelegde, rol.  

Niet alleen de intertekstualiteit maakt Schuld tot een aantrekkelijk verhaal. De goedgekozen constructie, waarbij je wisselend meekijkt met Cam of Lilith, en de natuurgetrouwe dialogen helpen mee. Ze bezorgen je een gevoel van medelijden en leedvermaak, iets waar Kate met haar hele verhaal op inspeelt. De wraakacties van Lucifer op Cam zijn schrijnend. Toch blijft het heerlijk om te lezen hoe Cam zich eruit redt. Ook Liliths gevoelens voor Cam en haar naïviteit zijn tot in detail uitgewerkt, iets wat het verhaal ten goede komt.  

‘Het verleden dat ze zich niet kon herinneren, golfde het heden binnen.’ Elke keer wanneer Cam lijkt te winnen, weet Lucifer Lilith naar zijn hand te zetten: het welbekende verhaal. Toch kabbelt Schuld niet ‘maar voort’. Met een einde waarbij het verhaaltempo afneemt en Kate de spanning verhoogt door middel van flink wat actie sluit ze het meeslepende verhaal af. Kate maakt het gebrek aan een originele verhaallijn ruimschoots goed middels aantrekkelijke verwijzingen naar demon Lilith, Lucifer en Kanaän en een meeslepende schrijfstijl. Van begin tot eind waan je je in de wereld van Cam en Lilith: een bijzonder liefdesverhaal.