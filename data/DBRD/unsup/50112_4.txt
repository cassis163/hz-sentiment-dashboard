Emma Overmars wordt op een avond, onderweg van haar zwemtraining naar huis, overvallen door een aantal bendeleden van de Saints, en door hen bruut mishandeld en verkracht, en daarna voor dood achtergelaten. Slechts een van hen wordt door haar later geïdentificeerd. Hij staat bekend als Short-AS.

Een aantal maanden later reageren haar vader Nick Overmars, die agent is bij de politie in Utrecht, en zijn collega op een oproep i.v.m. ongeregeldheden op station Overvecht. Ter plaatse schiet Nick een gewapende tiener dood, waarvan later blijkt dat het om deze Short-AS gaat.

Al heel snel doen geruchten over een wraakactie van Nick de ronde, vooral wanneer blijkt dat er geen wapen bij het slachtoffer wordt gevonden. Maar het leven van Nick en zijn gezin neemt pas echt een dramatische wending wanneer de Saints hun "homie" gaan wreken.

Een nieuwe Linda Jansma. Die komt bij mij altijd direct op de wensenlijst. Ik heb van dit boek dan ook weer ontzettend genoten.

Net als uit haar voorgaande boeken, valt ook uit dit boek op te maken dat Linda altijd veel onderzoek doet. De gang van zaken binnen een jeugdbende wordt op onnavolgbare wijze weergegeven. De dreiging die er van het uitgaat, het constante gevaar dat een jeugdbende vormt, het gevoel zelfs in je eigen huis niet veilig te zijn, omdat zij voor niets of niemand terugdeinzen en zichzelf min of meer onoverwinnelijk achten, moet vreselijk zijn.

Maar ook de manier waarop men kennelijk met elkaar omgaat in een jeugdbende deed mij huiveren. Linda weet namelijk heel goed weer te geven dat zij niet alleen een gevaar vormen maar dat zij vaak ook zelf in gevaar zijn en op hun hoede moeten zijn zodra zij de hiërachie verbreken.

Maar ondanks mijn positieve woorden vond ik dit boek minder sterk overkomen dan voorgaande boeken, al kan ik er niet precies de vinger op leggen waar hem dit nu in zit. Genoten en gehuiverd heb ik in elk geval wel dus ook nu weer een hoog aantal sterren wat mij betreft.