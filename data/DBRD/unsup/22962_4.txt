Laurens van Daelen wordt door medestudente Maan overgehaald om met haar mee te doen aan een liftwedstrijd naar Lissabon. Aanvankelijk had hij daar niet veel zin in maar onder druk van zijn provocerende broer en dominante vader veranderde hij van gedachten. Hij besluit de uitdaging te accepteren met maar een gedachte: ik wil winnen. De reis voert hen door België, Frankrijk en Spanje en ze ontmoeten een aantal bijzondere mensen waarmee Maan heel makkelijk contact legt maar die Laurens soms een ongemakkelijke gevoel geven.

Tijdens de reis moeten de deelnemers aan de wedstrijd opdrachten uitvoeren. In zijn drang te willen winnen gaat Laurens bij de uitvoering van één opdracht heel erg ver en dat plaatst hem in de schijnwerpers. Tot groot ongenoegen van zijn vader die zichzelf ongevraagd opgeworpen heeft als Laurens persoonlijke coach. Ongewild wordt het een reis waarin Laurens de balans van zijn leven opmaakt en ontdekt dat het moeten voldoen aan de verwachtingen van anderen verstikkend is voor je persoonlijke vrijheid.

Sandra Bernart (1973) werd geboren in Hamont en studeerde economische-psychologie aan de Universiteit van Tilburg. Ze publiceerde in verschillende verhalenbundels en op literaire websites. Haar korte verhalen vielen regelmatig in de prijzen. Haar debuutroman Ik zag Menno stond op de shortlist van de Hebban debuutprijs 2016. Vol van Maan is haar nieuwste roman.

Hoofdpersonen in Vol van Maan zijn Laurens en Maan. Twee studenten die als team meedoen aan een liftwedstrijd naar Lissabon. Tussen de twee ontstaat een heel aparte chemie die versterkt wordt door de mensen van wie zij een lift krijgen of die ze tijdens hun reis ontmoeten. Mensen die een eigen verhaal hebben, het ene nog boeiender dan het andere en die door de manier waarop Sandra Bernart ze beschrijft tot leven komen. Het is fascinerend te lezen hoe door deze verschillende verhalen de inzichten van Laurens over zijn eigen leven beginnen te kantelen. Maan speelt hierbij een belangrijke rol. Haar ogenschijnlijk zorgeloze manier van leven en de liefde en tederheid die Laurens bij haar ervaart, geven hem de kracht de confrontatie met zijn dominante vader aan te gaan. Zo wordt deze reis naar Lissabon uiteindelijk een reis naar bevrijding en nieuwe wegen.

Sandra Bernart is erin geslaagd om de lezer een inspirerend verhaal in te trekken dat doorspekt is met dramatiek en humor en wordt bevolkt door tot de verbeelding sprekende personages. Het is ook een diep menselijk verhaal dat ontroert.
Stilistisch is het prachtig. Ze maakt kundig gebruik van de vele mogelijkheden die de taal haar biedt om gedachten, emoties en gevoelens te verwoorden in prachtig en helder proza. Vol van Maan is een heerlijk boek waarvan je intens kunt genieten.