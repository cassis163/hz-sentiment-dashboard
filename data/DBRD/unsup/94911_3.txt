Met ondersteuning van een mooie en zeer uitnodigende website mocht het nieuwe schrijversduo Escober, bestaande uit het echtpaar Esther en Berry Verhoef, onlangs debuteren met de grimmige en kiezelharde actiethriller Chaos. In feite is het boek een vrij logisch vervolg op de eerste twee thrillers die Esther Verhoef voor uitgeverij Karakter heeft geschreven. Alleen de hoofdpersoon is anders, maar het snelle tempo en de vaak rauwe actie is absoluut herkenbaar. De hand van Esther Verhoef is dus duidelijk aanwezig en het is nog even de vraag wat de inbreng van haar man Berry nu precies is geweest. Heeft hij een deel van de research gedaan en mogelijk een aantal ideeën aangedragen die in het boek zijn verwerkt, of heeft hij daadwerkelijk delen van de tekst geschreven? Het zal mogelijk in de toekomst duidelijk gaan worden, al moet op dit moment in alle eerlijkheid gezegd worden dat in de wereld van het spannende boek Berry Verhoef louter bekend staat als een zeer aimabele man die heel creatief is met zijn beide handen. Maar hij krijgt het voordeel van de twijfel en misschien is Escober wel écht een soort van Nederlandse Nicci French, waarbij Esther dan toch in ieder geval de grootste invloed op het geheel zal hebben.
Hoofdpersoon in Chaos is de getraumatiseerde militair Alex Fisher, die tijdens zijn uitzending naar Bosnië behoorlijk met zichzelf en de rest van de wereld in de knoop is geraakt. Vanwege nachtmerries en black-outs is zijn relatie met Helen op de klippen gelopen. In Mexico probeert Fisher weer enigszins grip op de werkelijkheid te krijgen. Daar komt hij echter in aanraking met de bloedmooie Angela, die hem eerst in de problemen helpt en hem daarna meeneemt naar Spaans Baskenland. Maar meteen vanaf het begin heeft Fisher zo zijn bedenkingen over de betrouwbaarheid van de mysterieuze vrouw. Uiteindelijk komt hij dan ook terecht in een aantal levensbedreigende situaties.
Het hele boek is in de ik-vorm geschreven en speelt zich af vanuit het gezichtspunt van Alex Fisher. Langzaam maar zeker komen zijn demonen boven water drijven en krijg je inzicht in zijn volledige levensverhaal. Fraai is het allemaal niet en Fisher is de eerste om dat ook allemaal te beamen. Maar ondanks zijn problemen en zijn moeite om zich nog aan te passen aan de huidige maatschappij, heeft hij toch nog altijd een hoop van zijn gezonde verstand weten te behouden. Vandaar dat er steeds op tijd een aantal alarmbellen gaan rinkelen en hij langzaam maar zeker ontdekt in welk wespennest hij terecht is gekomen.
Tijdens het lezen van Chaos heb je regelmatig het gevoel dat je in een supersnelle sportwagen zit. Ongemerkt laat je jezelf meevoeren in het opzwepende tempo van het verhaal en de verschillende emoties die het oproept. De actie is soms keihard en absoluut bloedstollend te noemen, terwijl er tussendoor ook momenten van bezinning zijn te vinden. Geweld, verraad, liefde, seks en verlangen zijn de steekwoorden waar het verhaal op is gestoeld en het werkt allemaal naar behoren. Soms verliest Chaos zichzelf in onwaarschijnlijke plotwendingen en holt het verhaal zichzelf een beetje voorbij. Maar dat is het schrijversduo gemakkelijk te vergeven.
Chaos mag absoluut een geslaagd debuut worden genoemd. Het is te hopen dat het echtpaar Verhoef de tijd blijft vinden om onder de naam Escober regelmatig voor nieuwe thrillers te zorgen, al schreeuwt hun manier van schrijven wel om een vaste hoofdpersoon in de traditie van bijvoorbeeld Dennis Lehane. Een auteur waar ze meer mee te vergelijken zijn dan met – het in de pers vaak genoemde – duo Nicci French. Als er al vergelijkingen nodig zijn…