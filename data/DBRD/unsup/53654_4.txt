Het begin van het verhaal klinkt heel naar: Morgan Crow is een dochter van de kanselier en men zegt dat ze vervloekt is. Van alle nare dingen die er om haar heen gebeuren met andere mensen krijgt zij de schuld. Ook weet ze dat kinderen zoals zij bij Avondstond, dat is de nacht voor haar 11e verjaardag zullen overlijden. Maar net voor die tijd wordt ze meegenomen door een vreemde meneer, Jupiter Noord, naar Nevermoor. Morrigan kan daar blijven als ze bij het wondergenootschap kan zien te komen. Door allerlei proeven wordt dat bepaald. Ook moet je een "kneepje" hebben, een bijzonder talent. Lekker spannend boek met veel magische vondsten, grappige conversaties en mooie moraal. De kinderen in het verhaal zijn aan de ene kant heel bijzonder maar aan de andere kant ook net als andere kinderen. Heel herkenbaar is bijvoorbeeld de rivaliteit onderling. Het gegeven lijkt wel wat op Harry Potter, maar wat geeft dat als het goed gedaan is?