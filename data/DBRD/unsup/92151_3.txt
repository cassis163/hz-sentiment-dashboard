Natuurlijk weet je als je aan een boek begint, waar al zoveel sequels van verschenen zijn dat ze redelijk voorspelbaar zijn. Bij dit eerste deel met Dirk Pitt in de hoofdrol is dat niet anders. Het is een luchtig geschreven verhaal, dat je kennis laat maken met de toekomstige hoofdpersonages. De held Dirk Pitt met z'n nooit aflatende laconiek optimistische humor en zijn robuuste vriend Giordino. Vanzelfsprekend mag het vrouwelijk schoon niet ontbreken; de wederzijdse liefdesverklaringen komen echter uit de lucht vallen en slaan m.i. binnen de context als een tang op een varken. Hoewel dit al een vrij oud boek is en er in het verhaal de nodige technische snufjes ingezet worden, komen deze niet hinderlijk gedateerd over. Een eenvoudig geschreven avontuur, voor als je een keer niet teveel diepgang wilt.