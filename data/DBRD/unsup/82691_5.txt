Badboy Carter heeft mijn hart veroverd.. en Sophie Jackson ook! Voor het eerst las ik een boek in het New Adult genre en dankzij Stuk van jou heb ik daar geen moment spijt van gehad. Toen ik de achterflap las, was ik al verkocht. Ook nog was het boek een aanrader voor fans van Orange is the New Black. Het beloofde heel wat voor het lezen van dit boek.

We maken kennis met de roodharige Kat Lane en ook met haar nachtmerries, want vijftien jaar geleden zag zij hoe haar vader werd vermoord en werd zij gered door een mysterieuze vreemdeling. Ze deed haar vader een belofte om iets terug te doen en geeft – tot ongenoegen van haar moeder – gedetineerden les in de Arthur Kill-gevangenis.

In deze gevangenis zit Wesley Carter. Hij is gevaarlijk en intimiderend. Slechts zijn reclasseringsambtenaar Jack mag hem Wes noemen; voor de rest van de gevangenis is het Carter. Op zichzelf is Carter al een personage dat voor wat oproer zorgt, maar zodra zijn pad kruist met dat van Kat wordt het pas echt interessant. Voor een kans op een vervroegde vrijlating moet Carter zich inschrijven voor de les Engelse literatuur. Kat’s eens zo rustige klasje krijgt gezelschap van de gevaarlijke Carter. Maar naast gevaarlijk is Carter ook enorm aantrekkelijk. Al vanaf hun eerste ontmoeting is er een sterke aantrekkingskracht tussen de gedetineerde en zijn docente.

Juist die aantrekkingskracht zorgt voor een heel spannend en sexy liefdesverhaal. Deze verboden liefde is zo meeslepend dat ik gewoon door wilde blijven lezen. De relatie tussen Kat en Carter bevat passie en Engelse literatuur.. en zei ik al veel passie? De lessen die ze geeft aan Carter bevatten oude stukken van Shakespeare die op hun eigen manier ook weer een rol spelen in het verhaal, zoals de Koopman van Venetië. Naast dit alles hebben Carter en Peaches, zoals hij haar noemt, ook nog wat geheimen. Ik zal niet teveel verklappen, maar Sophie Jackson heeft er heel goed voor gezorgd dat de puzzelstukjes in het verhaal precies in elkaar passen. Zo zijn er af en toe nog wat verassende wendingen die ik niet aan zag komen.

Eén wending kwam helaas niet. Bijna zou je vergeten in het boek dat de romance in de gevangenis verboden is. Kat en Carter zijn zo tot elkaar aangetrokken dat ik ongeveer na de helft van het boek wel eens vergeet dat Carter nog steeds voorwaardelijk vrij is. Ik wachtte op een bom die niet zou barsten. Wel was er wel degelijk een heerlijke vervangende dosis drama, maar niet dat moment waarop ik hoopte dat Jack op zou duiken met slecht nieuws. Sowieso vond ik het niet verkeerd als Jack opdook, wat een leuk personage! Ik ben toch echt het meest weg van bad boy Carter, maar de bijrollen in het verhaal zijn ook stuk voor stuk interessant. Er was er geen een waarvan ik dacht ‘had die maar weggelaten’.

Sophie Jackson heeft haar beloftes zeker waargemaakt. Stuk van jou is een meeslepend debuut dat laat zien waarom verboden liefdes zo heerlijk zijn om over te lezen. Het boek is prima te lezen als standalone, maar als je dit boek eenmaal leest, wil je meer. Ik heb gezien dat er meerdere Engelse delen zijn, dus als er meer delen vertaald worden van Carter en zijn Peaches, ben ik van de partij.