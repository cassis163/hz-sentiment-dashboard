waarin de persoon van Mary Crow verder is uitgediept...,Doolhof is het tweede boek van de uit Nashville, Tennesee afkomstige Sallie Bissell. Ze debuteerde in 2001 met het zeer spannende Woud van de dood en introduceerde toen de openbaar aanklager Mary Crow, een Indiaanse vrouw (Cherokee) die reeds op relatief jonge leeftijd een uitstekende reputatie heeft weten op te bouwen. In Doolhof staat Crow wederom centraal en krijgt ze te maken met een op het oog willekeurig complot om verschillende Amerikaanse rechters uit verschillende districten te vermoorden. Eén van de rechters die op het lijstje van de moordenaars kan voorkomen is Irene Hannah, een oude vriendin van Mary Crow, die haar min of meer heeft opgevangen en opgevoed toen haar moeder vele jaren eerder werd vermoord. Als Hannah plotseling inderdaad blijkt te zijn verdwenen, gaat Crow samen met haar vriend en jeugdliefde Jonathan Walkingstick wanhopig op zoek naar haar vriendin en komt ze uiteindelijk terecht in het kamp van de moordenaar. Is ze echter op tijd om Irene Hannah te redden?

Woud van de dood was één van de beste debuutromans die ik de laatste jaren heb gelezen en ik was daarom zeer benieuwd of Sallie Bissell in staat zou zijn om dit met haar tweede boek een goed vervolg te geven. Als ik heel eerlijk ben kan ik niet anders dan concluderen dat Doolhof een stuk minder is dan haar voorganger. Is het daardoor automatisch een tegenvallende leeservaring? Nee, absoluut niet!

Doolhof is een uitstekend boek, maar haar debuut valt gewoon niet makkelijk te overtreffen. Vandaar dat een vergelijking ook niet helemaal eerlijk is. Met Doolhof heeft Bissell weer een prima psychologische thriller geschreven, waarin de persoon van Mary Crow verder is uitgediept en er inmiddels een zeer geloofwaardige hoofdrolspeler door Bissell is neergezet. De schrijfstijl van de auteur is zeer prettig en zal zowel mannen als vrouwen bijzonder aanspreken. Zowel de opbouw van het verhaal als het plot zijn goed verzorgd en een aantal vragen die overbleven in Woud van de dood worden in dit tweede boek ook keurig beantwoord. Daarnaast zitten er ook weer voldoende elementen in die verder uitgewerkt kunnen worden in nieuwe delen die ongetwijfeld gaan volgen.

Bissell wordt soms vergeleken met Patricia Cornwell, maar hoewel er absoluut overeenkomsten zijn heeft ze toch echt een geheel eigen stijl. Ik heb van beide boeken van haar zeer genoten en ben nu alweer zeer nieuwsgierig naar het vervolg. Dit is een auteur waar wij in de toekomst nog heel veel van mogen verwachten.