De semi-allochtone politiecommissaris Kareem Zeiz met lak aan procedures, die zich als een pitbull vastbijt in zijn moordonderzoek; een open asielcentrum met een corrupte directie; de vlucht van afgewezen jonge asielzoeksters in de illegaliteit en prostitutie… zijn enkele ingrediënten van de bloedstollende thriller WEG van Jos Dewit.

Een Afghaanse asielzoeker wordt dood aangetroffen in een afvalcontainer in het open asielcentrum van Sint-Truiden.
Kareem Zeiz leidt na een tijdelijke afwezigheid het moordonderzoek.
Deze moord roept bij hem veel vragen op.
Waarom werd deze man vermoord en vervolgens gedumpt in een afvalcontainer, waar hij bij toeval werd ontdekt door een spelend jongetje?
Waar is de zus van de vermoorde man gebleven?
Heeft zij iets met de dood van haar broer te maken?...
Deze en vele andere vragen pijnigen de hersenen van Kareem Zeiz.
Zijn onderzoek loopt niet alleen in Sint-Truiden, maar het brengt hem ook naar Herk-de-Stad en naar het prachtige Maastricht.
Wanneer hij van zijn korpschef en van de onderzoekrechter uiteindelijk het bevel krijgt om zijn onderzoek af te sluiten, ook al blijkt dat er meer aan de hand is dan een gewoon overlijden, beseft Kareem Zeiz dat hij met zijn onderzoek op iets groots is gestuit, dat voor de buitenwereld gesloten moet blijven. Maar dat is buiten Kareem Zeiz gerekend.
Hij besluit zijn onderzoek tegen beter weten in verder te zetten en valt van de ene in de andere
verbazing.

Tijdens zijn onderzoek loopt hij de lijntjes van het toelaatbare en van de wettelijkheid af, hij opereert vaak in de grijze zone van wat mag en niet mag, maar uiteindelijk stoort hij zich daar niet aan.
Zijn eigengereid handelen, zijn koppigheid en zijn volhardendheid om de waarheid aan het licht te brengen worden beloond, want het recht kan zegevieren…

Dit boek is mijn eerste kennismaking met Jos Dewit.
Zijn boek heeft mij erg verrast. Het is een mooi vlot geschreven doorlezer, met perfect uitgediepte hoofdpersonages.
Hij begint sterk met zijn verhaal en gaandeweg wordt de spanning opgebouwd om te eindigen in een perfecte plot.

Jos Dewit heeft met deze thriller meer dan zomaar een verhaal geschreven. Hij brengt – gewild en terecht - een groot maatschappelijk probleem onder de aandacht.
De grote instroom van vluchtelingen uit landen uit het Midden-Oosten leidt tot meer en meer protest en ongenoegen van de lokale bevolking.
Eens in Europa worden de vluchtelingen quasi volledig aan hun lot overgelaten en vallen zo dikwijls in handen van malafide personen, die de al dan niet afgewezen asielzoekers gebruiken en misbruiken.
De realiteit heeft het boek ook al ingehaald, de auteur geeft in het boek in een interview met de lokale reporter een verwijzing naar de Syriëstrijders en naar IS.

Naast een aanklacht tegen de huidige asielprocedure, geeft het boek ook een vingerwijzing naar o.a. de slechte behandeling die Roma’s bij ons krijgen, dit alles mooi verpakt in een misdaadverhaal en hopelijk geeft dit de lezer toch wat stof tot nadenken.

Na het lezen van dit boek, kan ik mij niet van de indruk ontdoen dat Jos Dewit begaan is met het lot van vluchtelingen in ons land.

Aan dit boek geef ik graag 4 ½ sterren.