Een meesterwerk van een debuut! Een bijna 400 pagina’s tellende, zeer spannende thriller. Journalist Viljar Ravn Gudmundsson ontvangt een mail van iemand die aankondigt zelf als rechter het leven van een vrouw te gaan beëindigen. Een vrouw die in zijn ogen een misdaad heeft begaan, maar daar niet voor is gestraft. De straf zal hij dus gaan uitvoeren. Viljar neemt deze mail niet serieus, totdat hij voor zijn krant achter een tip aan moet gaan: een vrouw zou van een flat gesprongen zijn. Maar is dit wel een geval van zelfmoord? Inspecteur Lotte Skeivoll heeft zo haar bedenkingen. Wanneer Viljar op het politiebureau vertelt over de mail die hij ontvangen heeft, komt de volgende al weer binnen. Steeds ontrafelen ze de op handen zijnde moord te laat en staat de politie voor raadselen. Wie zit hier achter en waarom doet hij of zij dat? Heeft het te maken met de zaak Jonas, waarmee Viljar 4 jaar geleden een scoop had? Aan de politie de taak om dat uit te zoeken, maar Lotte krijgt hulp van een rechercheur van Inlichtingendienst Kripos, maar of die haar echt helpt?
Heerlijk geschreven thriller, waarbij je zelf ook niet meer weet wie er achter zit. Tot het einde blijft het spannend, een echte aanrader! Scandinavië heeft er weer een nieuwe naam bij in trhillerland!