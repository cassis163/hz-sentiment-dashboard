"Op een ochtend die begint als elke andere staat Robbie op, kust zijn nog slapende vrouw Emily, en legt een brief voor haar neer. Dan trekt hij de deur achter zich dicht en loopt weg van hun huis, hun leven samen, en hun onverbrekelijke liefde. De reden achter Robbies daad wordt duidelijk als het verhaal langzaam terugspoelt naar 1962, door het leven van twee mensen die in elkaar de liefde van hun leven hebben gevonden, maar wier liefde geworteld is in een groot geheim. Een geheim dat tegen elke prijs beschermd moet wordenâ€¦"

De cover is mooi en heeft iets speciaals. Is het de kleur of zijn het de meeuwen in combinatie met de kleur, ik weet het niet, maar hij trekt de aandacht. Ik neem aan dat de twee meeuwen op de voorkant symbool staan voor 'Samen'. Na het lezen wordt die symboliek duidelijk.

Het verhaal over Emily en Robbie start in het heden. Het eerste hoofdstuk is aangrijpend, omdat Robbie de deur achter zich dichttrekt en wegloopt uit hun leven samen. Waarom?

Cohen neemt je mee terug in de tijd. Het boek is opgedeeld in verschillende delen waar in elk deel een periode van ettelijke jaren uit het leven van Emily en Robbie wordt beschreven. Op die manier kom je beetje bij beetje te weten wat er gebeurt is tussen hun eerste ontmoeting en het heden. De opbouw is verrassend. Je moet alert blijven qua tijdsbesef en het is net op die manier dat je ziet hoe alles op zijn plaats valt.

In het begin komt het door de vele namen en het wisselend tijdsverloop allemaal wat verwarrend over, maar eenmaal daar aan gewend vraagt het om gelezen te worden. De kracht van het verhaal is juist dat het 'achterstevoren' gebracht wordt. Een bewuste keuze van de auteur - dit geeft ze ook aan in het interview achter in het boek. Ik kan deze keuze alleen maar toejuichen. Het geheim van Emily en Robbie blijft tot de plot toe een raadsel. Zelf had ik geen idee waar het verhaal zou eindigen. Het voelde als een ui die afgepeld werd, laagje voor laagje. Het verhaal - zeker op het einde - heeft me echt ontroerd. Knap !!

De schrijfstijl van Cohen is soepel, toegankelijk en beeldend. Door haar creatieve opbouw wil je verder lezen. 'Samen' is een verhaal over de kracht van ware liefde en waarom twee mensen voor elkaar kiezen. Maar het is ook een verhaal over keuzes maken, over schuld en onschuld en de gevolgen daarvan. Ik geef het graag 4 sterren.

Met dank aan Uitgeverij De Fontein en Hebban voor dit recensie-exemplaar/Buzz-boek.