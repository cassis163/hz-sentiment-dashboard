Dame Blanche is de titel van het kookprogramma dat Jane presenteert. Ze houdt van koken maar het format van haar programma begint haar steeds meer tegen te staan. Haar relatie is net uit en ze woont tijdelijk bij haar opa. Dat is een kant van het verhaal, een beetje chicklit achtig verhaal van een bekende televisiester. Dan volgt het verhaal van Jerry, net uit de gevangenis en met een zeer dubieus verleden, hij wordt verliefd op Jane en hij wil haar ontmoeten zodat ze ook verliefd op elkaar zullen worden. Daar is hij van overtuigd. Zijn louche neef zal hem erbij “helpen”. Jerry is hierbij geïnspireerd door het boek “de kracht van opbouwende gedachten”. Het boek blijkt echt te bestaan. Hoewel het boek een grote rol speelt in het leven van Jerry speelt het een kleine rol in het boek. Verder spelen er nog een paar bijzondere mensen mee die allemaal hun eigen kleur (of smaak) aan het verhaal geven. Allemaal heel beeldend beschreven door de auteur en zo verschillend. Allemaal spannende ingrediënten voor een bijzonder recept. Ik was gelijk enthousiast, Dame Blanche is tenslotte mijn favoriete toetje. De cover beloofd een spannend verhaal en toen Jane in het begin dacht dat ze gestalkt werd zat de stemming er goed in. Het blijft echter niet de hele tijd spannend in dit boek, dat vond ik wel jammer.
Jane staat echter heel blanco in dit verhaal lijkt wel, wordt soms wat te jong en naïef beschreven terwijl later in het verhaal blijkt dat ze meer kwaliteiten heeft. Die komen er alleen niet uit. Je leest hoe ze groeit en van gedachten verandert door de gebeurtenissen. Jerry heeft iets engs, doet alsof hij dom is maar ondertussen heeft hij een plan waar hij alles voor opzij zet. Dit psychiatrisch beeld is mooi omschreven en bevat voldoende informatie zodat je je in de persoon kunt inleven.
Wat me verder opviel is dat de auteur van humor houdt, er zitten leuke grappen in. Zoals de vriendin van Carl die de kans wil grijpen om de haren van een televisiester te knippen om bekendheid te krijgen als kapster. En Elvin Post houdt van merken, nooit zomaar een geurtje maar Gloria Vanderbilt, geen snackbar maar de Mac Donalds etc….. een bijzondere manier van gedetailleerd schrijven.
Ik had er iets anders van verwacht, vooral toen ik las over de prijzen die Elvin Post gewonnen heeft maar het is me niet tegengevallen.
Na het lezen van dit boek zou ik dit boek aanraden aan mensen die op zoek zijn naar een boek dat je aandacht voldoende vasthoudt en dat net eng genoeg is zodat je het in bed uit kunt lezen.