‘De regen. Ik snak ernaar. Na al die jaren is het een intense diepgewortelde begeerte geworden. Een simpele regenbui. Dat is alles. Meer vraag ik niet.’

'De Strop Ploeg' is het futuristische maar bovenal confronterende verhaal over Evan Delier. Dit is het eerste boek van Koen P.H. Romeijn, muzikant en tekstschrijver. Als gitarist en zanger heeft hij met verschillende bands albums uitgebracht, en hij is veelvuldig op tournee in binnen-en buitenland. Daarnaast schrijft hij columns.

De wispelturige Evan is een talentvolle robottechnicus. In het welvarende, maar volledig geïsoleerde Nieuw Pangea lijken de kansen voor het oprapen te liggen. Maar Evan heeft moeite zich te aarden in deze zwevende metropool. Hij voelt zich anders en is tegendraads als het om regels gaat. Julius is zijn collega en beste vriend. Deze ziet dat het niet goed gaat met Evan. Evan zondert zich steeds meer af en vindt in de drank zijn troost. Beide mannen zijn uitverkoren om dienst te nemen bij de prestigieuze Strop Ploeg, maar de avond voordat ze in dienst gaan treden zijn ze getuige van een bizar ongeval. Dit is het begin van mysterieuze gebeurtenissen en zal voor Evan een grote invloed gaan hebben.

De proloog van 'De Strop Ploeg' verteld over het verlangen van Evan. Het geeft al een beetje weer dat Evan anders in elkaar zit. Maar hij is ook geen robot, hij is een mens. Vage herinneringen doen hem denken aan vroeger. Als inwoner van Nieuw Pangea zou hij zich bevoorrecht moeten voelen. Welvaart in overvloed. Maar hij voelt het anders…

'De Strop Ploeg' bestaat uit twaalf hoofdstukken, genummerd door middel van Romeinse cijfers en wordt verteld vanuit de derde persoon. Het speelt zich af in een verre toekomst in een metropool waar het meeste werk door robots wordt gedaan. Evan en Julius zijn beiden technicus en verantwoordelijk voor het onderhoud aan robots. De prestigieuze Strop Ploeg is verantwoordelijk voor het onderhoud van specifieke robots, gevaarlijk werk waar niet iedereen voor geschikt is.

Door de filmische schrijfstijl is het mogelijk om een goede voorstelling van het geheel te maken en zie je het een en ander duidelijk voor je. Op overtuigende wijze wordt er een mogelijke wereld in de verre toekomst beschreven. Soms is het wat technisch en worden er moeilijke woorden gebruikt wat maakt dat het niet zo vlot weg leest. Ook de opmaak van de tekst, veel tekst op een bladzijde, de letters dicht op elkaar, zorgt voor het minder vlotte leessnelheid. Maar het personage Evan is dusdanig interessant dat 'De Strop Ploeg' al snel mijn volle aandacht had.

'De Strop Ploeg' is een spannende thriller, die zich in een mogelijke verre toekomst afspeelt. Aan de ene kant een onwerkelijke wereld, maar door de manier van beschreven komt het heel realistisch over. Geen aantrekkelijk vooruitzicht deze wereld, een wereld zonder echte natuur om je heen, geen seizoenen met hun bijbehorende weersomstandigheden en veel regels. Evan en Julius maken beangstigende situaties mee en vooral Evan zijn belevenissen brengen veel spanning met zich mee.

Evan zijn verhaal is confronterend. Hij heeft zoveel vragen en laat hierdoor zijn leven beïnvloeden. Hij zoekt antwoorden op plekken waar hij ze niet zal vinden. Op zoek naar niet-bestaande antwoorden, naar excuses om zijn eigen tekortkomingen te maskeren. Dus niet zomaar een spannende, futuristische thriller, 'De Strop Ploeg' is een thriller die ook diepgang heeft. Ieder mens is zoekende en daar ligt de boodschap in dit verhaal. Een mooie boodschap en als je dit boek gelezen hebt zal je gaan begrijpen wat ik bedoel.