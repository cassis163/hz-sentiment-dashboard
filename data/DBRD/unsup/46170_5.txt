Geert Mak mag in huize Six aan de Amstel het archief en alle andere spullen van de familie Six komen bekijken, onderzoeken en lezen. De huidige Jonkheer Jan Six is de tiende pater familias. Hij heeft Mak toegang tot alle dingen gegeven die het verhaal van de Sixen uitbeelden. Uitgebreid bestudeert Mak alles. Hij vertelt wat hij vindt in dat huis aan de Amstel en maakt er een zeer prettig leesbaar boek van. In het laatste hoofdstuk schrijft Mak hoe nieuwsgierig en enthousiast hij door het archief grasduinde.
De basis voor de Six-dynastie werd gelegd in Frankrijk en dan begon het echt in Amsterdam in de zeventiende eeuw. De eerste Jan Six werd daar in 1618 geboren.
Bekende namen uit die tijd komen naar voren. En er worden heel wat interessante persoonlijke anekdotes uit de doeken gedaan. De gortdroge feiten maken plaats voor ontboezemingen die zeventiende eeuwers als Rembrandt en Dr. Tulp een meer uitgesproken karakter geven. Je zou kunnen zeggen dat Mak ze tot leven wekt, want nu zijn ze niet meer alleen (maar) de mannen van de wereldberoemde schilderijen.
Na de eerste Jan Six volgden vele andere Jannen Six wier levens allemaal uitgebreid beschreven zijn door Mak, voor zover dat mogelijk is, want hoe uitgebreid het archief ook is, hoeveel portretten van familieleden er ook in het huis aan de Amstel hangen, er zijn altijd wel dingetjes weggemoffeld of op andere wijze verloren gegaan.
De Sixen zijn altijd verzamelaars geweest. Het zit in hun DNA. Vooral kunst maakt een groot deel uit van hun verzameling. De kunstverzameling is dan ook de hoeksteen van hun rijkdom. Jan Six I heeft in de zeventiende eeuw het prestige en het familiekapitaal opgebouwd en vandaaruit hebben zijn nakomelingen de dynastie voortgezet.
De familie Six heeft altijd veel contacten gehad. Iedere Jan Six op zijn eigen manier, dat wel, maar de relaties met stad- en landgenoten waren er altijd. Daarom vertelt Mak ook veel over andere Amsterdammers die tijdgenoten waren van de ene of de volgende Jan Six. Hierboven noemde ik al Rembrandt, maar in de eeuwen daarna passeren andere beroemdheden ook de revue. En een enkele keer zelfs haalt het verleden het heden in.
En natuurlijk kan het niet anders dan dat de stad zelf ook een belangrijke rol speelt in het boek. De ontwikkeling van de familie Six gaat gepaard met de ontwikkeling en verandering van de stad. Mede daarom is dit boek zeker voor Amsterdammers een feest der herkenning, en een gelegenheid om nieuwe dingen over hun stad te weten te komen.

Ik heb het boek met heel veel genoegen gelezen.