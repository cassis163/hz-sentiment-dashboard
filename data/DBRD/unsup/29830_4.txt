(4,5 sterren)
Valerie en Oscar staan op het punt te scheiden, na onoverbrugbare meningsverschillen over de opvoeding van hun zoon Mick, die aan een persoonlijkheidsstoornis lijdt. Mick was als kleintje een leuk ventje waar iedereen even naar moest kijken. Hij was geen lachebekje, alleen met enkele uitschieters als hij zag dat iemand zich bezeerde. Dit viel hen wel op, maar ze werden er niet noemenswaardig bezorgd door. Naarmate Mick ouder wordt leidt zijn gedrag steeds meer tot excessen binnen het gezin. Mick is een meester in manipuleren en speelt Oscar en Valerie zeer geraffineerd tegen elkaar uit. Oscar ziet dit met lede ogen gebeuren, hij vindt hierin geen steun bij Valerie.

Ook op school gaat het slecht, Mick heeft geen enkele aansluiting bij zijn klasgenoten. Hij geniet er zichtbaar van om mensen, en ook dieren, pijn te doen. Een psychopaat in de dop! Elke vorm van empathie en liefde is hem vreemd. Dit trekt een enorme wissel op de relatie tussen Oscar en Valerie, die ondanks hun scheiding nog van elkaar houden. Valerie neemt het Oscar kwalijk dat hij hardhandig optreedt tegen Mick. Zij bedekt Mick's wandaden met een enorme mantel der liefde. Ze hoopt met zachte hand het tij te kunnen keren. Maar niets is minder waar, Mick zit in een stroomversnelling van kwaadaardigheid die steeds extremere vormen aanneemt.

Nu Oscar niet meer thuis woont heeft Mick vrij spel om zijn moeder te terroriseren. Hij voelt geen enkele band met hen, alleen zwarte kolkende woede en haat. Intens triest om te lezen hoe machteloos zijn ouders hierin staan en doodeng wat door Mick's jonge hoofdje speelt. Als je het zo leest zou je kunnen vergeten dat Mick pas twaalf jaar is. Hoe krijgt Valerie hem ooit nog onder controle? En heeft ze er verstandig aan gedaan om haar dierbare Oscar te laten gaan?

Lees hoe het hen vergaat in Zonder jou, een thriller die, juist doordat het klein is gehouden binnen een gezin, heel beklemmend en angstaanjagend overkomt.

Dit verhaal is met recht een emotionele achtbaan. Wat zou je zelf doen in zo'n situatie? Valerie gaat als moeder, tot op zekere hoogte nog begrijpelijk, tot het uiterste voor haar kind en komt voor de tweede keer in haar leven op een keerpunt. Ik weet niet wat ik zelf in zo'n situatie zou doen, maar feit is wel dat dit verhaal tot nadenken stemt. Ik kreeg het op momenten Spaans benauwd van het kind en zijn vreemde kronkels, die je heel gericht meemaakt omdat je ze vanuit zijn personage leest. Het zal je maar gebeuren, het zal je kind maar zijn! Wat hebben Chantal en haar zus Priscilla het goed gedaan met dit thrillerdebuut. Dit is een verhaal dat mij als lezer zeker niet onberoerd laat. Het wekt een onbehaaglijk gevoel van constant dreigend onheil op, en zeker niet onterecht, kan ik verklappen!

Chantal van Gastel is bekend van haar feelgoodromans, o.a. de populaire Zwaar!-serie, Geknipt voor jou en Ik wist het. Hierdoor is het extra verrassend om Zonder jou te lezen, een verre van feelgood verhaal. Ze toont hiermee dat ze meer noten op haar zang heeft en daar ben ik echt blij om. Ik had niet verwacht dat dit thrillerdebuut zo goed in elkaar zou zitten, maar het is de zussen gelukt. Dit boek lees je achter elkaar uit door de onderhuidse psychologische spanning. Ik hoop dat ze doorgaan in dit genre, en het liefst samen, want dit werk getuigt van een vloeiende symbiose tussen de schrijvende zussen.