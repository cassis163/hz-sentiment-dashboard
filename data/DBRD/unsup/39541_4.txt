Deze recensie stond origineel op mijn blog: hillybillybeauty.nl

In het tweede deel van de Vic Falls Missions volgen we Marcus, Victoria en de rest van het team weer. In dit deel komt weer de nodige dosis spanning, actie en humor aan bod.
Achterflap:
In dit deel van de reeks Vic Falls Missions komen de jonge spionnen van het geheime Special Abilities Team (SPAT) opnieuw voor een grote uitdaging te staan.
Het SPAT, dat onder de radar van de gewone inlichtingendiensten opereert, wordt ingeschakeld in een mysterieuze zaak die hen naar Italië brengt. Met de hulp van het hele team duiken Victoria, Delphine en Marcus onder in het kunstmilieu. Een wereld waar met gigantische bedragen gegoocheld wordt en de maffia een flinke
vinger in de pap heeft. Een wereld waarin illusie de werkelijkheid overtreft.
Wat ik in dit deel heel handig vond was de kaart voorin het boek. Op deze pagina’s vind je alle belangrijke personages met een korte beschrijving erbij. Dit geeft al meteen een heel mooie extra toevoeging die ik in deel 1 eigenlijk wel miste.
Dit zou betekenen dat je deel 2 los zou kunnen lezen wellicht. Toch adviseer ik om zeker deel 1 eerst te lezen. Ook in dit boek zijn er namelijk best wat verhaallijnen die verspringen en daar moet je echt aan wennen. Als je deel 1 en 2 achter elkaar leest, zoals ik deed, wen je snel aan die verspringende verhaallijnen.
Ook in dit verhaal reizen de SPAT leden de hele wereld over. De plekken die zij bezoeken worden rijkelijk omschreven en dit geeft een fijne sfeerimpressie. Sowieso vond ik in dit deel veel meer verhaallijnen meer uitgediept. Zo volgt Marcus een butleropleiding, om bij een missie te infiltreren als butler, en dit wordt uitgebreid verteld in het boek. Ik vind dat altijd een pluspunt, ik kom dan écht goed in het verhaal.
In dit deel komt ook weer de nodige spanning voor en doordat je als lezer de personages nu écht beter leert kennen zal dit verhaal ook veel meer pakken dan deel 1. Wederom komen er weer de nodige James Bond-foefjes aan bod wat de missies extra interessant maken.
Er blijven echter een paar verhaallijnen nog onopgelost waardoor je als lezer niet kan wachten deel 3 te gaan lezen. (Slangenkoorts zal deze heten en komt begin april uit). Zo kom je er als lezer nog niet achter wie de mol is binnen de SPAT en heeft Marcus’ moeder ook een nog onduidelijke rol in het geheel. En hoe zal de opbloeiende liefde zich verder ontwikkelen?
In dit verhaal zijn vele plotwendingen wat het boek verre van saai maakt. De manier van schrijven (lange zinnen) zal niet voor iedereen makkelijk te lezen zijn. Ik hoop stiekem dat dat in deel 3 wat minder zal zijn. Ook de verspringende verhaallijnen mogen van mij iets minder vaak voorkomen, dan zou het boek nóg makkelijker weglezen.
De Keizersillusie is een zeer spannend Young Adult boek die onverwachte plotwendingen en gave personages heeft. Vic Falls Missions is absoluut een serie die in de gaten gehouden moet worden!
Deel 2 van de Vic Falls Missions, De Keizersillusie, krijgt van mij 4 sterren!