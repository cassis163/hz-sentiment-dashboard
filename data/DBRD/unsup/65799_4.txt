Titel: In Onschuld
Auteur: Melissa Skaye
Uitgeverij: LetterRijn

Voor de Thrillerlezers leesclub mocht ik In Onschuld van Melissa Skaye lezen. Voor mij is dit echt een feestje, want ik ben werkelijk verslaafd aan de VT serie van haar, (Virtuele Tango, Verboden Tranen, Verleden Tijd en in november komt deel vier uit) en dus ook reuze benieuwd naar deze losse thriller van haar hand.
Yara de Best is een 31-jarige single, woonachtig in Hoorn, wiens leven op z'n kop komt te staan als ze op een dag wakker wordt in haar eigen achtertuin. Ze is bont en blauw, schaars gekleed, smerig en kan zich niet herinneren hoe ze daar terechtgekomen is.
Ze komt in contact met Kyle Hendriks, een oude bekende die hypnotherapeut is. Door middel van hypnose komt ze langzamerhand te weten wat haar voor gruwelijks is overkomen. De sleutel van haar lot ligt in het verleden en hangt samen met haar tot dan toe altijd best bewaarde en grootste geheim.

De cover van het boek is erg mooi en mysterieus. Dit is echt een boek dat ik in de boekhandel op zou pakken om te lezen waar het over gaat. Mooie kleuren groen. De omschrijving op de achterkant trekt mij meteen het verhaal in. Wat is er gebeurd met deze Yara de Best? Hoe komt zij bont en blauw en smerig? De schrijfstijl van Melissa Skaye vind ik heel erg prettig, geen rare moeilijke woorden, en de hoofdstukken zijn gelukkig ook niet langdradig. Het boek begint meteen spannend, en die spanning blijft er lekker in zitten. Tijdens de hypnose sessies gaat Yara terug naar haar verleden, en dit zorgt voor een fijne afwisseling in het boek. De spanning wordt goed opgebouwd, en ik had dan ook moeite om het boek weg te leggen. Het einde kwam naar mijn zin eigenlijk een beetje te snel, het had wat mij betreft allemaal wel wat langer mogen duren.
Al met al vind ik dit zeer zeker voor herhaling vatbaar, en ik hoop dan ook dat Melissa nog meer van deze losstaande thrillers zal schrijven.

Waardering:
Plot: 4
Schrijfstijl: 4
Originaliteit: 4,5
Psychologie: 4
Leesplezier: 4,5
Spanning: 4

Ik geef In Onschuld 4 sterren.