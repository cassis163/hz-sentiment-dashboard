Driemaal is scheeprecht... De Zuid-Afrikaanse thrillerschrijver Deon Meyer maakte in 1999 voor de eerste keer zijn intrede in de Nederlandse boekhandel. Twee boeken verschenen er bij uitgeverij Van Buren, maar de uitgever ging ter zielen. Vijf jaar na de verschijning van het tweede, en tot dusver laatste, boek nam uitgeverij De Fontein het stokje over. Maar ook bij de uitgeverij uit Baarn bleef de teller hangen op twee thrillers. Vier boeken en twee uitgevers in zeven jaar. Niet veel auteurs krijgen na een dergelijke geschiedenis nog een derde kans. Wel Deon Meyer, waar er dit jaar maar liefst twee van in het Nederlands verschijnen. Dit keer prijkt het logo van A.W. Bruna op de ruggen.
In 13 uur wordt de lezer ruim een halve dag meegesleurd door de straten van het Zuid-Afrikaanse Kaapstad. Politici en politie zijn in rep en roer als het dode lichaam van een jonge Amerikaanse toeriste wordt gevonden. Ze zijn als de dood voor een internationaal schandaal dat het toerisme, de belangrijkste inkomstenbron van het land, om zeep kan brengen. De keel van het meisje is doorgesneden, haar rugzak is verdwenen en ook haar vriendin lijkt in rook te zijn opgegaan. Aan de andere kant van de stad onderzoekt de politie de verdachte dood van een bekende platenproducent. Logische verdachte van de moord op deze vrouwenverslinder is zijn alcoholistische echtgenote.
Aan de ervaren inspecteur Bennie Griessel de (on)dankbare taak om er in zijn nieuwe functie van mentor voor te zorgen dat beide onderzoeksteams zo snel mogelijk resultaat boeken. Maar hij wordt door zijn superieuren in een lastig parket gemanoeuvreerd. Hij is namelijk ook de contactpersoon voor de bezorgde ouders van het vermiste Amerikaanse meisje, die duizenden kilometers verderop gespannen wachten op goed nieuws. Ondertussen vecht Griessel tegen zijn eigen demonen om te voorkomen dat hij niet terugvalt in zijn alcoholverslaving.
Deon Meyer werd voor 13 uur genomineerd door de Britse Crime Writers Association voor een Dagger Award, werd in Amerika bekroond met een Barry Award en nam in eigen land de Boeke Prize in ontvangst. Een inspecteur met een alcoholprobleem, vastgelopen moordonderzoek, de klok die tikt. Een opeenstapeling van clichés, zult u denken. Toch is Meyer er uitstekend in geslaagd iets bijzonders te maken van deze ogenschijnlijk platgetreden paden.
Naast het zenuwslopende tempo, heeft hij vooral gezorgd voor een bundeling van interessante personages. Griessel is een alcoholist, heeft zijn alcoholprobleem inmiddels onder controle, maar nog niet bezworen. Zijn hands off-rol bij de verschillende onderzoeken geven een nieuw soort glans aan het alom bekende politiewerk. De Zuid-Afrikaanse setting, de bijzondere etnische samenstelling van de bevolking en het politieapparaat in het bijzonder geven extra kleur aan het verhaal. Op weg naar de uiteindelijke ontknoping heeft de auteur nog een aantal verrassingen in petto.
Deon Meyer krijgt met 13 uur van A.W. Bruna een meer dan terechte derde kans in de Nederlandstalige thrillermarkt. Vooral leuk voor lezers die na de vele Scandinavische en Angelsaksische uitstapjes hun grenzen willen verleggen naar een veel onbekender continent.