Hoe ver ga je als secretaresse in je loyaliteit naar je baas toe? In De Secretaresse vertelt Christine Butcher haar verhaal. Ze is al jong gaan werken voor Mina Appleton, de dochter van Lord Appleton, hoofd van een supermarktketen. Vrijwel meteen moet Christine aan de bak om ervoor te zorgen dat Lord Appleton met pensioen gaat en Mina het over kan nemen. Het hele boek is vanuit het perspectief van Christine geschreven en blikt terug op een loopbaan van 18 jaar tijd, waarin de loyaliteit van Christine veel opoffering van haar vraagt: haar huwelijk, haar relatie met haar dochter en haar eigen sociale leven en ook gezondheid komen op een zijspoor. Het enige dat Christine belangrijk vindt is haar werk. En hierin gaat ze dus erg ver.

De schrijfstijl is prettig en duidelijk. Vrij korte hoofdstukken en hier en daar wat suspense. Ik wilde dit boek eigenlijk 3,5 sterren geven, maar helaas kan ik geen halve sterren geven. Het is voor mij net geen 4 sterren, omdat het een thriller is en ik vind dat dat redelijk laat pas uit de verf komt en dat had nog wel iets beter uit de verf kunnen komen naar mijn idee. Wel vond ik het einde onverwacht, ik had het niet zien aankomen. Dat maakte wel dat ik door de laatste bladzijden vloog! Kortom, een prima boek vanuit een origineel oogpunt geschreven.