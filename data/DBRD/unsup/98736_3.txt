Zonder de eerste serie te hebben gelezen begon ik aan Het vergeten testament.

***

Het verhaal begint met een fragment uit een dagboek. Door middel van deze herinnering krijg je een klein beetje zicht in het avontuur van de eerste serie. Daarna begint het avontuur voor De kinderen van Ji.

***

De erfgenamen verdwijnen spoorloos en hun kinderen maken zich grote zorgen. Ieder hun eigen pad volgend maken ze hun reis naar de ontmoetingsplaats.

Onderweg merken de kinderen van Ji dat ze zelf ook doelwit zijn van duistere figuren en moordzuchtige sektes.

Niet zonder slag of stoot komen ze één voor één op de verzamelplek aan. Samen met Bowbaq, die de ontvoering is misgelopen, en Ke'b'ree, een afstammeling van de tovenaar Saat, wiens hulp al goed van pas is gekomen, gaat de nieuwe generatie erfgenamen zelf op onderzoek uit. Ze moeten voor de antwoorden op hun vragen naar het eiland Ji.

***

Met zijn vlotte schrijfstijl zet Pierre Grimbert een bijzonder verhaal op papier. Hij schetst een duidelijk beeld van de wereld en de omgeving waarin de kinderen van Ji leven en van hun karakters. Daardoor leer je ze snel kennen en ook hun persoonlijke eigenschappen herkennen.

Het verhaal is spannend ondanks de lange aanloop waarin we kennis maken met alle personages. Zonder kennis van de eerste serie is deze aanloop wel welkom. Dit boek is dan ook duidelijk een soort van brug tussen Het geheim van Ji en De kinderen van Ji. Wanneer het boek uit is heb je ook echt het idee van "laat dat avontuur maar komen".

***

Zonder voorkennis van de voorgaande serie is dit boek goed te lezen. Maar omdat ik weet dat er een eerdere serie bestaat krijg ik gaandeweg het verhaal wel vragen en ben ik nieuwsgierig naar de identiteit van de ouders van de kinderen van Ji.

Ik vind dit boek zeker een aanrader maar wel met het advies om eerst Het geheim van Ji te lezen. En dat is wat ik ook zeker ga doen.

***