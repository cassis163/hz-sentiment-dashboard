Anthony de Mello was een jezuïtische priester die in 1931 geboren werd in Bombay en in 1987 stierf in New York. Hij werd slechts 55 jaar oud. Zijn boek Bewustzijn dateert uit 1990 en is dus niet door hemzelf 'geschreven'.
Zijn gesprekken en voordrachten over bewustzijn zijn verzameld en opgetekend door Francis Stroud die acht jaar nauw met Anthony de Mello samenwerkte. In alles klinkt de stem van De Mello door. Alsof hij het boek toch gewoon zelf heeft geschreven.

Er moeten inmiddels bergen boeken over spiritualiteit, religie en bewustzijn zijn verschenen. Een aardig stapeltje daarvan heb ik in de loop der jaren ook gelezen. Van weinig aansprekend tot buitengewoon interessant. Een nieuwe aarde van Eckart Tolle was tot op heden het boek dat me het meeste aansprak.
Bewustzijn van Anthony de Mello heeft duidelijk raakvlakken met de boeken van Tolle maar is toch volslagen uniek. Dat ligt hem aan de overdonderde manier waarop De Mello zijn gedachten onder woorden brengt.
Hij schroomt geen moment om zichzelf, zijn toehoorders en de gevestigde orde schoppen onder de kont te geven. Hij mept je in je gezicht om wakker te worden en prikt en port waar hij maar kan. Anthony de Mello doet dat met een inzicht en woordkeuze die je bij tijd en wijle overrompelen. Hij spreekt direct en spaart niets of niemand. Toch blijft hij steeds respectvol en lardeert hij alles met sprankelende humor. Daarnaast weet hij diepgang met zelfrelativering te mengen zodat zijn ideeën nog meer aan kracht winnen.
Bewustzijn is een indringende en overtuigende mix van spirituele inzichten en moderne psychologie.