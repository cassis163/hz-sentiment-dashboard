Op de cover prijkt Dan Colen’s ‘Bubblegum Painting’, in kleuren geschilderde kauwgom. Dat roept meteen de vraag op: wanneer is iets kunst? In wezen is alles kunst en kunst is overal. Er zijn boeken genoeg te vinden over kunstenaars, kunstwerken en kunststromingen, maar dit Ontroerend Goed gaat over de kunst van kunst kopen. De titel symboliseert de materie en vorm die betekenis krijgt doordat ze een uniek idee presenteren: het idee van de kunst. Geen onroerend goed maar ontroerend goed. Kunst moet je niet kopen om te investeren zeggen de auteurs en tevens kunstkenners en -verzamelaars Manuela Klerkx en Oscar van Gelderen. Koop het omdat het je raakt en op die manier je leven kan verrijken.  

Beide auteurs vertellen hartstochtelijk over hun introductie in de kunstwereld. Hoe zij ermee in aanraking kwamen en wat het deed met ze. Hun doel met dit boek is de lezer zelfvertrouwen te laten opbouwen door het delen van de veelheid aan ervaringen die zijzelf hebben gehad. Kennis van kunst, kunstenaars en kunststromingen is niet vereist, het maakt het lezen wel makkelijker.  

Wanneer je een kunstkenner of verzamelaar in wording bent, is het handig om veel op internet te zoeken naar voorbeelden van de in het boek genoemde werken. Een aantal wordt in de middenkatern in foto gebracht, anderen niet. Dus ga namen googelen en afbeeldingen erbij zoeken. Bezoek zoveel mogelijk kunstbeurzen, lees veel kunstboeken en vooral ook de kunstveilingcatalogi. Een greep uit de tips om beter beslagen ten ijs te komen wanneer je een galerie binnenstapt; 'Kijken, kijken en (nog) niet kopen!' 'Kijken in het echt én op internet.'   

Behalve voor de potentiële koper is dit boek ook zeer geschikt voor galeriehouders. Het biedt hen een frisse kijk op manieren om nieuwe verzamelaars te bereiken. Bovendien is het een klein pleidooi voor een sympathiekere houding jegens de beginnende koper. En dat is heel fijn, want wie is er niet ooit zwaar teleurgesteld weggelopen in een galerie omdat er geen oprechte aandacht voor je was?  

Hoe krijg je een provenance (geschiedenis en herkomst) van een werk? Wat is een certificaat van echtheid en welke informatie hoort daar in te staan? Hoe ga je te werk bij een bezoek aan een beurs of een veiling? Allemaal praktische kwesties waar de lezer zijn voordeel mee kan doen. Verder vertellen een aantal verzamelaars over hun ervaring, krijgen we een opsomming van interessante galeries (niet alleen in Amsterdam) en worden we getrakteerd op lijstjes. Verwacht geen Ans Markus, Marcel Wanders, Gregory Crewdson, maar juist wel Bansky, Basquiat en Maurizio Cattelan.  

De tien bladzijden van de paragraaf 'kunst hoeft niet mooi te zijn' gaan hoofdzakelijk over Thierry Baudet en zijn visie op kunst. Een stuk vol met oordelen. Dit kan de lezer overslaan; het doet afbreuk aan de rest van het werk. Dat er meer over Baudet wordt geschreven dan over Jeff Koons zegt veel.  

Ontroerend Goed heeft een boodschap: vertrouw niet alleen op de mening van anderen, bepaal zelf wat je mooi vindt en doe het niet om rijk te worden. Hier en daar wat herhaling, maar zeker niet storend en over het geheel genomen is de bronvermelding summier. Kunst kopen maar geen idee hebben hoe dat aan te pakken, is na het lezen van dit boek verleden tijd.