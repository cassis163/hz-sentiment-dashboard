Wat hebben bloeddiamanten, hebzucht en moord met elkaar te maken? Alles, wanneer het om deze zaak gaat die Jessica Haider op zich neemt. Jessica is rechercheur bij de politie, maar maakt sinds kort ook deel uit van de geheime organisatie Saligia. Dit elitekorps grijpt in daar waar justitie om wat voor reden dan ook faalt en slaat bikkelhard toe. In Glashard krijgt Jessica haar eerste echte klus, waarbij ze te maken krijgt met de charmante diamanthandelaar Baruch Salomons. Haar opdracht is met hem aan te pappen om erachter te komen wat zijn relatie is met de handel in bloeddiamanten.
Priv√© krijgt ze het zwaar voor haar kiezen wanneer haar vader overlijdt. Naast het verdriet die dat met zich meebrengt, stuit ze in het hospice waar hij verbleef op de verdachte dood van een oude vrouw en ze kan het niet nalaten om daar een onderzoek naar in te stellen.
Kortom: veel ballen die in de lucht gehouden moeten worden en Jessica doet dat op haar eigen, onorthodoxe wijze.

Corine Hartman heeft met de serie rond Jessica Haider een gedurfde stap gezet. Zo bikkelhard en grensverleggend heb ik het nog niet gezien in de Nederlandstalige misdaadliteratuur. Sterke karakters, veel actie, een plot die goed in elkaar steekt en verhaallijnen die perfect in elkaar vallen maken van Glashard een must read voor Hartman-fans. En als toetje krijgt de lezer nog een cliffhanger die reikhalzend doet uitzien naar het derde boek in de reeks dat eind februari verschijnt: Zielloos. Ik ben heel benieuwd hoe Jessica Haider zich verder ontwikkelt in de serie. Kan Hartman de balans bewaren tussen de harde en de zachte, emotionele kanten van Jessica? Dat is in mijn ogen namelijk haar grootste charme en de sleutel tot haar geloofwaardigheid. Nog even geduld, dan weten we het.