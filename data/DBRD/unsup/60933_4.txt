De jonge Amsterdamse rechercheur Lot van Dijk wordt toegevoegd aan het korps Twente. In deze rustige regio gaat het een stuk anders dan dat ze gewend is. Weinig spannende zaken en ze heeft het niet zo naar haar zin, ze wil actie. Dan wordt in een afgelegen hutje in het bos het lijk van een tienermeisje gevonden.

Als profiler heeft Lot al snel het gevoel dat ze te maken hebben met een seriemoordenaar en is ervan overtuigd dat er meer slachtoffers zullen volgend. Als enige vrouw in het team wordt ze in eerste instantie niet serieus genomen en ze ondervindt enige tegenwerking van haar nieuwe collega’s. Haar gevoel blijkt juist te zijn, er wordt een tweede slachtoffer gevonden. Het team raakt overtuigd van haar kunnen en gezamenlijk gaan ze op jacht naar de dader.

‘Haar benen zwabberen. Haar enkels voelen wankel. Het eind van het bos is in zicht, maar ze is zo moe. Ze is stuk. Ze kan niet meer.‘

Zomermeisjes start met een angstaanjagend hoofdstuk en de aandacht is gewekt. Vanuit een wisselend perspectief worden we daarna meegesleept in een vlot geschreven politiethriller. We volgen Lot in haar jacht naar een seriemoordenaar en daarnaast is er voor de dader ook een grote hoofdrol weggelegd. De dader is duidelijk te volgen en zijn belevenissen zijn soms erg luguber. Toch blijft het nog lang de vraag wie de dader is. Vermoedens genoeg, maar toch vooral veel twijfels.

Jobien Berkouwer heeft zelf een indrukwekkende staat van dienst bij de Nederlandse politie. Haar ervaring zie je duidelijk terug in Zomermeisjes. Ze schetst een goed beeld van wat het werk van een profiler inhoudt. In dit korps is Lot de beginneling maar ze laat al snel zien dat ze over veel kennis beschikt. Makkelijk is het niet, als enigste vrouw in het team, toch weet ze op een gegeven moment het vertrouwen van haar collega’s te winnen. Een sterke vrouw maar ook zij heeft haar onzekerheden. Alle personages zijn sympathiek neergezet alleen had ik ze graag iets meer uitgediept willen zien. Maar mondjesmaat wordt er wat prijsgegeven en er blijft nog veel te raden over. Toch zal dit misschien wel bewust zijn gedaan zodat er in eventuele volgende delen genoeg ruimte overblijft om de personages meer uit te werken.

‘Net als Lot de deur dicht wil doen, vraagt Leo:’Lotje, haal jij nog even koffie voor iedereen?’
Lotje?
Koffie?
Voor iedereen?
Er begint direct een irritatie op te borrelen vanbinnen, maar ze laat zich niet publiekelijk op de kast jagen.‘

Jobien beschikt over een wervelende verteltrant en het geheel wordt overtuigend neergezet. De spanning die het onderzoek met zich meegeeft is vanaf de eerste bladzijde aanwezig en de filmische beschrijvingen schetsen een duidelijk beeld. De toevoeging van een stukje psychologie maakt het geheel compleet. Het onderzoek is interessant en er wordt een goede spanningsboog gecreëerd. De nieuwsgierigheid blijft hierdoor gehandhaafd waardoor je door wilt blijven lezen.

Zomermeisjes is een veelbelovend debuut, een thriller waar ik wel een spannende televisieserie in zie. Zelf is mijn verwachting dat het niet bij dit debuut zal blijven en meer boeken met Lot in de hoofdrol zijn van harte welkom.