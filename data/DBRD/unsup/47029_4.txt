Heerlijk boek, met veel plezier gelezen! Sebastian Bergman speelt uiteraard weer de hoofdrol in dit derde deel van de Bergmankronieken. Hij laat zich van zijn gebruikelijke 'slechte' kant zien, maar verrassend genoeg deze keer ook van zijn goede. In de onderzoeken naar zes aangetroffen lijken en twee verdwijningen heeft hij nauwelijks toegevoegde waarde, waarmee ik op het enige minpunt van Het familiegraf kom: persoonlijk leven en priv√©verwikkelingen van de personages voeren de boventoon, het thrilleraspect is slechts beperkt aanwezig.
De verschillende verhaallijnen monden uit in een acceptabel plot. De karakters van de hoofdpersonages komen goed uit de verf. Hjorth & Rosenfeldt beschrijven in 'Het familiegraf' de dilemma's van moslimvrouwen met hetzelfde ogenschijnlijke gemak als de problemen waarmee een door seks geobsedeerde psycholoog van middelbare leeftijd kampt. Om het even of het een gewetenloze moordenaar betreft of een verdachte van een economisch delict, de menselijke benadering staat voorop in de boeken van dit auteursduo.

Cliffhangers maken dat ik buitengewoon benieuwd ben hoe het verdergaat met Sebastian, Vanja, Billy en de overige leden van het team van de Nationale Recherche. Ik hoop dat Hjorth & Rosenfeldt een beetje voortmaken met deel vier, want dat ze nog niet klaar zijn met Sebastian Bergman is duidelijk.