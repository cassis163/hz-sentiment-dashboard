Wat is het toch heerlijk wanneer je favoriete schrijver de kracht in huis heeft om elk jaar meerdere fantastische boeken te publiceren! Op die manier is het nooit lang wachten op wéér urenlang genieten. Tomas Ross, meester van de misdaad roman.

In De hand van God staat het beramen en verijdelen van een aanslag op Ayaan Hirsi Ali centraal. Een huurmoordenaar die namens ´de hand van God´ de populaire politica uit de weg moet ruimen, wordt bij het uitvoeren van zijn daad belemmerd door politie en justitie, binnenlandse zaken en de AIVD. Maar kan permanente beveiliging mensen ècht beschermen tegen terreur? Dat lijkt welhaast onmogelijk.

Wat maakt Tomas Ross onderscheidend ten opzichte van andere misdaadauteurs? In mijn optiek: een heleboel. Allereerst zijn de boeken van Ross actueel en berusten ze (gedeeltelijk) op de werkelijkheid. De research die Ross doet om zijn boeken een hoog waarheidsgehalte mee te geven is grondig, wat de inhoud van zijn thrillers des te boeiender maakt. De themas zijn nietsontziend en huiveringwekkend. De (bekende) karakters worden sterk neergezet, Ross maakt zelfs van terroristen mensen die af en toe nodig naar toilet moeten. Hij is een meester in het bedenken (of beschrijven?) van complottheorieën. Maar het meest in het oog springende onderscheid tussen hem en andere thrillerschrijvers is natuurlijk De Plot. Net als in Ross andere boeken, is ook in De hand van God de ontknoping bijzonder verrassend, onverwacht en intrigerend.

Multi-culti Nederland werd opgeschrikt na de moord op van Gogh. Vrijheid van meningsuiting heeft een andere lading gekregen, wantrouwen en haat onder bevolkingsgroepen zijn toegenomen, publieke personen moeten worden beveiligd. De meeste Nederlanders (op de meeste hoofdpersonen uit het boek na) zijn niet elke dag bezig met deze maatschappelijke veranderingen. Maar De hand van God, waarin al deze themas op beklemmende en indrukwekkende wijze aan bod komen, houdt mij nu al meer dan een week constant bezig.