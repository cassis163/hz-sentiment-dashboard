Voor kinderen is het altijd leuk om een boekje te lezen dat boven de middelmaat uitsteekt en dat net ietsje anders is dan zomaar een boek. Laura Ellen Anderson heeft dat perfect begrepen en brengt met Emilia Hoektand een boek dat de denkwereld van kinderen heel eventjes met een knipoog ondersteboven gooit. Voor de ouders die dit boek ter hand nemen, zal de nostalgie van een Adam's Family nooit veraf zijn, maar voor het jonge publiek die niet is opgegroeid met die serie, voelt het hele plot als een uiterst frisse wind in het boekenlandschap. Het verhaal verloopt in korte hoofdstukken die telkens een kort apart verhaaltje binnen de grote plot bevatten. Zo kunnen kinderen makkelijk elke avond (of dag) een hoofdstukje doornemen zonder de draad van het verhaal te verliezen en krijgen ze telkens een min of meer afgesloten miniplotje voorgeschoteld. De schrijfstijl en de gebruikte humor in het verhaal zijn perfect toegankelijk vanaf het eerste jaar van de lagere school (pakweg 7 jaar), al kan door het taalgebruik her en der een leesbeurt door het kind zelf eerder aangeraden worden vanaf zo'n 9 jaar. Dit is zo'n boek waarbij heel wat ouders en volwassen lezers zullen denken : Had ik maar zo'n boekjes toen ik jong was. Een schitterende covervormgeving lokt de lezertjes zo naar het boek toe en de mix van verhaal en quasi stripverhaal binnenin laat jong en oud verlangend uitkijken naar de vervolgdelen van deze reeks. Dit is hoe elke kinderboek zou moeten zijn.