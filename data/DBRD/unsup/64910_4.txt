Opnieuw een geweldig boek met brigadier Logan McRae in de hoofdrol!

Deze serie blijft sterk en ook dit exemplaar is weer goed afzonderlijk te lezen. Deze keer lopen er verschillende verhaallijnen door het boek maar de rode draad is zoals altijd ook weer aanwezig. Alles wordt mooi uitgewerkt en je blijft tot het laatst verrast worden.

Wanneer je de serie al kent en er van geniet kun je dit boek blindelings aanschaffen; de verwachtingen, gebaseerd op de vorige boeken, worden opnieuw waar gemaakt.

Deze serie gaat over een politiecorps waar niks zwart-wit is maar een heleboel grijs. Mensen blijven mensen, met al hun sterke punten en zwakheden. De vertrouwde karakters worden opnieuw opgevoerd en aan iedereen kleeft wel een smetje. Dat maakt de personages menselijk, ondanks hun soms bijna karikaturale uitwerking.

Er wordt precies genoeg prijs gegeven over het priv√©leven van de personages om ze diepte te geven maar dit gaat nergens ten koste van de spanning en vaart van het verhaal.

Het taalgebruik is opnieuw grof en dat zal niet iedereen kunnen waarderen. Persoonlijk geniet ik enorm van de interactie tussen de personages, omdat het past in de setting. Zwartgallige humor, veel gevloek en botte directheid zijn mijns inziens gepast in deze boeken, mede vanwege de zelfbeschermende functie die het heeft om de karakters overeind te houden. De thematiek is af en toe dusdanig gruwelijk dat er geloofwaardige copingsmechanismen tegenover moeten staan om sommige gebeurtenissen nog te kunnen relativeren.

Weer een topper, voor mij dan ook dik 4 sterren waard!