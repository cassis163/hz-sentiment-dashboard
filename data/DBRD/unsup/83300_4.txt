Met veel plezier heb ik dit boek gelezen. Het onderwerp sprak mij van tevoren al aan en daarin ben ik niet teleurgesteld, zeker als je bedenkt dat dit een debuut is ! Meermalen heb ik mij tijdens het lezen afgevraagd hoe ik zelf zou reageren als mijn overleden dierbaren ineens weer voor mijn neus stonden. Maar als het, zoals in het boek, met duizenden tegelijk gebeurt over de hele wereld, begint er toch wel een probleem te ontstaan....Dat is dan ook precies wat er in het boek gebeurt. Teruggekeerden worden opgesloten in kampen en er ontstaat bijna een heuse burgeroorlog tussen degenen die de teruggekeerden weg willen hebben en degenen die hun dierbaren willen houden en zich bij hun teruggekeerden laten opsluiten in het kamp. In het boek draait het om een echtpaar dat hun 8 jarig zoontje verloor en die 50 jaar later weer voor de deur staat. Het echtpaar is dan ondertussen ruim in de zeventig maar het jongetje is nog steeds 8 jaar....Het verhaal wordt op een prachtige, soms humoristische wijze verteld, waarin je begrip krijgt voor de mede- en tegenstanders van de teruggekeerden. Het onderwerp zou zo een Stephen King verhaal kunnen zijn. Zonder te veel van de inhoud prijs te geven, wil ik wel zeggen dat ik het jammer vond dat ik na het lezen van dit boek met nog wat onbeantwoorde vragen bleef zitten. Ik heb begrepen dat de filmrechten al verkocht zijn, het lijkt mij een prachtig verhaal om te verfilmen, dat ga ik dan ook zeker zien ! Conclusie is dat ik dit boek zeer de moeite waard vond om te lezen.