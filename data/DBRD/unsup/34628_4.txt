Verminkte toekomst draait om Sanne Philips die opgroeide bij haar grootouders omdat haar moeder plotseling verdween toen Sanne nog maar tien jaar oud was. Ze kiest voor het beroep van rechercheur en werkt daar samen met Luca Borra. Het is een hechte vriendschap tussen die twee die niet onopgemerkt blijft door anderen.

Sanne heeft al vierentwintig jaar niets meer van of over haar moeder gehoord als ze door het advies van paragnost Will de Jager er over nadenkt om een en ander uit haar verleden voor zichzelf te verwerken. Er zijn bepaalde gebeurtenissen in haar verleden nog niet door haar afgesloten.
Luca belt haar op terwijl ze bij Will is en stuurt een foto van een ketting die ze haar moeder kort voor de verdwijning gaf. Deze ketting werd op het bureau afgeleverd met haar naam vermeld op de envelop.
Dat geeft de doorslag voor Sanne en ze neemt het advies van Will aan.
Ze wil meer weten en gaat op onderzoek uit!
Als snel komen meer verdwijningen van jonge vrouwen aan de oppervlakte. Hebben die iets gemeen met de verdwijning van haar moeder Emma?
Er zijn nog meer vragen dan antwoorden. Wie heeft deze ketting verstuurd en leeft haar moeder nog?

Verminkte toekomst is geen thriller die je los kan laten.
De wisselende verhaallijnen van Emma en Sanne wakkeren de nieuwsgierigheid en het gevoel van afschuw steeds meer aan. Wanneer je eenmaal met lezen begint is het einde zoek. Er gebeuren zoveel gruwelijke dingen die je eigenlijk niet wilt lezen maar die je tegelijkertijd beëindigd wilt zien, dat het niet lukt om dit boek weg te leggen.
De verhaallijnen komen op een indrukwekkende manier samen; krachtig maar tegelijkertijd bijna onopgemerkt omdat het verhaal op deze manier vanzelfsprekend loopt zonder dat het ergens voorspelbaar is.

Kindermishandeling in een van de meest akelige vormen komt hier ook aan bod en laat je huiveren. Bijna alle tijd van Sanne als rechercheur is nodig om dit een halt toe te roepen.
Maar Sanne is ook niet meer te stoppen in haar zoektocht naar haar verdwenen moeder en met de hulp van haar collega Luca en de paragnost Will gaat ze verder dan ze ooit dacht te moeten en kunnen gaan.

Verminkte toekomst lees je helemaal uit en haalt diep adem.
Even blijf je zitten met het gesloten boek voor je en hoopt dat nergens zoiets vreselijks gebeurt zoals beschreven wordt in dit verhaal.

Maar het is niet ondenkbaar, ook in Nederland zou dit ergens achteraf op het platteland kunnen plaatsvinden…