Dat kan beter! Nieuwe ideeën over geluk, gelijkheid, vooruitgang en meer.

Dit boek is samengesteld door Brainwash: met een eigen festival, radio- en tv-programma’s, website en dit boek willen zij verschillende perspectieven samenbrengen van bekende internationale maar ook minder bekende Nederlandse talenten.

Ik kende Brainwash nog niet en heb me laten verleiden door de namen op de cover (Naomi Klein, Joris Luyendijk, René ten Bos, Roxane van Iperen,…), mensen die ik al kende en waar ik graag dingen van gelezen heb. Ik hou van mensen die mijn blik op de wereld opentrekken, mijn wereld even op zijn kop kunnen zetten en daar staat dit boek vol van.

Onderverdeeld in 5 grote thema’s komen er een dertigtal ideeën aan bod van mensen gaande van psychiaters, over sociologen, tot filosofen. Ze laten ons bijvoorbeeld zien dat het idee van gelijke kansen voor iedereen een mindfuck is (van Iperen), dat we beter spreken van inclusiviteit dan van tolerantie (Vaessen) en wat het verschil is tussen je prettig voelen en het leuk hebben (Foley). Stuk voor stuk boeiende ideeën die ook nog eens vlot lezen.

Elk stukje wordt ingeleid door een kleine biografie van de schrijver, met vermelding van eerder gepubliceerde werken. Wat dit boek tot een doos pralines maakt. En quasi elke praline (stukje) geeft mij zin in meer: tijdens het lezen heb ik een lange lijst aangelegd van onderwerpen waar ik meer over wil lezen en personen waar ik meer van wil lezen.
Dus bij deze een waarschuwing: dit boek lijkt een klein tussendoortje maar het zal de opstap worden naar een veel groter buffet. Laat je maar eens goed gaan! Maar first things first: koop Dat kan beter! Je zal er een beter mens van worden!