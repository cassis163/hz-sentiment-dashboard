Dit is nog eens een zoek- en ontdekboek. Het boek heeft acht pagina’s vol met leuke situaties, eigenlijk verhaaltjes over een gezellige buurt. De tekeningen lopen van de ene naar de andere pagina door, zodat je een hele straat / buurt ontdekt. Ik wist niet waar ik beginnen moest de pagina’s staan overvol. Het boek doet mij denken aan puzzels van Jan van Haasteren. Elke keer ontdek je weer wat nieuws. Op de achterkant van het boek staan de personages beschreven en zie je hoe de buurt gebouwd is. Wanneer je de personen opzoekt en volgt op de pagina’s beleef je van alles . Je komt van het ene verhaal in het andere. Bijvoorbeeld: Er rolt een bal uit de vuilniszak , op de volgende pagina schopt een kindje de bal weg. Weer een pagina verder neemt een meisje de bal mee en stopt de bal in bed want die is leeg. Sla je weer een bladzijde om wordt de bal opgepompt. Een klein verhaaltje op zich. Het boek begint in de morgen en eindigt s’avonds .Geweldig leuk om van alles te ontdekken en superleuk gedaan . Maar goed dat op de achterkant van dit boek beschreven staat wat er zoal gebeurt in deze buurt. Heb je een beetje idee hoe je dit boek kan gebruiken..

Het boek is geschikt voor de oudere peuter/kleuter. De tekeningen zijn gedetailleerd en er zijn veel grappige dingen in verwerkt. Je moet de kids wel even op gang helpen bij het ontdekken, maar dan kunnen ze zich prima vermaken met dit boek. Het boek geeft alle ruimte voor interactie. Samen praten over wat er allemaal gebeurt of gaat gebeuren. Ik merkte dat ik net zo ijverig op zoek was als de peuters.