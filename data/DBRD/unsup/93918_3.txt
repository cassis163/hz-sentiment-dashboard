Een jaar geleden brak Shari Lapena als schrijfster door met de thriller Het stel van hiernaast. Dit jaar komt de schrijfster met de thriller Een vreemde in huis. Wederom een op zichzelf staande thriller die de liefhebbers van haar eerste boek zeker zal aanspreken.

Het uitgangspunt van het boek is goed gekozen. Karen rijdt als een bezetene door de stad alsof ze door de duivel achterna gezeten wordt. Ze krijgt een verschrikkelijk ongeluk en beland hierdoor in het ziekenhuis. Even later komt haar man Tom thuis en ontdekt dat Karen er niet is. Dit gaat gepaard met de ontdekking dat er zich wat vreemds in huis afgespeeld heeft. Het eten is deels bereid, maar nog niet klaar. De auto van Karen is weg, maar de deur is niet op slot en ook haar mobiel ligt nog gewoon thuis.

Als Karen in het ziekenhuis bijkomt weet ze zich niets te herinneren. Ze zeggen dat ze een ongeluk gehad heeft en door een gevaarlijke buurt reed. Maar wat had ze daar te zoeken?

Het spannende en volop met raadsels omgeven begin van het boek zorgt ervoor dat je meteen het boek wilt lezen om er achter te komen wat er gebeurd is. Door de vlotte schrijfstijl en korte hoofdstukken is het geen straf dit boek te lezen. Je wordt als lezer regelmatig aan het twijfelen gebracht over wie er de waarheid spreekt. Gaandeweg het boek werd mij dit steeds duidelijker, met aan het einde van het boek zelfs nog een twist die ik niet aan had zien komen. Het krijgt van mij een dik verdiende drie sterren.