Titel: Belofte maakt schuld
Auteur: Sarah Pinborough
Uitgeverij: The House of Books
Publicatiedatum: juni 2018
Aantal bladzijdes: 320

Auteur
Sarah Pinborough is prijswinnend schrijver van boeken en televisieseries, onder meer voor de BBC. Het Engelse manuscript van Wat jij niet ziet werd verkocht na een duizelingwekkende veiling en inmiddels zit ook een film in de pijplijn. Daarnaast schrijft ze ook thrillers voor Young Adults en fantasy en horrorromans. Ze heeft inmiddels meer dan 20 boeken gepubliceerd.

Achterflap
Drie vrouwen, en een van hen leeft een leugen. Maar wie?
Is het Lisa? Achtervolgd door haar tragische verleden, wil ze niets anders dan een rustig leven met haar dochter Ava.
Is het Ava? Zij wordt een held als ze een jongetje redt, maar ze zit helemaal niet op al die aandacht te wachten.
Of is het Marilyn? Die heeft een perfect leven: man, goeie baan, mooi huis. Zo lijkt het tenminste.
Eén moment zal de levens van de vrouwen voorgoed veranderen. Hun geheimen kunnen hun ondergang betekenen. Redden ze zich hieruit?

"Terwijl hij drinkt, ontkiemt er in de duistere krochten van zijn brein een plan dat langzaam vorm krijgt. Ze heeft het recht niet hem dit aan te doen. Niet na alles. Ze zal ervoor boeten, hij maakt haar kapot."

Mijn mening
Het eerste boek wat ik van Pinborough heb gelezen. De vorige thriller was als ik het goed heb begrepen een boek dat je of geweldig vond of verschrikkelijk. Na het lezen van de achterflap was ik in ieder geval benieuwd wat het verhaal inhield en waar het mij zou brengen.

"Dit is wat er gebeurt als je ontspant, zegt mijn innerlijke stem. Dit is wat er gebeurt als je jezelf toestaat gelukkig te zijn."

In het boek maken we kennis met drie vrouwen waarvan ieder in een andere fase van het leven verkeert. De puberende Ava die zich steeds meer afzet van haar moeder en experimenteert met drank en jongens. De teruggetrokken, eenzame en angstige Lisa (moeder van Ava) en de beste vriendin van Lisa, Marilyn, die alles goed voor elkaar lijkt te hebben. Man, goeie baan, fijn huis. Maar zodra je eenmaal wat verder doordringt in de levens van al deze (jonge) vrouwen, merk je dat ze alle drie struggelen met hun leven, hun verplichtingen, maar vooral met hun geheimen. Lisa, Ava en Marilyn worden goed neergezet, je komt gedurende het boek steeds meer te weten over het verleden van allemaal, maar ook stukje bij beetje wat hun geheimen zijn en wat voor impact deze hebben.

"Iemand kan iets afgrijselijks doen, iets wat onvergeeflijk lijkt, en toch vergeef je die persoon als je van hem of haar houdt. Liefde maakt blind tenslotte."

Waar ik in deel één van het boek al het idee had hoe het in elkaar stak, bleek dat ik toch al veel te snel gegokt had. Het bleek totaal anders en ik kreeg dus mooi de deksel op mijn neus. Het verhaal had even tijd nodig om opgang te komen en om je mee te trekken in de donkere krochten van de personages. Eenmaal een eindje onderweg werd het steeds moeilijker het boek weg te leggen omdat zich langzaamaan steeds meer geheimen begonnen te ontrafelen. Goed in elkaar gezet, en de plot stuurde je steeds een andere richting op. De spanning werd prima opgebouwd en vastgehouden, de uiteindelijke ontknoping was niet geheel een verrassing maar wel bevredigend.

Pinborough heeft met Belofte maakt schuld een prima psychologische thriller op de markt gebracht. Spannend, goede personages en verassende wendingen. De schrijfstijl was op sommige punten wel vrij eenvoudig, op het kinderlijke af.

Spanning: 4
Plot: 4
Leesplezier: 3,5
Schrijfstijl: 3
Originaliteit: 4
Psychologie: 4

Belofte maakt schuld krijgt van mij 4 sterren.

Amanda

(recensie is ook te lezen op www.thrillersandmore.com)