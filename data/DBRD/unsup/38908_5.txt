Met Zwart Water heeft Corine Hartman maar weer eens bewezen waarom ze tot mijn favoriete misdaadauteurs behoort. Een prettig lijvig boek en een verhaal dat zich onder je huid nestelt:
Frederique is een ster op het klassieke concertpodium, en haar man Davide heeft zich als waterbouwkundige het doel voor ogen gesteld de overstromingen in Venetië onder controle te krijgen. Voor beiden een levenswerk dat neigt tot het obsessieve.
Alle ingrediënten voor een succesverhaal, maar in Zwart Water staat verlies centraal:
Door een traumatische gebeurtenis lijkt Frederique de grip op haar sublieme vioolspel kwijt te raken. In haar kennissenkring wordt een aantal mensen op gruwelijke wijze vermoord, haar geliefde pleegvader overlijdt en uiteindelijk dreigen Frederique en Davide zelfs elkaar te verliezen.
Zwart Water is voornamelijk een briljante thriller maar naast een flinke dosis spanning heeft Corine Hartman er op haar unieke wijze een aangrijpend psychologisch drama in verweven. Door de plot niet weg te geven blijft het boek spannend tot aan het einde.
Een aanrader, het beste boek van Corine Hartman tot nu toe!