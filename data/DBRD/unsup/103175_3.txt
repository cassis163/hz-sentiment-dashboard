Echo in de verte is het tweede boek uit de Teken van de sterren reeks van Warrior Cats. De boeken zijn geschreven door het schrijverscollectief Erin Hunter en officieel gezien is het al het twintigste boek in de hoofdserie dat in het Nederlands is verschenen bij uitgeverij Fantoom.

In dit nieuwe deel vervolgen we het verhaal van de drie uitverkoren krijgskatten Gaaiveder, Leeuwvlam en Duifpoot. Deze katten van de DonderClan beschikken over bijzondere gaven en je krijgt veel te lezen over hun innerlijke wereld waardoor je ze op een dieper niveau leert kennen.

De hoofdstukken wisselen zich af tussen de drie hoofdpersonages, maar ook Duifpoots zusje Lindepoot komt aan bod. In een droom komt zij oog in oog te staan met een mysterieuze kat wiens echte beweegredenen voor haar onbekend zijn. 

Elk van de Warrior Cats reeksen (bestaande uit 6 boeken per reeks) volgt één verhaallijn en omdat het vorige boek weer een spannend nieuw plot begon voelde dit tweede deel van Teken van de sterren een klein beetje aan als een tussenboek. 

Ik ben nog steeds echt dol op de bijzondere wereld die Erin Hunter neerzet en hoe knap is het dat het na 20 boeken nog steeds niet begint te vervelen? Dit deel had echter wat mij betreft een heel stuk spannender gemogen. Het lijkt of de verhaallijn van deze reeks nog een beetje op gang moet komen, maar ik kijk zeker uit naar het volgende deel (Stemmen van de nacht) dat ook onlangs is verschenen.

Een uitgebreidere (spoilervrije) review van Warrior Cats - Teken van de sterren: Echo in de verte is nu terug te vinden op mijn YouTubekanaal Whatthevalk:
https://www.youtube.com/watch?v=humk79vGQMY