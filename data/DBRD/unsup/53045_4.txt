Fien is haar oude leven ontvlucht. Alles zit tegen. geen werk meer, haar relatie liet ze op een valse manier op de klippen lopen, hun vrienden die zeker niet haar kant kozen en zelfs van haar beste vriendin weet ze niet of dat nog wel helemaal goed zit. Wanneer het huis van haar overleden tante op Vlieland opgeruimd moet worden, besluit ze er te blijven.
Haar verdriet en schuldgevoel sleept ze met zich mee, maar met het verstrijken van de weken, groeit de liefde voor het eiland en haar bewoners. Ze vindt haar draai en ook een nieuwe liefde lijkt zich aan haar te presenteren. Totdat een oude liefde op het eiland verschijnt...

Zand erover is een heel fijn feelgood boek. Een boek dat je oppakt en pas weer weg legt als het uit is. Elsbeth de Witt heeft als decor de levendige stad uit haar eerdere boeken verruild voor het rustige Vlieland. Ze schrijft heerlijk en met details, waardoor je je echt op Vlieland waant. Tijdens het lezen krijg je steeds meer zin om het ook over een andere boeg te gooien en de boottocht naar Vlieland te wagen.
Voor de liefhebber van chicklits of Feelgood boeken een aanrader; makkelijk geschreven, vol romantiek en in een heerlijke setting. Verwacht verder geen zware kost. Zelfs een emotioneler en heftiger onderwerp dat de schrijfster aanhaalt wordt niet al te zwaar belicht en krijgt daardoor voor mij niet al te veel cachet. Het wist mij net niet tot tranen te trekken, wat ik altijd wel heerlijk vind bij dergelijke kost. Emoties die wat meer pieken en dalen kent waardoor je nog sneller naar het einde toe wil lezen, om te weten op welke manier het goed gaat aflopen.
Desalniettemin een heerlijk boek voor een druilerige dag.