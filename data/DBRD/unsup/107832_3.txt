Dat ze verliefd is geworden op een oudere jongen is nu niet echt iets waar de ouders van Ivy blij van zullen worden en ook haar beste vriendinnen zijn niet bepaald enthousiast wanneer ze het horen. Tegen haar ouders zegt ze dan voorlopig ook maar niets. Ze heeft al genoeg aan haar hoofd i.v.m. school en de meningen van Marsha en Kim. Ivy is helemaal onder de indruk van de ruim vijf jaar oudere Sander. Sterker nog; ze is stapelverliefd, ze kan maar niet geloven dat hij ook verliefd is op haar en is dolgelukkig. Ze heeft alles voor hem over om zijn vriendin te blijven. Sander maakt het Ivy op het moment echter niet gemakkelijk. Er is duidelijk iets waar hij mee zit, hij doet raar, kan plots onredelijk boos worden en doet geheimzinnig over zijn telefoontjes. Wanneer Ivy een berichtje ontvangt over Sander schrikt ze zich wezenloos en ze dringt er bij hem op aan om te vertellen wat er aan de hand is. Het probleem is onvoorstelbaar en Ivy is als de dood Sander nu kwijt te raken. Sander heeft wel een plan, met de hulp van Ivy moet het op te lossen zijn, toch? Ivy raakt steeds meer verstrikt in het web van haar grote liefde terwijl haar vriendinnen haar keer op keer waarschuwen en haar tussen hun vingers voelen wegglijden. Ivy is echter totaal in de ban van Sander, ze is er van overtuigd dat ze voor elkaar bestemd zijn. Zélfs wanneer hij het onmogelijke van haar vraagt ziet ze niet waarin ze is beland.

‘Blindelings’ is een vlot geschreven verhaal dat bij veel jong volwassenen herkenning zal opleveren. De wereld van deze leeftijdsgroep is immers vol van verliefdheden, het belangrijk vinden wat men van je denkt, dé opleiding kiezen (of juist niet), uit het ouderlijk nest vliegen en je grenzen verleggen. Chinouk heeft dat heel goed neergezet in een zeer actueel verhaal. Aan de ene kant weet Ivy intuïtief dat waarmee ze bezig is niet oké is, dat de dingen die Sander haar vraagt niet passen in een liefdevolle relatie. Toch gaat ze daarmee akkoord, ze houdt van hem en hij van haar, daar is ze van overtuigd. Letterlijk verblind door de liefde hoort of ziet ze niet wat de mensen om haar heen zeggen, ze neemt zelfs steeds meer afstand, haar wereldje draait uiteindelijk alleen nog maar om hem. En dat terwijl ze zoveel ambities heeft en geniet van de mensen om haar heen. Ivy verkeert tijdelijk in een waas van totale afhankelijkheid en is idolaat van Sander. Zo erg zelfs dat je als lezer zo nu en dan de neiging krijgt haar tot orde te manen. Kom op zeg!! Wake up and smell the coffee!!

De details in het boek zijn volledig afgestemd op de belevingswereld van jongeren. Het veelvuldig app’en/ sms’en is een voorbeeld daarvan. Tijdens het lezen kun je daar echt niet omheen, al was het alleen al vanwege de keuze voor een opvallend groot lettertype bij deze berichten, té groot. Het gekozen lettertype voor het verhaal is ook al groter dan normaal gesproken en dus ga je razendsnel door het boek heen. Zoveel tekst staat er dus eigenlijk niet op een pagina, in een gebruikelijk lettertype zou er sprake zijn geweest van een flink minder aantal pagina’s. De rode draad van het verhaal is goed neergezet, je krijgt –meestal- een realistisch beeld van hoe personen als Sander te werk gaan. Neemt niet weg dat er een aantal details lichtelijk ongeloofwaardig zijn of in ieder geval overdreven. Dat hoeft niet altijd negatief te zijn, het geeft in dit geval een heldere boodschap mee en dat is wel weer knap. Al bij al krijgt de lezer een goed beeld van de emoties van vooral Ivy, de thuissituatie, en alles van wat er speelt. Het is niet niks wat ze in haar schoenen geworpen krijgt, de keuzes die ze moet maken. Duidelijk merkbaar is dan dat je met je achttien jaar nog niet volwassen genoeg hoeft te zijn terwijl dat vaak wel van je wordt verwacht. Chinouk heeft dat aspect goed en geloofwaardig neergezet. Het is geen moeilijk boek om te lezen, er is geen sprake van overdaad of gebruik van veel beeldspraak. En dat is prettig lezen. Verwacht geen ellenlange leeftijdgebonden dialogen maar ook geen populair –jeugd/straat-taalgebruik waardoor het een te jeugdige Young Adult zou zijn geworden. Gelukkig is dat hier niet het geval en daardoor is het een goed te volgen boek geworden dat lekker leest en zeker de moeite waard is om een paar uur voor te gaan zitten. 'Blindelings' was mijn eerste kennismaking met de boeken van Chinouk en het was een aangename. Tijd om eens haar ander werk te gaan lezen.

Complimenten voor de prachtige cover. De betekenis daarvan is na het lezen van het verhaal duidelijk en het is een origineel, opvallend geheel geworden. Erg mooi.