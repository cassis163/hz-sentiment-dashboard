Het huwelijk van het echtpaar Claire en Rogier Kouwenaar zit in het slop.
Mede om die reden is Rogier gezwicht voor een andere vrouw, met wie hij regelmatig via zijn telefoon contact heeft.
Wat het allemaal niet gemakkelijker maakt is het gegeven dat Claire voor haar werk als onderzoeksjournaliste een kritisch artikel heeft geschreven over vaccinaties. Dit is iets wat haar echtgenoot Rogier niet kan waarderen, omdat hij andere belangen heeft dan zijn vrouw en verwacht door het artikel in de problemen te komen.
Om het huwelijk een boost te geven heeft Claire een reis georganiseerd, een roadtrip van vijf weken door Amerika.
Deze roadtrip is al heel lang een wens van Rogier. Claire heeft veel moeite gedaan het allemaal uit te zoeken en er een boeiende reis van te maken.
Dit uitzoeken van interessante en leuke vakanties is een specialiteit van haar.

Ook hun kinderen gaan mee, een tweeling van dertien jaar, twee meisjes, maar echt veel zin in de reis hebben ze niet.
Vlak voor vertrek hebben ze van Claire gehoord dat ze voor hun geboorte een drieling zijn geweest, een van de drie embryo's heeft het niet overleefd.
Er was sprake van een “vanishing twin” syndroom, een gegeven, waarbij een van de embryo's geabsorbeerd wordt door de andere embryo's.
Hierdoor is de tweeling heel gefascineerd geraakt, ze bedenken dat het derde embryo een broertje was en geestelijk nog aanwezig is.
Ze communiceren met hem en willen graag dat hij, net zoals hijzelf ook wil, een eigen lichaam krijgt.

De roadtrip wordt een ingewikkelde reis, vanwege de slechte relatie tussen Claire en Rogier en het eigenwijze en bijzondere gedrag van de tweeling.

Het boek is goed geschreven in een aansprekende schrijfstijl, waardoor het vlot weg leest.
De mooie beschrijvingen van de natuur onderweg nodigen uit tot het zelf willen maken van zo'n trip.
De bijzondere kijk van de tweeling op hun omgeving en op hun ouders is goed weergegeven door Wanda Bommer.
Langzamerhand, tijdens het lezen, loopt de spanning op , goed begeleid door de soms onheilspellende omgeving.
Het verhaal eindigt in een toch nog onverwachte climax.
Springbonen is zeer de moeite van het lezen waard.