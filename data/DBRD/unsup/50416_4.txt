De spanning spat er af bij dit boek van Jeffery Deaver. Wanneer zijn dochter Megan wordt ontvoerd, bijt advocaat Tate Collier zich met zijn ex-vrouw Bett vast in haar opsporing. Daarbij worden ze geholpen door een bevriende rechercheur, maar het lijkt alsof de ontvoerder ze steeds een stap voor is. Er volgt een moord en nog een moord en het net lijkt zich steeds dichter om Tate te spannen in plaats van om de ontvoerder, Aaron Mathews, vroeger predikant van een obscure kerk. De achtergrond van de ontvoering ligt 5 jaar eerder, wanneer Tate als openbaar aanklager de zoon van Aaron naar de dodencel stuurt wegens moord. Kort voor het hoger beroep in die zaak pleegt de zoon zelfmoord. Mathews houdt Collier hiervoor verantwoordelijk en in zijn maniakele godsdienstwaanzin broedt hij een plan uit: een eerstgeborene voor een eerstgeborene.

Deaver voert de spanning op tot de allerlaatste bladzijde. Beide mannen zijn redevoerders pur sang en kunnen andere mensen met hun tong totaal aan zich onderwerpen. Wanneer ze tegenover elkaar staan met hun woorden kan slechts de waarheid redding brengen.