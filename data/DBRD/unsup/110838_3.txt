'Zwarte vallei' is beter dan deel 1, 'Het huis op de klif', maar haalt evenmin de 4 sterren. Daaraan is vooral de zwakke protagonist Jessica Mayhew debet. Een geloofwaardiger personage zou zowel de plot als de spanning opkrikken, daar waar je nu als lezer onverschillig blijft onder de diverse gebeurtenissen.

Wat is er mis met Jessica? Dat is gauw verteld: ze is psychotherapeute, maar heeft geen mensenkennis.
Jessica is de naïviteit zelve, laat zich door patiënten voor het lapje houden en heeft binnen de kortste keren een nieuwe verkering, nu ze weet dat haar ex-echtgenoot ook weer iemand heeft. Jessica's privégeneuzel gaat helemaal nergens over, al wordt het een stuk minder uitvoerig beschreven dan in deel 1. Zij staat niet zo lang en vaak voor de spiegel, er komen veel minder herhalingen van teksten voor, waardoor deel 2 prettiger leest. Ook een pluspunt ten opzichte van deel 1 is, dat de schoonheid van Wales uitstekend uit de verf komt. Black Valley ligt in het Brecon Beacons National Park, een bergachtig gebied, rijk aan natuurschoon en bezienswaardigheden, een toeristische trekpleister. Maar goed, dat is bijzaak, want dit is een thriller.
Dat zou het althans moeten zijn, maar hij is niet heel spannend en daarbij tamelijk doorzichtig. Vanaf het begin voel je aan je water welke kant het opgaat, waarschijnlijk is Jessica de enige die voor verrassingen komt te staan. Het verhaal is redelijk gestructureerd, maar te gemakkelijk. De theorieën over tweelingen zijn interessant, uiteindelijk kun je je echter afvragen waarom ze zijn toegevoegd, want ze verlenen 'Zwarte vallei' weinig meerwaarde, de plot krijgt er geen opleving van.

Best een plezierig boek, gewoon leuk om te lezen. Wie een topthriller verwacht of een verwend c.q. fervent thrillerlezer is, komt onvoldoende aan zijn/haar trekken.
Uiteraard betreur ik dat de auteur in 2014 overleden is, ik zou graag haar verdere ontwikkeling hebben meegemaakt, maar Jessica Mayhew zal ik niet missen. Je zult maar zo'n therapeute hebben ...

Opmerking, gekopieerd uit mijn recensie van 'Het huis op de klif', want ook hier van toepassing: "Is dit wel de echte waarheid? Voor lezers met een rijke fantasie is het een kleine moeite een theorie te ontwikkelen die haaks op het slot van 'Zwarte vallei' staat en het tot een onaf verhaal maakt ... Dat zou pas spannend zijn!"

[spanning 3, plot 3, leesplezier 4, schrijfstijl 3, originaliteit 3, psychologie 3]