Als de vier vrienden Mint, Alissa, Sky en Milas zich opgeven voor een escape room, lijkt het in het begin nog op een onschuldig spel. Maar als de persoon die hen opsluit niet van plan is hen te laten gaan, komen ze erachter dat er meer schuilt achter het spel dan een paar puzzels oplossen. Een van de jongeren is het doelwit, maar wie?

Wat mij gelijk opviel, was dat het boek allemaal korte hoofdstukken had. Hierdoor is het makkelijk om tussendoor even een hoofdstuk te lezen. Hierdoor kan het alleen wel voorkomen dat je ‘nog eventjes een hoofdstuk lezen voor het slapen!’ en dan midden in de nacht het boek uit hebt…

Ook vond ik het verhaal erg spannend. Er was constant spanning, vooral doordat het in een escape room afspeelt. Dan is het natuurlijk ook wel erg spannend. Helaas volgde ik soms die escape room niet helemaal en was ik alweer vergeten hoe ze aan een of andere sleutel waren gekomen. Sommige dingen in het boek zelf vond ik nogal wat vergezocht, zoals het luik dat naar beneden viel (als je het boek hebt gelezen weet je wel waar ik het over heb!) of bij het einde met het scherf. Verder vond ik het wel erg leuk.

Mede door de korte hoofdstukken en het hoge spanningsgehalte, wist ik het boek in één dag uit te krijgen. Dit gebeurt mij bijna nooit, behalve bij die dunne boeken, maar dit boek wist mij in zijn greep te houden. Ik kon het niet wegleggen!

Dit boek heeft meerdere pov’s, namelijk van de vier vrienden en de persoon die hun opsluit. Helaas hadden de personages niet echt een eigen stem. Het leek allemaal op elkaar, maar gelukkig was dat voor mij geen probleem. Ik kon ze makkelijk uit elkaar houden, maar ik begrijp het wel als andere mensen dat een minpunt vinden.
Ze hadden dan wel geen eigen stem, maar de personages waren wel erg verschillend. Mint was mijn favoriete personage, hoewel Sky ook wel oké was. Alissa en Milas vond ik dan wel erg vreemd en hun relatie niet zo realistisch.

Het einde was echt te gek voor woorden! Die had ik niet zien aankomen en mijn theorie klopte niet echt… Maar dat is juist leuk! Zo is het juist als een verrassing.