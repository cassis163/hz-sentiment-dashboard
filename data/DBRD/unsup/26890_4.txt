Inspecteur Erika Foster wordt opgeroepen naar een plaats delict. Een dokter is thuis in zijn bed gevonden, gestikt met een zak over zijn hoofd. Een aantal dagen later wordt een tweede slachtoffer gevonden onder precies dezelfde omstandigheden. Bestaat er een verband tussen beide slachtoffers en is dit slechts het begin? Erika en haar team gaan op onderzoek uit en stuiten op een berekenende dader die zijn slachtoffers al ruim van te voren stalkt.
Bij het eerste deel over Erika Foster vond ik haar ongeloofwaardig. Ze lag overal voor, negeerde orders en ging volledig haar eigen gang. In iedere baan zou je al lang ontslagen zijn. In dit tweede deel gebeurt dit deels ook nog wel, maar in veel mindere mate waardoor het geloofwaardiger is. Het is een deel van het karakter van Erika en het heeft ook wel zijn charme. Het verhaal leest als een trein met volop spanning. Een waardig vervolg!