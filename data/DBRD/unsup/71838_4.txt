Drie wensen start op restaurant, met een ‘ooggetuigenverslag’ van een discussie tussen drie vrouwen die ‘een beetje’ uit de hand loopt.

De drie vrouwen blijken de zussen (drieling) Lynn, Cat en Gemma te zijn. Lynn is de perfect georganiseerde zus, die haar zaakje goed voor mekaar heeft. Ze runt een succesvol bedrijf, heeft een heel lieve man en een schat van een dochter.
Cat is qua uiterlijk identiek aan Lynn, qua karakter iets minder. Ze is ook getrouwd, maar dat huwelijk komt gaandeweg het verhaal op losse schroeven te staan. Ze heeft ook een moeilijk te vervullen kinderwens.
Gemma is de derde zus van de drieling, helemaal anders qua uiterlijk en qua karakter. Ze is nogal verstrooid, heeft jaren geleden haar verloofde verloren bij een ongeval en moddert sindsdien wat aan met mannen, baantjes, … kortom, het leven.

Doorheen het verhaal komen we beetje bij beetje te weten hoe het zover is kunnen komen in dat restaurant. We leren de zussen beter kennen en merken ook dat geen van hen zo is als op het eerste zicht lijkt.
Heel leuk zijn ook de stukjes doorheen het leven van de meisjes, waarbij er door omstaanders en mensen die hen toevallig ontmoeten, verteld wordt over de meisjes en wat ze meemaken. Het is wel duidelijk dat zo’n drieling steeds indruk maakt op ‘toeschouwers’.

Drie wensen is een zalig verhaal. Er is allereerst de spanning om te weten wat er nu toch precies gebeurd is tijdens dat etentje. Daarnaast zijn de zussen stuk voor stuk mensen van vlees en bloed, die allen heel wat meer hebben meegemaakt dan op het eerste zicht lijkt. En bovenal blijkt dat hun familieband door en door sterk is. Ook al hebben ze regelmatig zin om elkaar in de haren te vliegen. Maar welke zussen hebben dat nu niet?