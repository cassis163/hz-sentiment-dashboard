Liefhebbers van Ludlum en Lynds opgelet: Stella Rimington schaart zich met haar debuut At Risk  in één klap in de gelederen van ‘heel goede spionage-auteurs’. At Risk  speelt zich geheel af in de zilte en sombere gebieden van het platteland van Norfolk, dat grenst aan de Noordzee. (Overigens: dit stukje Engeland ziet er voor ons Nederlanders heel ‘bekend’ uit: plat, met weiden en kanalen. Dat klopt, want het is door Nederlanders aangelegd.) Liz Carlyle werkt al tien jaar bij MI5, de geheime dienst, als zij vage aanwijzingen krijgt dat er een terroristische aanslag gepleegd zal gaan worden in Engeland. Maar waar, hoe, wanneer en vooral: door wie? Dat is in eerste instantie niet duidelijk. Langzamerhand krijgt Liz echter informatie waaruit blijkt dat het heel moeilijk zal zijn de terrorist(en) op te sporen, omdat hij/zij niet opvallen in Engeland; ze zijn waarschijnlijk zelfs Britten die gekozen hebben om aan de kant van de militante Islam te gaan staan. De lezer wordt bijna net zo in het duister gehouden als Liz, en dat maakt het lezen van dit boek tot een groot avontuur. Het is heel spannend om de verschillende verhaallijnen onontkoombaar bij elkaar te zien komen… waarna de ontknoping toch nog weer zorgt voor een verrassing. Stella Rimington heeft zelf voor MI5 gewerkt en kan dus als geen ander de hele sfeer rond dit precaire onderwerp treffend beschrijven. (Door: Jannelies Smit)