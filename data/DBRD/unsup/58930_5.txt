Dit boek is een bijzonder exemplaar, het is een hardcoverversie, genummerd, met gekleurde afbeeldingen erin. En hij is ook nog eens gesigneerd. Het boek is tot stand gekomen door middel van crowdfunding. Ik heb daar ook aan bijgedragen en ik heb er geen spijt van. De cover alleen al is prachtig.
Het verhaal gaar over Aranon, dit land wordt geregeerd door God-Keizers.De eerste van hen bezaten ooit sterke, magische krachten. Eeuwen geleden hebben zes krijgsvrouwen zeven magische stenen uit de Maantempel gestolen, waarna de magische krachten bij de God- Keizers sterk is afgenomen.
De twaalfjarige Kay wordt op brute wijze bij zijn moeder vandaan gehaald om te worden opgeleid tot Aisor, een vertrouweling van de God-Keizer. Het valt niet mee om zijn initiatie te ondergaan, hij moet zelf diverse kastijdingen en ontberingen meemaken om te slagen. Pas op zijn twintigste zit zijn opleiding erop.
In dezelfde periode woont Lameira in de dalen van Athar. Ze loopt op haar twaalfde van huis weg omdat ze teleurgesteld is dat ze niet wordt toegelaten tot de opleiding tot schaduwkrijger, de senhiar. Haar pad wordt echter gekruist door Raaf, de Boodschapper van de Dood. Nu kan niemand haar meer tegenhouden en besluit de weg van de senhiar te volgen.
De laatste God-Keizer neemt de verschrikkelijke beslissing om Kay en Lameira tegenover elkaar te zetten om zijn macht terug te krijgen. De klopjacht neemt echter een andere wending aan..
De karakters van Kay en Lameira worden goed omschreven, je kan je goed in hen inleven. Wat zijn ze op hun manier moedig. Ik vind ze allebei geloofwaardig overkomen. Ook met de andere personages en wezens kan je je identificeren. Paladin vind ik de leukste.
Het verhaal leest vlot, vanaf het begin zit je in het verhaal. Je wilt verder lezen. Er zit genoeg spanning en actie in, er komt ook humor en romantiek in voor. Naast mensen komen er ook draken en arafen in voor. De schrijfster heeft de omgevingen en de sfeer in het boek heel levendig beschreven. Je maakt alles echt mee.
De opbouw naar het plot is goed, het is zeker niet voorspelbaar. Hoewel het verhaal afgerond is , zou ik het niet erg vinden als er een vervolg op komt.
Heerlijke fantasy van eigen bodem.