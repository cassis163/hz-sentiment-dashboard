Dit boek las ik voor de Blossom Books Reading Challenge van 2017. Dit is nu precies zo’n boek dat ik normaal niet zou oppakken, maar door de challenge wel heb gelezen. Of ja, gelezen… Ik heb van deze gelegenheid gebruik gemaakt om de luisterboekenapp Storytel uit te proberen. Ik zag dat Muggenland daar als luisterboek stond en heb een proefabonnement genomen en zo mijn allereerste luisterboek geluisterd. Dat was dus Muggenland.

Het luisteren naar een boek beviel me onverwachts super goed. Ik kon in de auto, in de trein of gewoon lekker thuis tijdens het opruimen luisteren naar mijn boek. Het verhaal zelf daarentegen… Dat was niet echt iets voor mij.

Muggenland gaat over Mim. Ze woont met haar vader en stiefmoeder (waar ze een hekel aan heeft) ver van haar echte moeder vandaan. Dan hoort ze dat haar moeder ziek is, en Mim wil haar opzoeken. Mim steelt een koffieblik met geld erin van haar stiefmoeder, en gaat in een Greyhound-bus op een roadtrip naar haar moeder. Onderweg komt ze de vreemdste mensen tegen.

Mim is een eigenaardig personage. Ze heeft wat mentale problemen, is blind aan één oog (wat ze nog nooit aan iemand heeft verteld, zelfs niet haar ouders) en doet ‘oorlogsschmink’ op als het haar een beetje te veel wordt. Vaak vraag je je af of dat wat je leest alleen in Mim’s hoofd gebeurt, of ook echt is. Het verhaal is soms wat treurig en wordt afgewisseld met humor. Ik kan goed begrijpen dat mensen dit boek heel mooi vinden, maar het is te onrealistisch en vreemd voor mij. Als het niet voor de BB Reading Challenge was geweest, had ik het boek waarschijnlijk niet eens afgeluisterd. Het einde was dan wel weer mooi, maar van mij krijgt dit verhaal niet meer dan drie sterren.