In de spannende misdaadthriller Nikki maak je als lezer kennis met Simon, een succesvolle veertigplusser. Hij is directeur van het computerbeveiligingsbedrijf Net Werk en heeft net samen met zijn intelligente en aantrekkelijke vrouw een riante villa gekocht. Dan komt Nikki om het hoekje kijken. Deze veel jongere Nikki werkt sinds een aantal maanden in het bedrijf van Simon en heeft de looks van een model en is wonderbaarlijk goed in het werk dat ze doet. Simon valt dan ook als een blok voor deze mysterieuze verschijning. Na een feestje vol alcohol en pillen belandt hij bij haar in bed en staat zijn hele wereldje op zijn kop. Hij is verliefd, maar er is geen haar op zijn hoofd die er aan denkt zijn vrouw te verlaten. Daarnaast krijgt zijn bedrijf een flink beveiligde laptop in handen die eigendom was van een freelancer voor Britse dagbladen, die nu in Bangkok gevangen zit. Net Werk krijgt de opdracht de beveiliging van de laptop te kraken. Wanneer ze bij Net Werk ontdekken dat ze allemaal afgeluisterd worden en Simon, Nikki zwaargewond aantreft in haar huis is de chaos compleet.

Nikki is het spraakmakende debuut van de Nederlandse auteur Tim Notten. Een vliegende start! De thriller laat de lezer vanaf pagina één niet meer los. Personages worden stuk voor stuk geloofwaardig neergezet, hebben diepgang en komen zeer menselijk over. Mede dankzij de verrassende ongezouten uitspraken tussen de heren van Net Werk komen de stuk voor stuk intrigerende personages bijna tot leven. Nikki is een slimme & amuserende mix van klungelige vriendschappen, huwelijksproblemen en pittige cybercriminaliteit. Lezen dus!