‘Het ijzig hart’ is is een familie-epos dat bijna de hele 20ste eeuw beslaat in 4 generaties.
Het verhaal dat zich afspeelt is ingebed in de geschiedenis van Spanje; de ingewikkelde spaanse burgeroorlog van 1936-1939.
We worden veel gewaar over die oorlog die uitloopt in de 2e wereldoorlog en het Franco-regime daarna; en over de angst die het leven van de Spaanse burgers zo bepaalt. Nog vele jaren na de dood van Franco leeft die angst nog voort.
Het boek wordt geschreven vanuit het perspectief van Álvaro Carrión, wiens leven tot het begin van het verhaal ‘een vredige vlakte met in cultuur gebrachte grond’ was.
Hoewel het boek zeker niet alleen om hem draait vormt zijn leven de rode draad door het boek heen. Maar ook het leven van een aantal andere personen in de familie, door de diverse generaties en de 2 families heen, zijn van groot gewicht in dit familie-epos.
Het begint met de begrafenis van zijn vader, waarbij Álvaro zich bezighoudt met de verschillende mensen die aanwezig zijn: familie, dorpsbewoners van vroeger; maar ook richt zijn aandacht zich op een totaal onbekende vrouw van zijn eigen leeftijd.
En daarmee ontstaat er langzamerhand een spanning in het verhaal, die je vasthoudt en het hele boek door aanwezig blijft, zonder prominent of overheersend te zijn.
Het verloop van de geschiedenis van de twee families wordt niet chronologisch beschreven. Regelmatig wordt een nieuw stuk van het verhaal begonnen, maar wordt al heel snel of juist pas ergens in het midden teruggegrepen naar het verleden; waarna vervolgens het aanvankelijke begin weer verder opgepakt wordt. Maar allengs wordt duidelijker wat er zich heeft voorgedaan in de families door de generaties heen.
Tussen de regels door valt ook veel te lezen en het boek bevat veel mooi gekozen beeldspraak.
Er valt veel te genieten van dit knap geschreven verhaal. Ik heb het ervaren als een prachtig, onderhoudend, leerzaam en boeiend boek!