Recensie ‘Zwaartekracht’ van Eva Monté (****)

In 2015 kon lezend Nederland en Vlaanderen kennis maken met de schrijvende zussen Victoria en Alexandra Nagelkerk. Onder pseudoniem Eva Monté verscheen van hun hand de thriller ‘Te koop’ dat direct door de jury van de Thriller Debuutprijs 2015, op de shortlist werd gekwalificeerd. Het niet winnen van de award heeft de dames niet belet om een tweede thriller te schrijven, ‘Zwaartekracht’.

In ‘Zwaartekracht’ maakt de lezer kennis met Emma, een meisje dat lijdt onder een ernstig overgewicht en naar aanleiding daarvan voortdurend wordt gepest. Het pesten op school verzwijgt ze voor haar familie maar de frustratie groeit met de dag, dit in tegenstelling tot haar zelfvertrouwen en gevoel voor eigenwaarde dat steeds verder is gedaald.

Ruim 20 jaar later krijgt ze de kans om deel te nemen aan een pilot voor een succesvolle behandeling tegen obesitas. Initiatiefnemer voor dit programma is de Nederlandse Stichting voor Overgewicht en Volksgezondheid (NSOV). Slechts acht deelnemers worden uit de honderden inschrijvingen geselecteerd en Emma is een van de gelukkige. De acht winnaars vertrekken naar het Griekse eiland Chios om daar gedurende 6 weken door een team deskundigen waaronder een diëtiste, psychologe, fysiotherapeut en een internist te worden begeleid.
Eenmaal op het eiland gesetteld, blijkt dat niet alleen bij de acht winnaars enkele merkwaardige en recalcitrante personen zijn maar ook het begeleidend team kenmerkt zich door een ietwat opmerkelijk benadering.
Enkele vreemde gebeurtenissen zijn voor Emma en enkele andere uit de groep aanleiding om alert te zijn op de veiligheid van elkaar, als die niet meer door de organisatie gegarandeerd kan worden. Al snel blijkt dat de deelnemers maar ook enkele leden van het begeleidend team, in hun jeugd regelmatig slachtoffer zijn geweest van pesten, in diverse vormen en met verschillende uitwerking op het slachtoffer.

Met deze tweede thriller heeft Monté een sterk verhaal neergezet. Met realistische personages en een sterke psychologische lading, geeft de auteur een waarheidsgetrouw beeld van de combinatie ‘overgewicht en pesten’. Hoe jonge mensen bewust het leven van hun leeftijdsgenoten beschadigen wat dit met hun doet in het verdere leven. Daarnaast is het geïsoleerde verblijf op het Griekse eiland en het explosieve karakter van een paar personen, als basis voor de opbouw buitengewoon effectief omgebouwd naar spannende en gevaarlijke scenes. Beginnen betekent doorlezen en samen met Emma alle dreigingen en ondergaan. Origineel in vorm en realistische in uitvoering, grote klasse!

Eindoordeel: 4 sterren

Spanning: 4 sterren
Plot: 4 sterren
Leesplezier: 4 sterren
Schrijfstijl: 4 sterren
Originaliteit: 3 sterren
Psychologie: 4 sterren