‘Lieve mama’ speelt zich in een kort tijdsbestek af, waarin heel veel gebeurt. Het verhaal bestaat uit korte hoofdstukken, waardoor er vaart in blijft zitten. Je leest zowel vanuit Helen als Ralf. Hierdoor kom je meer te weten dan de personages zelf. Dat maakt het verhaal extra spannend… mede omdat je benieuwd bent wanneer zij te weten komen wat jij als lezer al weet. Ook de brieven die Helen aan haar moeder schrijft, geven het verhaal extra spanning. Uiteindelijk zorgen die brieven ervoor dat je antwoord krijgt op al je vragen.

Zoals we van Esther Verhoef gewend zijn, heeft het verhaal een vlotte schrijfstijl. Het leest gemakkelijk. Door de vele spannende en verrassende wendingen leg je het boek maar moeilijk weg. Ik heb dat uiteindelijk niet gedaan en het in één dag uitgelezen!

‘Lieve mama’ kent een zeer verrassende ontknoping. Je denkt op het einde te weten hoe het verhaal in elkaar steekt, maar Verhoef zorgt ervoor dat niets is wat het lijkt. Knap gedaan! Ze heeft wederom een geweldige thriller geschreven. Een absolute leestip voor iedereen die van spannende boeken houdt!