Bij Kinderboeken houden we van andersoortig lezen. Kinderen genieten van lezen. De een van een dik leesboek en de ander is meer een beelddenker en houdt van Graphic Novels. Volgens Kinderboeken maakt het niet uit wat je leest als je maar leest. Wie zijn leeskilometers met plezier aflegt houdt het langer vol en leest uiteindelijk meer dus kies een boek dat bij je kind past. Voor ieder kind is er een boek, als je dat nog niet gevonden hebt, moet je gewoon verder zoeken, dat is ons motto.
Graphic Novels zijn heel populair en er verschijnen er steeds meer. De een nog mooier vormgegeven dan de andere. Het zijn geen gewone strips, het is meer dan dat. Het is vaak een boek in een getekende vorm. Vooral voor YA is er veel keuze want bij hen is dit genre zeer populair. Toen we bij Kinderboeken hoorden dat er een Graphic Novel uitkwam van de populaire reeks Percy Jackson en de Olympiërs sprongen we een gat in de lucht. Die boekenserie en filmserie zijn beide echt heel goed. Het verhaal is zo avontuurlijk en wordt zo goed verteld dat jong en oud hiervan kunnen genieten.
De Bliksemdief van Rick Riordan ziet er goed uit. Het is een pocketformaat en helaas niet erg dik. Toch wordt het verhaal duidelijk verteld. Doordat je met beeld heel veel kunt vertellen hoeft het geen 300p te bevatten al had geen enkele fan dat erg gevonden. Want wat is dit een mooi verhaal!
Het avontuur begint in het museum waar we kennismaken met Percy. Hij zit op een kostschool en een pesterig meisje begint over zijn dyslexie.
Percy: 'Ik zit liever op een kostschool vanwege mijn leesproblemen dan omdat ik een chronische winkeldief ben, klepto-girl.'
Klepto-girl: 'Ik hou gewoon van stelen; houd jij van zaagsel in je kop?"
Percy wordt vervolgens boos en "duwt" haar met zijn kracht het water in. Dit alles gebeurt op pagina 2 en meteen zit je midden in het verhaal. Het is spannend, goed getekend en fantasievol. Heerlijk en de taal is erg eigentijds. Super.
De Graphic Novel is geen rip-off van de film. Percy - en geen van de andere figuren lijken op de acteurs uit de film. Deze Graphic Novel volgt het boek en niet de film die toch wat anders van opzet was. Maar volgt deze Graphic Novel het oorspronkelijke boek? Ja en nee. Het is veel bondiger verteld waardoor je soms het idee hebt dat je iets van het plot of de worldbuilding mist. De humor is ook anders en wellicht iets minder grappig. Als je van dit boek wilt genieten moet je alles loslaten wat je van het verhaal weet. Je moet gewoon van dit getekende avontuur genieten zoals het hier wordt verteld.
Na de introductie wordt Percy uit zijn wereld gehaald en belandt in het trainingskamp tussen alle halfgoden. Zijn training is hard en gelukkig weet hij zich staande te houden. Aan het einde van zijn training weet hij van wie hij afstamt: Poseidon. Nu begrijp je ook waarom de Klepto-Girl in het water belandde.
Dan wordt het verhaal snel grimmiger. Om het tempo te bewaren, krijg je hier een paar pagina's lang veel infodump. De drie broers Zeus, Poseidon en Hades hebben ruzie en er wordt beweerd dat een van hun zoons iets heeft gestolen, iets wat zeer waardevol is. Percy moet op pad om de Bliksem te gaan zoeken maar voordat hij gaat moet hij op bezoek bij het Orakel dat op zolder leeft. Nu krijgt het verhaal een echte Horror-twist want het Orakel lijkt verdacht veel op Blair uit de Exorcist. Het Orakel stuurt ze op pad maar waarschuwt Percy ervoor dat een vriend hem zal verraden. Het avontuur gaat nu in een sneltreinvaart van start. Veel twists uit het oorspronkelijke verhaal worden hier overgeslagen heb ik het idee. Als het boek uit is heb je aan de ene kant een gevoel dat het af is: Percy is gegroeid en de wereld waar hij naartoe keert is mooier geworden door zijn acties. Hij heeft zijn eigenwaarde gevonden en hij heeft het gevaar afgewend.... voor nu.
Alles in je schreeuwt dat dit avontuur nog niet ten einde is en dat er echt een tweede deel moet komen. Dat zou ik helemaal niet erg vinden.
Ik heb genoten. Het verhaal is erg goed.
Over de illustraties van Attila Futaki is veel te doen onder de grote fan-base van Percy Jackson. Dit is volgens mij eenvoudig te verklaren. Je vormt tijdens het lezen een eigen beeld van alle personages. Door de films stel je dat beeld bij en als je de films goed vindt, zoals ik, dan worden de personages langzaam zo als in de film, ook als je het boek herleest. Maar nu is er dus een eigenzinnige Graphic Novel die dat beeld weer op zijn kop zet. Opnieuw moet je wennen aan nieuwe gezichten van personages die je al jaren bij je draagt. Dat valt niet mee. Net als bij het verhaal geldt hier hetzelfde: je kunt alleen van dit boek genieten als je dat alles loslaat. En deze Graphic Novel verdient dat. Er zit in de tekeningen zoveel spanning en vaart dat het een geweldige leeservaring is. Mooie details, donkere tekeningen die afgewisseld worden met prachtige sfeerbeelden om dan weer om te slaan in heftige close-ups van ruziënde tieners. Geweldig.
Minpuntje vond ik wel dat sommige karakters per tekening er soms heel anders uitzagen. Zo had de Satir echt heel veel gezichten.
Al met al was dit een roller coaster aan verschillende indrukken. Ik moest het boek zo af en toe wegleggen om me dan weer vol vuur onder te dompelen in de Griekse Mythologie.
Heerlijk.
Boekgegevens:

Titel: Percy Jackson en de Olympiërs. De Bliksemdief
Auteur: Rick Riordan
Bewerkt door: Robert Vendetti
Illustraties; Attila Futaki
Verschenen in2018
Genre Young Adult
Aantal pagina’s 128
Laatste editie 22 maart 2018
Uitgeverij Van Goor
ISBN 9789000359967

Recensent: Nienke Pool

Nienke Pool recenseert al sinds jaar en dag kinderboeken en richtte in augustus 2017 de Facebookgroep Kinderboeken op.