Cora Carmack is een bekende schrijfster binnen de New Adult wereld en schreef eerder de succesvolle NA serie ‘Losing It’. Met het boek Op het spel kan ze alvast weer een goede titel aan haar lijstje toevoegen. De titel van het boek is trouwens een zeer goede keuze. Het centrale element in het hele verhaal is namelijk football.

Dallas Cole is de dochter van een voorname footballcoach. Ze verloor haar moeder reeds op jonge leeftijd en opgevoed worden door een strenge vader was niet altijd gemakkelijk. Dat haar vaders leven wordt beheerst door football heeft ervoor gezorgd dat Dallas een hekel heeft aan deze sport. Wanneer ze naar de universiteit gaat, hoopt ze zich te kunnen losrukken van de strenge controle van haar vader en eindelijk wat meer haar eigen ding te kunnen doen. Ook wil ze definitief haar relatie met footballspeler Levi achter zich laten, aangezien hij haar heel erg heeft gekwetst. Ze besluit dan ook om niet meer met footballspelers te gaan daten. Haar hele toekomstbeeld lijkt echter in rook op te gaan, wanneer blijkt dat haar vader footballcoach zal worden van het team van de universiteit en wanneer Levi hoofdaanvoerder blijkt te zijn van dit team.

Dallas lijkt even de hoop te hebben opgegeven wanneer ze Carson ontmoet. Een aardige, knappe jongen met wie het onmiddellijk klikt. Wanneer ze echter te weten komt dat Carson ook lid is van het footballteam, is dit een grote kink in de kabel. Ze besluiten gewoon vrienden te zijn, maar de aantrekkingskracht tussen beiden is te groot…. Zal hun relatie slagen en wat als Dallas' vader dit te weten komt?

Op het spel is een leuke en luchtige roman die je zeer vlot leest. Het hele verhaal volg je door de ogen van de twee hoofdpersonages, Dallas en Carson. Dit maakt het erg boeiend om te lezen, aangezien je voortdurend de gevoelens en perspectieven door de ogen van beide partijen kan volgen. Hierdoor krijg je ook al snel voeling met beide personages, wat het verhaal een andere dimensie geeft. Inhoudelijk is het verhaal erg klassiek en brengt het weinig verrassingen met zich mee, hier en daar komen er weleens kleine onverwachte elementen naar boven, maar die geven het verhaal zelf eigenlijk geen al te grote wending. Door de manier waarop het verhaal is geschreven en door de sympathie die de lezer krijgt voor de hoofdpersonages is het verhaal desondanks allesbehalve saai.

Wat wel opvalt is dat sommige delen van het verhaal, zoals de ontmoeting van Carson en Dalles, kort behandeld worden ten opzichte van bijvoorbeeld de valscène tussen Dallas en Carson, die dan weer erg uitgebreid beschreven wordt. Op zich stoort het niet tijdens het lezen, maar af en toe duren de dialogen wat lang, terwijl je over andere gebeurtenissen misschien nog net iets meer had willen lezen.

Over het algemeen is Op het spel een fijne roman. Eenvoudig taalgebruik, geen zware verhaallijn, maar op een goede manier geschreven waardoor het zeker een aanrader is voor lezers die houden van een dergelijk luchtig verhaal.