Na het onverwachts einde van Haar leugens van Abbi Glines, wil je alleen maar snel door in het tweede deel van de 'Sweet little lies'-serie , Zijn herinneringen. In deze nieuwe serie laat Glines de lezer achter met een enorme cliffhanger. Een einde dat zo spannend en schokkend is dat je niet kunt wachten op hoe het verder gaat.  

Zijn herinneringen gaat direct verder op het eerste verhaal. Beulah staat op straat en krijgt hulp van iemand van wie ze het niet verwacht, Stone. Stone blijkt niet de eikel te zijn voor wie Beulah hem voorhield. Langzaam weet Beulah haar leven weer op te pakken na de schokkende ontdekking bij de Van Allens. Ze gaat verder, totdat leugens haar geluk toch weer dreigen te verstoren.

Dit tweede deel laat vooral zien hoe sterk Beulah is. Ze heeft ongelooflijk zwaar nieuws gekregen. Haar relatie moest ze verbreken en het leven van haar zusje Heidi kan zomaar overhoopgegooid worden. Beulah besluit dat er maar één ding belangrijk is in haar leven, en dat is het beschermen van Heidi. 

Nog steeds ‘leeft’ Beulah in een wereld die onbekend voor haar is. Opgegroeid in een woonwagenkamp, geen cent te makken en hard werken om rond te kunnen komen, dat is hoe haar leven eruitzag. Totdat ze bij de Van Allens werd aangenomen en haar leven totaal veranderde. Ze kreeg een goed bed om in te slapen en kon dikke zijdezachte handdoeken gebruiken. In Zijn herinneringen merk je nog steeds wat de achtergrond van Beulah is. Luxe is voor haar niet gewoon en dat merk je aan haar opmerkingen – die ze gelukkig vaak inslikt. Het contrast tussen de rijken en de armen is goed voelbaar. En het is knap dat Glines dat zo heeft beschreven dat je het je goed voor kunt stellen.

Net als in Haar leugens maakt Glines in dit boek gebruik van korte hoofdstukken. De zinnen bevatten geen moeilijke woorden en de vaart zit er voldoende in om in één ruk door te lezen. De dikte van het boek, 200 bladzijden, is dan ook een voordeel. Je bent er binnen een avond doorheen. 

In Zijn herinneringen maak je vooral kennis met Stone. In het eerste deel kon je geen hoogte van hem krijgen en vroeg je je regelmatig af waarom deze jongen het voor iedereen zo moeilijk maakte. In dit tweede deel krijg je op die vragen een antwoord. Stone blijkt een heel ander persoon te zijn dan in Haar leugens werd gedacht, maar hij had wel een reden voor zijn daden. Dat zorgt ervoor dat dit personage diepgang krijgt.

Nog steeds leeft Beulah in een wereld van leugens en bedrog. Jasper en Stone kunnen dan wel rijk zijn; in hun levens zijn leugens altijd aanwezig geweest. Beulah is eerlijk, ze kan niet eens liegen, lijkt het wel. Deze tegenstelling kan je aan het denken zetten. Leugens maken meer kapot dan je lief is. Hoe ver ga jij voor een leugen?

Net als alle andere boeken van Glines, zit ook in Zijn herinneringen een portie erotische seks. Vooral naar het einde toe zijn de twee hoofdpersonen voornamelijk bezig met erotiek. Dit kan als overdaad gezien worden en voegt eigenlijk niet veel toe aan dit verhaal. Glines had dit dan ook beter een beetje kunnen beperken en zich bijvoorbeeld meer kunnen richten op de verstandhouding met Geraldine, Stones surrogaatmoeder die je al snel in je hart sluit.  

Zijn herinneringen is een prima vervolg op Haar leugens. In dit deel leren we Stone op een andere manier kennen en dat is verfrissend. Het lijkt even alsof Beulah eindelijk haar geluk heeft gevonden, maar helaas, ook dit deel eindigt met een enorme cliffhanger. Je kunt niet anders dan meteen doorgaan in Onze dromen, het laatste deel van de serie.