Wie anno 2015 huiverde bij het zien van tienduizenden vluchtelingen, die vanuit het Nabije Oosten en Noord-Afrika uitwaaierden over Europa in de hoop daar een veilig of beter bestaan op te bouwen, dient te beseffen dat een dergelijke migratie historisch gezien geen uitzondering is.

Het verhaal begint in 1209 vanaf de eerste kruistochten tegen de Occitaanse beschermheren van de katharen en hun gelovigen en sluit af met de overgave van de versterkte nederzetting Montségur en de massabrandstapel van maart 1244 waarbij ruim tweehonderd kathaarse gelovigen de dood vonden.

Deze militaire operaties weden uitgeroepen door paus Innocentius III. Het past alles in een eeuwenlange geschiedenis van vervolgingen, oorlogen, moord en doodslag wegens verschillen in etniciteit, in politieke overtuiging of religieus geloof. Bovendien staan al die vervolgingen steeds in relatie met de zucht naar politieke macht en financieel gewin.

Van der Mast beschrijft in deze historische roman de geschiedenis van Guilhem de Mas. Ook zijn familie en de drie generaties nakomelingen worden tegen de historische achtergrond van de 13de eeuw besproken.
Ondanks dat het verhaal zoveel eeuwen geleden speelt, zijn de gevoelens en emoties ook van deze tijd.

'Het vervulde haar met heimwee, maar zij wist ook dat terugkeer naar de boerderij uitgesloten was. Manmoedig verwerkte zij dit alles. De toekomst lag voor hen, het verleden was verwerkt.'

In het laatste hoofdstuk lezen we over Julièn de Mas (drie eeuwen later) die benieuwd is naar wat opgeborgen is in de grote, oude, houten kist die zijn vader Corneille in de kelder bewaart.
Mijn land van herkomst eindigt met de woorden: 'Tot zover de aanloop naar het tweede deel.' Ik ben zeker benieuwd naar het tweede deel om meer te leren over de belevenissen van deze familie.
Dit is geen boek om even tussendoor te lezen. Neem er je tijd voor en ga mee op reis door de tijd met de familie de Mas.