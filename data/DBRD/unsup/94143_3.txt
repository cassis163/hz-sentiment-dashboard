(Ik heb geen/zo min mogelijk spoilers in mijn recensie geschreven)

Titel: Juffrouw Pots (op Librarything, Goodreads en Hebban.nl)
Auteur: Tosca Menten
Illustrator: Elly Hees
Taal: Nederlands
Serie: nee
Recensies van andere boeken van deze auteur (tot nu toe):
- Operatie Zeer Ernstige Ramp (Dutch book, Dutch review)
- Dummie de mummie #1: Dummie de mummie en de gouden scarabee (Dutch book, Dutch review)
- Dummie de mummie #2: Dummie de mummie en de tombe van Achnetoet (Dutch book, Dutch review)
- Dummie de mummie #5: Dummie de mummie en de dans van de cobra (Dutch book, Dutch review)
- Dummie de mummie #8: Dummie de mummie en de smaragd van de Nijl (Dutch book, Dutch review)
Soort uitgave: hardcover
Aantal pagina's: 259
Uitgever: Van Goor, Uitgeverij Unieboek / Total Nederland
Jaar van publicatie: origineel 2008, mijn editie 2015 (12e editie)
ISBN-nummer: 9789000348954
Trefwoorden: basisschool, misdaad, niks doen
Waarom ging ik het lezen: Gekregen via de boekenactie van de Total tankstations.
Aanrader: Een beetje.

Korte samenvatting:
Kaya en Simon krijgen in groep 7 een nieuwe juf: juffrouw Pots. Zij blijkt echter zo gemeen dat de hele klas al snel van haar af wil. Maar hoe pak je zoiets aan...?

Achterkanttekst:
Stel dat alles tegenzit. Dat je dom bent, lelijk of dyslectisch, of dat je twee briljante broers hebt of een skippybalbuik, of misschien wel alles tegelijk. Dan kun je beter de rest van je leven in winterslaap gaan. Kaya en Simon hebben dat soort pech, maar samen slapen ze hun tijd wel uit.
Dan komt juffrouw Pots in hun klas. Plotseling is het afgelopen met de rust. Verder slapen kan pas weer als dat afgrijselijke mens weg is. Maar dat is nog een flinke klus. Want juffrouw Pots blijkt nog gemener te zijn dan ze eruitziet...

Eerste alinea van hoofdstuk 0: Over Kaya, Simon en een verliefde juffrouw Francien
Dit boek gaat over Kaya van der Laken en over wat er gebeurde toen juffrouw Pots bij haar en Simon Stommel in de klas kwam. Dat dat afgrijselijke schepsel bij hen in de klas kwam zette Kaya's leven (en dat van Simon) totaal op zijn kop. Door de komst van juffrouw Pots deed Kaya voor het eerst in haar leven iets goeds. En dan nog meteen iets heel erg goeds ook! Ze kon het nog steeds niet geloven.
Maar laat ik bij het begin beginnen.

Over de eerste alinea/pagina:
Af en toe begint er een hoofdstuk met een alinea waarop de auteur zelf iets vertelt over haar personages en het verdere verloop van het verhaal, maar over het algemeen wordt het verhaal gewoon in de derde persoon verteld. Hoofdstuk 0 introduceert de belangrijkste personages met in het kort wat er gebeurde totdat Kaya in groep 7 kwam te zitten, want juffrouw Pots vervangt juffrouw Francien van groep 7.

Recensie:
Verhaal:
Eerst denk je dat juffrouw Pots een soort Bulstronk is (uit "Matilda" van Roald Dahl), ook vanwege de tekeningen (een grote, stevige, sterke, lelijke vrouw met een knotje...). En dan is de hoofdpersoon geen heel slim meisje zoals Matilda, maar juist een heel dom meisje (al blijkt Kaya toch minder dom te zijn dan ze zelf denkt).
Al snel merken ze echter dat juffrouw Pots nog gemener is. Juffrouw Pots heeft ook een doos vol dingen waarmee ze kinderen kan pesten, zoals jeukpoeder. Om de haverklap geeft ze kinderen straf. Zelfs Ank, die altijd haar huiswerk maakt en het lievelingetje van alle docenten is, krijgt straf.

De hele klas wil van juffrouw Pots af, maar het plannetje van Ank werkt niet goed. Ondertussen ontdekken Kaya en Simon meer en meer over juffrouw Pots en komen ze erachter waarom ze zo doet en waarom de directeur van de school haar niet durft te ontslaan.
Samen met Kaya en Simon ontdek je als lezer steeds meer over juffrouw Pots. Kaya probeert verbanden te leggen tussen wat er is gebeurd, maar als lezer heb je die vaak net iets sneller door. Het einde is echter nog steeds onverwacht en eigenlijk is het ook best gevaarlijk wat er gebeurt...

De eerste helft van het boek leef je mee met Kaya en Simon die van juffrouw Pots af proberen te komen. Maar halverwege ontdekken namelijk dat er ook nog een misdadiger rondloopt in het dorp! Omdat er nu twee problemen zijn die opgelost moeten worden, blijft het verhaal spannend.

Schrijfstijl:
De zinnen zijn kort en dialogen worden veel afgewisseld met korte beschrijvingen. Als iemand harder praat, is ook het lettertype groter.
Hierdoor is het ook een leuk boek om voor te lezen, omdat de manieren waarop de voorlezer zijn of haar stem kan gebruiken eigenlijk al in de tekst zelf aangegeven staan.

Afbeeldingen:
Er staan niet heel erg veel tekeningen in het boek, maar de tekeningen die erin staan, laten vooral de personages zien. De tekeningen zijn schetserig getekend met korte stevige lijnen en vooral de schaduwen zijn aangegeven met grijze vlekken, die niet altijd binnen de lijntjes blijven. Dit geeft de afbeeldingen echter wel een speels uiterlijk, ook omdat de tekenstijl sowieso niet realistisch is. De personages zijn wel allemaal duidelijk herkenbaar - Kaya heeft bijvoorbeeld een grotere neus en Simon is dikker dan de andere kinderen.

Conclusie:
Wat vooral duidelijk wordt uit dit verhaal, is dat je heel voorzichtig zijn met aan wie je persoonlijke dingen vertelt, over je familie en waar je woont... Zelfs op school!

Herleesbaarheid:
Ik ga het niet nog een keer lezen.

Links:
- Deze recensie op mijn weblog.

Soortgelijke boeken/aanraders:
- "Matilda" van Roald Dahl