De 17-jarige Peter lijdt aan ernstige paniekaanvallen, maar na een hevige aanval in een museum wordt hij wakker in een wereld waarin zijn moeder is neergestoken en zijn tweelingzus Bel is verdwenen. Hij wordt opgevangen door een mysterieuze vrouw die met zijn moeder zou werken, maar algauw blijkt dat er iets meer aan de hand is. Wat is er aan de hand? Wat is er Ã©cht gebeurd? En wie is de Rode Wolf?

Vanaf de eerste paar pagina's wordt je als lezer meegetrokken in het verhaal. Het begint haast surrealistisch, met een 17-jarige jongen op de keukenvloer midden in de nacht met een kapot porseleinen zoutvaatje in zijn mond. Zijn moeder pakt een notitieboekje erbij en ze praten haast zakelijk over wat er is gebeurd en wat hij heeft gedaan om het te stoppen. Peter, zo blijkt, heeft hevige paniekaanvallen maar is ook een wiskundig genie. Die wiskunde probeert hij te gebruiken om kalm te blijven en om wie hij is te verklaren in een complexe formule waar hij al jaren aan werkt.

Nadat zijn moeder wordt opgenomen en zijn zus is verdwenen volgen we Peter in een bijna onmogelijke situatie. Hij probeert antwoorden te zoeken samen met de enige vriendin die hij heeft; Ingrid, die lijdt aan OCD. Samen proberen ze zijn zus te vinden en tegelijkertijd op te lossen wat er aan de hand is.

Door middel van herinneringen tussen de hoofdstukken in het heden door krijgt de lezer met mondjesmaat meer te weten over het verleden van Peter en Bel. Dit is op een heel slimme manier gedaan, waardoor je de informatie die Pollock je wilt geven pas krijgt wanneer het moment daarvoor perfect is en aansluit met het heden. Op deze manier wordt je regelmatig verrast en blijft het verhaal interessant tot aan de laatste bladzijde.

Voor de lezer zijn er ook drie puzzels in het boek verstopt aan het begin van elk van de drie gedeeltes. In het verhaal zelf vind je hoe je de puzzels moet oplossen, en daar komt dan drie keer hetzelfde zinnetje uit. Door deze interactieve toevoeging wordt je nog meer betrokken bij het verhaal. Aangezien Peter een wiskundig genie is passen de puzzels goed bij dit specifieke verhaal.

Het verhaal is spannend en goed in elkaar gevlochten met de herinneren en de gedeeltes in het heden. Het boek eindigt met een plottwist waar je nog wel even over na blijft denken. Sowieso is het een boek dat uitnodigt om over bepaalde morele kwesties na te denken.

'Wit Konijn/Rode wolf' is een spannend boek vol wendingen en morele kwesties dat de lezer vasthoudt tot de laatste pagina en zelfs nog even daarna. Een aanrader voor mensen die een origineel en bijzonder YA boek zoeken.