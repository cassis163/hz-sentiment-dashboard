Vier mannen beramen een spectaculaire overval op een zwaar beveiligd gelddepot. Ze bereiden de roof minutieus voor en zijn er van overtuigd dat er miljoenen Zweedse kronen te verdienen zijn, terwijl de risico’s in verhouding niet hoog zijn. ‘Helicopter heist’ beschrijft in detail maanden aan voorbereidingen die voorafgaan aan de overval en de roof zelf.

Faction
Het verhaal is gebaseerd op waargebeurde feiten aangevuld met een verhaal ontsproten aan het brein van de auteur. In 2009 vond de grootste geldroof uit de Zweedse geschiedenis plaats door het zwaarst beveiligde gelddepot van Zweden te overvallen met behulp van een helikopter. Bonnier heeft zich bijzonder goed verdiept in deze gebeurtenis en beschrijft in detail hoe de overval gepleegd werd en tegen welke uitdagingen de overvallers liepen in de voorbereiding van hun misdaad. Wat er aan bijdraagt dat het verhaal zo boeiend is, is dat de vier mannen het bijna onmogelijke doen: een overval plegen die algemeen onmogelijk wordt geacht. Real crime beschreven als een spannend misdaadverhaal. Om dit voor elkaar te krijgen heeft de auteur ook verzonnen zaken toegevoegd aan het verhaal. ‘Helicopter heist’ is een ware faction-topper. Overigens: van de overval zijn de beelden van de bewakingscamera’s beschikbaar die op internet makkelijk te vinden zijn, maar het is aan te raden deze pas te bekijken na het lezen van het boek.

Alledaagse mannen
Het verhaal komt traag op gang. Regelmatig rijst de vraag waar het naartoe gaat, maar gaandeweg weet het verhaal te beklijven en ontpopt het zich tot een uiterst spannend verhaal. Lukt het de mannen om de overval succesvol uit te voeren? Of kan de politie de overval verhinderen, de overvallers arresteren? De auteur neemt de lezer mee in het dagelijks leven van de overvallers in de maanden die voorafgaan aan de overval. Hij slaagt er in vier alledaagse maar totaal verschillende mannen neer te zetten die uiteindelijk samen een doel nastreven, zonder ze op een voetstuk te plaatsen. Je leeft gedurende het verhaal zo mee met de vier overvallers, dat je het de mannen gunt dat ze wegkomen met het geld, ondanks dat ze een zware misdaad begaan.

Niet compleet
Wat jammer is, is dat er eigenlijk een deel van het verhaal onderbelicht blijft. Waar de voorbereiding en uitvoering ruimschoots uitgemeten worden, is er nauwelijks ruimte in het boek voor wat er na de overval gebeurt. Ook blijven enkele interessante verhaallijnen onuitgewerkt, zoals inspecteur Thurn die geen bed heeft en nooit slaapt. De interesse wordt gewekt bij de lezer, maar dit detail komt verder niet meer terug in het verhaal.

Conclusie
Al met al is ‘Helicopter heist’ een zeer spannend verhaal. Het geeft een inkijkje in een spectaculaire overval en het feit dat het grotendeels waargebeurd is, geeft het verhaal net dat beetje extra. Zonder sensatiezucht beschrijft Bonnier hoe de voorbereidingen van de overval en de roof zelf gegaan zouden kunnen zijn. Faction van het hoogste niveau.