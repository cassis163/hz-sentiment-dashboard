De Darkness Rising trilogie (Samenzwering, Roeping, Verrijzing) is een serie vol mysterie, wonderlijke gebeurtenissen, avontuur en een opbloeiende liefde. De verteller van het verhaal is Maya, een sterke jonge vrouw die haar mannetje staat wanneer blijkt dat niets is zoals het is. De boeken zijn al een paar jaar uit, maar zijn het lezen waard.

En dat blijkt al snel in het kleine dorpje Salmon Creek. Als onderzoeksdorpje is het te verwachten dat er veel wetenschappers zijn, maar ze hebben wel heel erg veel interesse in Maya en de andere kinderen in haar klas.in Dan is er de verdachte dood van haar beste vriendin, en de nieuwkomer Rafe. Als snel volgt er een serie gebeurtenissen die haar hele leven op zijn kop zet.

In het tweede deel Roeping gaat het verhaal verder met een bloedstollende survivaltocht. Op de hielen gezeten door een groep nare personen, moeten Maya en haar vrienden zien te overleven. Niet alleen dat, ze moeten de antwoorden vinden over wie ze zijn en hoe ze zonder al te veel kleerscheuren uit dit avontuur kunnen komen.

Over dat laatste gaat het derde deel. Gewapend met antwoorden en mogelijkheden, gaan Maya en haar vrienden op zoek naar een oplossing, maar dat gaat niet zonder slag of stoot. Haar biologische vader kan wel eens een belangrijke steun zijn, maar alleen als Maya hem durft te vertrouwen.

Tegelijk heeft Maya ook een belangrijke keuze te maken op een heel ander gebied. Rafe is de mysterieuze, tall-dark-and-handsome, vreemdeling die heel wat gevoelens doet ontsteken in Maya. Maar dan is er ook nog haar beste vriend Daniel, die misschien toch wel meer is dan haar BFF.

De boeken zijn goed geschreven. Ze zijn vanuit het standpunt van Maya geschreven, daardoor ontdek je als lezer ook alles via haar en niet eerder.

Het eerste boek bouwt heel duidelijk het verhaal op, terwijl het tweede boek lijdt onder het langzame: ‘waar gaat dit heen’ syndroom en het derde boek bevat alle antwoorden, maar ook wat meer snelheid. De hele serie was net als een intercity die achter een stoptrein blijft hangen: kan een stuk sneller.

Net als in al haar boeken besteedt auteur Kelley Armstrong veel aandacht aan haar personages. Het verhaal wordt dan wel verteld vanuit het perspectief van Maya, maar je leert alle andere personages net zo goed kennen. Zij het natuurlijk door de gekleurde bril van Maya.

Uiteindelijk was het einde van de serie geen verrassing, maar vond ik het wel mooi verwerkt. Het was gelukkig geen alles oplossend, perfect einde maar ook geen open einde. Het laat de mogelijkheid open om Maya en haar vrienden nog eens terug te zien in andere boeken van deze auteur.



Eindoordeel:

Samenzwering: 4 sterren
Roeping: 3 sterren
Verrijzing: 4 sterren