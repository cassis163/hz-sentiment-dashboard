Mo Hayder debuteerde in 2000 met Vogelman, een keiharde serial killer thriller met inspecteur Jack Caffery als hoofdpersoon. Ook in haar tweede boek  De behandeling  volgen we Caffery met het oplossen van een aantal misdrijven. Dachten we te weten in welk hokje we Hayder moesten plaatsen: na het lezen van Tokio, haar allernieuwste thriller, moet deze mening compleet worden herzien. Mo Hayder bewijst met dit boek ontegenzeggelijk dat ze nog veel meer in huis heeft. Tokio is verrassend origineel, erg goed geschreven, levensecht en zeer indrukwekkend.

De geschiedenis kan veranderen als een kameleon, zo zegt Hayder in de noot van de schrijver achter in het boek. Een uitspraak die je direct begrijpt na het lezen van het boek. De geschiedenis staat dan ook centraal in Tokio, waar we twee aparte verhaallijnen volgen. De studente Grey Hutchins reist af naar Tokio om haar levensmissie uit te voeren: de waarheid achterhalen van een aantal schokkende gebeurtenissen tijdens de Japanse bezetting in het Chinese Nanking. Ze heeft geen geld en wordt al snel opgenomen in het huis van een westerse jongen die haar meeneemt naar een nachtclub om daar s avonds als gastvrouw te werken. Daarnaast vertelt Shi Chongming zijn persoonlijke verhaal over de wrede gebeurtenissen in het Nanking van 1937, waar de Japanse bezetters zich vermaakten met het moorden, plunderen en verkrachten van de lokale bevolking.

Het is niet zozeer de spanning waardoor je aan Tokio blijft kleven. Mo Hayder beschrijft de gebeurtenissen in heden en verleden met grote overtuiging. Het Tokio van nu staat in schril contrast met het Nanking van weleer. Je waant je zowel in de sloppenwijken van de Japanse hoofdstad als op het Chinese platteland ten tijde van de oorlog. Hayder maakt veelvuldig gebruik van cliffhangers bij het overschakelen van de ene verhaallijn naar de andere. Een bijzonder knap detail is dat in een aantal gevallen deze momenten bijna naadloos overlopen, waardoor de spanning nog meer zit in de manier van schrijven dan in het verhaal zelf. Een groot compliment voor de schrijfster en een boek dat niet mag ontbreken in je boekenkast.