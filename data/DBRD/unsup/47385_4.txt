De film is hier op videoband al jaren geleden kapot gedraaid; zo vaak was-ie bekeken. Een absolute favoriet waar ik keer op keer in weg kon dromen. Vaag kan ik me nog ergens herinneren dat dit boek aan me werd voorgelezen, maar details kon ik me niet meer voor de geest halen. Enigszins huiverend begon ik aan de letters van The Neverending Story.

Op een dag vlucht Bastian weg van zijn pesterige klasgenoten, een boekhandel in. Zijn oog valt daar op een prachtig lederen gebonden boek met twee slangen erop die samen een ovaal vormen. Wanneer de eigenaar van de boekhandel wordt weggelokt door een telefoontje, besluit Bastian het boek te stelen. Hij sluit zich op de zolder van zijn school op en begint te lezen... Hij maakt kennis met de wondere wereld Fantastica en haar bijzondere wezens en personages.

Michael Ende heeft een prachtig verhaal verzonnen waarin fictieve realiteit en fantasy samenkomen. De wereld waarin Bastian woont is met cursieve letters geschreven, terwijl de fantasiewereld in Fantastica in normale letters is geschreven. Hierdoor geeft de auteur op een simpele manier de verschillende dimensies weer.

Naast de prachtige wereld die we uitgebreid leren kennen, heeft de auteur er ook een aantal belangrijke boodschappen in verwerkt. Op een vriendelijke manier toont hij een aantal nare eigenschappen van de mens en leert hij zijn lezers dat ze het lot niet altijd een vast gegeven is.

Gezien de film altijd zo favoriet is geweest hier, had ik nooit verwacht dat ik het boek leuker zou vinden. Maar toch is het zo! Dik 500 pagina's puur genieten en meegezogen worden in het verhaal dat nooit eindigt. Mocht je nog twijfelen om het boek te herlezen, dat is absoluut niet nodig. Het is prachtig! En waar de film stopt, gaat het boek nog even 250 pagina's verder met dingen die in de film niet worden weergeven. 4,5 welverdiende sterren.