Ik weet niet waar ik dit boek moet zetten qua genre. Is het een thriller, een romantisch verhaal of een literaire roman? Voor alles valt wel wat te zeggen. Ik begon alvast met gemengde gevoelen te lezen. Eerder las ik al 'Trage Wegen' van dezelfde auteur maar dat boek vond ik nogal flauw. Dit boek vond ik alvast stukken beter.
IJslands Gambiet vertelt het verhaal van Maxim Boelgakov, een Russische spion en schaker, die vermoord wordt aangetroffen in een hotel in IJsland. Bij zijn lichaam ligt een onaf manuscript waarin Boelgakov zijn hele tragische leven beschrijft. Het hoofdpersonage van het boek moet proberen dit manuscript te vervolledigen aan de hand van cryptische tips. Het leuke is dat je als lezer het raadsel mee kan oplossen. Dat vraagt wel wat denkwerk en sommige tips zijn echt wel vergezocht, maar ik vond het wel heel aangenaam om te doen (met dank aan wikipedia!). De oplossing zit in een dichtgeplakt hoofdstukje achteraan het boek, wat ik wel een tof idee vond. Ook het verhaal zelf trof me. De auteur hanteert een spaarzame, ingehouden, maar toch rijke stijl en ook het beschreven liefdesverhaal ging niet in mijn koude kleren zitten. Op den duur leefde ik echt mee met Maxim als slachtoffer van de Koude oorlog. Ook de ontknoping vond ik heel goed gevonden.
Het boek is wel vrij snel uit, soms had ik de indruk dat de auteur net iets te snel ging. Hier en daar waren er stukken die gerust wat meer mochten uitgewerkt worden. Conclusie: een goed gevonden en originele spionageroman!