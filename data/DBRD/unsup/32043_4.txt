‘Passie voor politiek’ beschrijft het leven van Emile Roemer tegen de achtergrond van het katholieke gezin waarin hij opgroeit. Zijn jeugd, zijn werken en zijn latere politieke carrière. Maar dat niet alleen. Ook de steun van en liefde voor zijn vrouw, kinderen en familie worden fraai over het voetlicht gebracht.

Auteur en broer Jos Roemer zegt over zijn broer: “In Emile’s leven zag ik steeds continuïteit in zijn ontwikkeling’. Zo zorgde de streng katholieke inborst van onze ouders niet voor een breuk, maar vormde hem, samen met andere facetten, juist tot degene die hij nu is. Als er één woord op Emile van toepassing is, dan is dat het woord samen.”

Jos Roemer heeft met ‘Passie voor politiek’ een bijzonder en boeiend werk afgeleverd. Natuurlijk is het zo nu en dan duidelijk dat de ene Roemer over de andere schrijft. De broederlijke liefde en waardering blijven –gelukkig!- niet geheel buiten beschouwing. Jos Roemer ziet echter kans om er een objectieve beschouwing van te maken en combineert dit met een vlotte pen.

In 1979 maakt Emile Roemer zijn entree in de politiek. Hij is dan nog maar 17 jaar. Hij start zijn politieke carrière bij de SP in Boxmeer. De populariteit van de partij is op dat moment tanende. Roemer weet echter, met al zijn jeugdige enthousiasme en ambitie, de Boxmeerse afdeling van de partij, overeind te houden. Later zal hij er wethouder worden.

Dit kenmerkt Roemer als politicus en persoon. Hij weet zich telkens weer vanuit een vaak schier onmogelijke positie terug te vechten en blijft vasthouden aan de verwezenlijking van zijn idealen. Immer integer, staat Roemer pal voor solidariteit en medemenselijkheid. Met zijn toegankelijke houding weet hij velen voor zich in te nemen.

“Ik herken dit. De waarde van solidariteit en gerechtigheid hebben we in onze geloofsopvoeding luid, duidelijk en overtuigend mee gekregen en daar zetten we geen streep doorheen.”

Een van de meest indrukwekkende onderdelen in het boek vind ik dat de vader van Emile, de keuze van zijn zoon om voor de politiek te kiezen, in eerste instantie niet kan waarderen. Later wordt vader Roemer echter de grootste ‘fan’ van Emile; mooi!

“Nu ik meer weet, besef ik hoe je bent geworden wie je was en wat je mij hebt meegegeven. Nu, nóg meer dan toen, ben ik trots op wat je hebt gedaan. En wat had ik graag met jou hierover willen doorpraten. Ik heb nog grotere waardering en respect voor wie je was. De strijd om te knokken tegen onrecht heb ik van jou. Nog meer dan daarvoor ben je voor mij een voorbeeld en een drijfveer voor wat ik nu doe en voor de politieke strijd die ik voer.”

Jos Roemer put zijn inspiratie en informatie voor het boek uit gesprekken met voormalige en huidige collega’s van zijn broer, vrienden en familieleden. Al deze gesprekken bieden hem een keur aan achtergrondinformatie. Een groot deel is verwerkt in het boek en dat levert een uiterst boeiend en uniek werk op over zijn broer…de politicus.
Voor een tweede druk, die er vast en zeker zal komen(!), adviseer ik de auteur/uitgeverij overigens wel de tekst nog even grondig te laten redigeren. Hier en daar staan wat schoonheidsfouten en dat is gewoon zonde.

“Dat niet alles koek en ei is laat het straatbeeld zien. V&D gaat failliet. En ook de vertrouwde winkels van Dolcis, Manfield, InVito, DA Drogisterij, Aktiesport en Perry Sport moeten de deuren sluiten. Maar ook andere seinen staan nog op rood. Het Leger des Heils slaat alarm: ze zien dat daklozen niet de zorg krijgen die ze nodig hebben. En het aantal daklozen stijgt bovendien.”

De extra dimensie van het feit dat ‘Passie voor politiek’ geschreven is door de broer van de man waar het boek over handelt, is dat het niet uitsluitend een informatief boek is geworden. De liefde voor zijn broer komt, zonder overdrijven, eveneens duidelijk aan het licht. Juist deze combinatie maakt ‘Passie voor politiek’ tot een heel bijzonder boek!

De auteur
Theoloog Jos Roemer, 61 jaar, is de oudste van de vijf kinderen. Hij studeerde theologie aan de Radboud Universiteit te Nijmegen (1986) en promoveerde op een onderzoek naar de effecten van alcohol educatie in een ethisch en religieus kader. Hij is coördinator bij het PhD programma van de Complexity Group aan de Open Universiteit, werkt als onafhankelijke consultant in het primair onderwijs en is trainer en programmamanager bij het Centrum van Management en Complexiteit.

Uitvoering
Uitgever Van Gennep
ISBN: 9789461644510
Paperback, 160 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent en boekrecensent.
http://ht-c-communicatie.nl/