Kleine Helden speelt zich af in een volksbuurt in Madrid en beschrijft het leven van de bewoners tijdens de economische crisis. Het boek geeft een inkijkje in hun levens, wat voor hen de merkbare gevolgen zijn van de crisis en hoe ze hiermee omgaan. Het laat zien dat positiviteit, liefde en solidariteit ervoor zorgen dat tegenslagen overwonnen kunnen worden. Almudena Grandes heeft een prettige schrijfstijl en het boek leest vlot weg. Ze heeft zich goed ingeleefd in welke problemen de crisis voor allerlei verschillende groepen veroorzaakt. Mooi zijn de beschrijvingen van de helpende hand die mensen elkaar toesteken. Nadeel zijn de vele personages, waardoor je regelmatig moet terugbladeren om uit te vinden wie het ook al weer was. Maar hoe verder je in het boek komt, hoe beter je de personen en hun onderlinge samenhang leert kennen. Deze roman maakt duidelijk hoe veerkrachtig mensen zijn bij tegenslagen en dat ieder op zijn eigen manier een “kleine held” is.