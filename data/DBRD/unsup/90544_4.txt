Wraakgodin is de debuutthriller van de Oostenrijkse auteur Bernhard Aichner. Met Wraakgodin is deze auteur en fotograaf niet aan zijn schrijversproefstuk toe. Eerder schreef hij romans, hoorspelen en toneelstukken. En ontving hij meerdere literaire prijzen en beurzen.
Wanneer de man van het hoofdpersonage, Blum, voor haar ogen omkomt bij een hit-and-run valt haar ganse wereld in elkaar. Aanvankelijk neemt ze aan dat het gewoon gaat om een ongeval met vluchtmisdrijf maar door puur toeval komt ze er achter dat er echter meer achter dit voorval zit dan ze vermoedde en zelf zou willen. Vanaf dat ogenblik zint ze op wraak en gaat nauwelijks iets of iemand uit de weg om haar doel te bereiken. Zeker wanneer ze er achter komt waarom haar man moest sterven. Blum zint op wraak en haar wraak is zoet.
Wraakgodin is een heerlijk en vlot geschreven boek dat jou als lezer meeneemt in de wereld van Blum die begrafenisondernemer is. De mooie schrijfstijl en de korte en vlotte hoofdstukken zorgen ervoor dat het boek leest als een trein. Bij tijden is het boek misschien wat te gruwelijk voor tere zieltjes, maar ik vond het absoluut top!! Een echte aanrader.