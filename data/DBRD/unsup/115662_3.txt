Stockholm Delete is het tweede deel rond de "ex-crimineel" Najdan " Teddy" Maksumic en advocate in spé Emelie Jansson in de hoofdrol, en weer een echte Lapidus. Waar in VIProom het straattaalgebruik zoals in de Stockholm-trilogie vrijwel verdwenen leek, is de slang in dit deel weer wat nadrukkelijker aanwezig. En dat is toch een van de succesvolle, onderscheidende elementen van Lapidus' werk. Voeg daarbij elementen als minutieus uitgewerkte personages, een sterk plot én wederom een indringende inkijk in de onderwereld van Stockholm en we hebben zoals gezegd te maken met een "echte" Lapidus.

Stockhilm Delete haakt aan en gaat verder waar VIProom ophield en de karakters van Teddy en Emelie worden verder uitgediept. Teddy is de crimineel die goed wil doen maar toch aangezogen wordt door zijn verleden; en Emelie is de advocate die succesvol wil zijn, maar tegelijkertijd navolging geeft aan haar eigen normen en waarden. Beiden voeren ze hun eigen innerlijke strijd, wat het verhaal een enorm menselijk gezicht geeft. Want Stockholm Delete is een verhaal over mensen die dingen overkomen en bij de afwikkeling daarvan, hun eigen keuzes maken. Goed of fout, het blijven mensen. Dat is ook de boodschap die Lapidus lijkt mee te willen geven; mensen zijn niet goed of fout, maar vaker grijs dan zwart of wit. Mensen zijn volgens Lapidus een product van hun omgeving.

De plot die Lapidus in Stockholm Delete neerzet, is sterk. Het begint allemaal vrij onverklaarbaar met de moord in het landhuis, maar gaandeweg vallen de puzzelstukjes op hun plaats en komen de verschillende verhaallijnen nader tot elkaar. Lapidus maakt voor de onthullingen in zijn boek gebruik van chronologische verhaallijnen, maar ook van een politieverhoor van een informant die 'Marina' heet en zich vijf jaar geleden afspeelde. Zijn verhaal, een menselijke tragedie, is een belangrijk onderdeel van de plot. Hoewel een degelijk plot blinkt het boek niet uit in spanningsopbouw en of verrassing. Dat zijn direct ook de punten in Stockholm Delete waar je wat kritisch over kan zijn.Maar eigenlijk heeft Lapidus in dit boek dat ook niet perse nodig. Hij heeft genoeg andere ijzers in het vuur om van deze misdaad story een succes verhaal te maken.

totaal score: 3,5 sterren

Spanning: 3***
Plot: 4****
Leesplezier: 3 ***
Schrijfstijl: 4 ****
Originaliteit : 4****
Psychologie: 3***