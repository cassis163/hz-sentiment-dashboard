Na het lezen van 'Verleiding' het eerste deel in De Royals serie van Erin Watt moet je deel twee gewoon lezen. 'Verraad' is het vervolg en wat voor een! Ella voelt zich verraden door Reed en in de steek gelaten door de mensen van wie ze dacht dat ze iets voor hen betekende. Eigenlijk net als vroeger toen ze alleen met haar moeder woonde en samen de eindjes aan elkaar probeerden te knopen. Maar Reed is nog niet klaar met haar, hij heeft vergissingen begaan die Ella nooit zal kunnen vergeten, daar is ze zeker van. Maar Reed denkt daar anders over.
Het eerste deel van De Royals was fantastisch. Je leerde alle jongens uit het huishouden van de Royals kennen, hun gebreken, hun karaktertrekken en (bijna) alle geheimen. Maar Ella komt erachter dat er nog veel meer tussen de broers, hun vader en de meiden die er over de vloer komen. Dat is ook wat centraal staat in dit verhaal. De geheimen die ieder voor elkaar verborgen houdt. Alles draait om geld, seks en status. Maar Ella komt niet uit zo een wereld en verzet zich ertegen. Ze wil en mag Reed niet meer vertrouwen van zichzelf, maar gaande het verhaal en na de openbaring van een hoop meer geheimen, weet Ella niet meer wat het juiste is om te doen. Reed probeert haar terug te winnen, maar of Ella daarvan gediend is moet nog blijken.

Het eerste deel werd volledig vanuit Ella's perspectief beschreven. In Verraad wisselt Erin Watt Ella's en Reeds perspectief om de zoveel hoofdstukken af. En dat zorgt ervoor dat je weet dat ze geheimen voor elkaar hebben, maar niet precies wat. Verder is het perspectief van Reed nog een verrijking over zijn werkelijke gevoelens voor Ella. Uit zijn daden sprak voor de lezer wel een bepaald vermoeden, maar door zijn verleden kon je nog weleens vraagtekens bij zijn keuzes plaatsen.

De romantiek in het verhaal is net zo spetterend en erotisch als in het eerste deel. Ella en Reed hebben nog heel wat op te lossen, maar dat betekent niet dat er geen aantrekkingskracht meer is. En daarnaast zijn de broers ook niet al te preuts wat betreft hun 'veroveringen' die ze mee naar huis nemen of ergens anders het hof maken. Wat me in dit boek ook meer opviel dan in het eerste deel, waren de grove, directe en schunnige opmerkingen die door verschillende personages werden gemaakt. Sommige waren zulke voltreffers dat ik ze met 'sticky bookmarks' heb aangegeven in het boek. Ik moest soms oprecht hardop lachen om bepaalde bijdehante opmerkingen of reacties. Daarnaast leek het grof taalgebruik ook een paar tandjes hoger te zijn. Daar kon ik me niet echt druk om maken, het gaf het boek juist een bepaald karakter waar ik wel tegen kan. En ja, het hoort nou eenmaal bij de leerlingen op die eliteschool.

Deze familie, De Royals, is gewoon weg een fantastisch en ongelofelijk hersenspinsel waar ik jaloers op ben. Elke zoon heeft een heel eigen karakter en dat wordt waanzinnig goed uitgewerkt in het verhaal. Ze hebben allemaal hun eigen geheimen en dat drijft hun vaak verder uit elkaar, maar soms ook juist naar elkaar toe. De vier jongste zonen zitten nog op dezelfde school Reed de hiërarchie bepaald. Maar door zijn problemen en de spanning tussen hem en Ella valt de hiërarchie op school uiteen en gebeuren daar ook steeds meer ondenkbare dingen. Ook in het huis van de Royals loopt alles spaak. Telkens als je denkt dat het de goede kant op gaat, gebeurt er weer iets. De personages en gebeurtenissen zorgen er mede voor dat je het boek niet weg kunt leggen. Op een gegeven moment loopt het zo uit de hand dat er stappen moeten worden ondernomen en dan komen de jongens erachter dat ze elkaar meer nodig hebben dan ze hadden kunnen bedenken. Maar zijn ze nog wel op tijd?

De schrijfstijl is zo heerlijk en oprecht dat ik het ene na het andere hoofdstuk las en het boek binnen zeven uur uit had gelezen. Je verwacht het misschien niet, maar het einde van dit verhaal is nog extremer en onverwachts dan het eerste deel. Dus we kunnen ons gelukkig prijzen met het feit dat het derde deel 'Geheimen' niet pas over een jaar uitkomt, maar al in maart zal verschijnen. Ik kan er in elk geval niet op wachten!
Deze serie is gewoonweg verraderlijk en verslavend. Je kunt en je wilt niet meer stoppen met lezen tot het laatste woord. Vijf grote sterren voor het verhaal over Ella, Reed en zijn familie.