Dat het er in de farmaceutische wereld niet altijd even proper aan toe gaat, weet iedereen. Maar mensen laten vermoorden en ontvoeren als chantage om een bedrijf over te nemen, dat is wreed.
Het overkomt Sara, de dochter van de eigenaar van CytoSerum. Wat ze als vrouw meemaakt tart alles, niet gewoon een ontvoering, neen, extreem zwaar sexueel misbruik, geflimd. Sara heeft het gemaakt, ze zit mee in het bedrijf van haar vader, heeft meegewerkt aan de belangrijkste ontdekking van de eeuw, staat op het punt te huwen. En dan zo'n ontvoering. Door een stel maniakken, beesten.
Het boek schuwt de gruwel en het detail niet moet ik zeggen, soms misschien wat erover.

Daarnaast is er het verhaal van een huurmoordenares die zich als man voordoet. Ook zij heeft een vreselijk verhaal. Dat lijkt de rode draad in het boek, de gruwel, het misbruik dat vrouwen over heel de wereld aangedaan wordt, zowel in 'gewone' situaties maar vooral ook in oorlogssituaties. Wat is het eerste dat je hoort bij een oorlog? Oorlogsmisdaden en altijd zijn vrouwen en kinderen, meisjes de eerste slachtoffers.

Ik wist in het begin niet goed wat ik met dit boek moest, had soms het idee dat ik porno aan het lezen was. Maar naarmate het verhaal meer vorm kreeg, kwam ik meer in het verhaal. Zeker het einde is heel krachtig en traumatiserend.

Ik zal het vervolg dan ook snel lezen want het verhaal van Benissa is nog niet af, nog lang niet.