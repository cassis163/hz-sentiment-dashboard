Op zoek naar Jeroen is het verhaal over én van de schrijver Paul van Loon die in de wereld van Jeroen Bosch belandt. Het boek werd door uitgeverij Leopold al eerder in 2001 uitgegeven en krijgt een welverdiend nieuw leven vanwege het jubileumjaar van Jeroen Bosch om zijn 500e sterfjaar te gedenken. Van Loon is een van Neêrlands meest bekende en meest gelauwerde jeugdschrijvers van deze tijd en ook met dit boek bevestigt de auteur deze status.  

In Op zoek naar Jeroen belandt de schrijver Paul van Loon in de merkwaardige wereld van de schilder Jeroen Bosch. Van Loon, die fan is van de oude schilder, gaat naar hem op zoek. In zijn wandeling door de bizarre schilderijen ontmoet Van Loon vele kwaadaardige figuren en is hij zijn leven niet zeker. Samen met zijn twee vrienden ‘de Kopvoeters’ beleeft hij spannende avonturen die hem via de hel uiteindelijk naar een paradijselijk landschap leiden. Van Loon zou dit hachelijke avontuur niet hebben overleefd zonder de hulp van zijn kleine vrienden. Maar kunnen de Kopvoeters hem redden uit de nietsontziende handen van de Grote Opslokker? Zal hij Jeroen Bosch ooit vinden en kan deze hem dan naar huis brengen? Lees het heerlijke boek en je weet het!  

De schrijfstijl komt aanvankelijk over als telegramstijl, maar dat is met opzet. De moeilijke materie wordt met eenvoudige korte zinnen bij de jonge lezer naar binnen gesluisd. Van Loon neemt zijn lezer stapje voor stapje mee de wereld in van Jeroen Bosch, die met de bladzijde grimmiger wordt. Hij houdt zijn lezers op deze manier dicht bij zich alsof hij wil zeggen: ‘We beleven het avontuur samen, dus je hoeft niet bang te zijn.’  

Eng wordt het zeker, misschien zelfs iets te eng. Het avontuur leidt langs de dood, de hel en de gevaarlijke Opslokker voordat de redding komt. Van Loon staat er gelukkig niet alleen voor. De kleine monstertjes blijken zijn vrienden te zijn. In iedere tekening staan de Kopvoeters centraal dus je ziet als jonge lezer: ik hoef me geen zorgen te maken, want de held krijgt hulp.  

Wat het boek zo bijzonder maakt is dat Paul van Loon je meetrekt in de ingewikkelde wereld van de grootmeester Jeroen Bosch. De betekenis van zijn schilderijen is nog steeds niet helemaal duidelijk. Toen niet en nu niet. De afbeeldingen worden vaak in verband gebracht met het Einde van de Wereld en andere enge zaken die voor kinderen niet echt behapbaar zijn. Van Loon laat zijn lezers op zeer eenvoudige en toch boeiende wijze kennismaken met de vreemdste schilder die Nederland ooit heeft gekend. Hij verpakt de geschiedenis in een spannend kinderverhaal. Hij voert ze langs alle belangrijke werken van de schilder en legt het uit. De lezer leert en geniet.  

Dit is een boek voor de geoefende jonge lezer die niet snel bang is en beeldend denkt. Voor een eerste kennismaking met de schilder is dit boek uitermate geschikt omdat Van Loon veel aandacht aan het uitleggen besteedt.  

Het verhaal zit heel knap in elkaar, maar toch zijn het de geweldige illustraties die de aandacht trekken. Die illustraties zijn dubbel bijzonder omdat er toestemming is gegeven om het originele werk van Jeroen Bosch te gebruiken. Dus je zit echt in het werk van Jeroen Bosch. Hierdoor kan van Loon kleine details van de schilderijen in zijn verhaal gebruiken. De lezer maakt hierdoor heel direct kennis met zijn kunst en leert het originele werk goed kennen.  

Naast het originele werk van Jeroen Bosch staan er tekeningen in het boek van Caren Limpens. Zij heeft de hoofdpersoon Paul van Loon in de werken van Jeroen Bosch geplaatst. Dus je ziet van Loon, samen met zijn vrienden de Kopvoeters, door de schilderijen van Jeroen Bosch lopen. En dat doet zij op een wonderbaarlijk natuurlijke manier. Moderne elementen vallen precies op hun plaats tussen de Middeleeuwse schilderingen. Een mooiere samensmelting tussen auteur en illustrator zie je niet vaak.