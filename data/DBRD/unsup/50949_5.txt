Dit boek heb ik gekocht vanwege het historische deel wat er in zit. Ik had het vorige boek van deze schrijvers ook gelezen en die vond ik geweldig. Ook deze is weer een heel spannend en goed geschreven verhaal. Het neemt je mee naar Italië in het heden en naar Frankrijk in het verleden.

In Italië worden twee meisjes vermist en hun familie gaat naar ze op zoek. Zo ook het zusje van een van hen, Emilia. Zij komt terecht in een vreemde situatie en krijgt daarnaast hulp van twee mannen die allebei nogal apart gedrag vertonen. Emilia weet niet meer wie ze kan vertrouwen.
Het verleden speelt zich af in de middeleeuwen in Frankrijk. De man van een kruidengenezeres komt terug van de kruistochten en heeft iets meegenomen dat de genezeres in grote problemen brengt.
Het is lange tijd onduidelijk wat de twee verhaallijnen met elkaar te maken hebben, maar hoe meer het einde nadert, hoe meer je dat begint te snappen.

Een prachtig en aangrijpend verhaal, in een mooie schrijfstijl geschreven en ook nog eens ontzettend spannend! Ik had moeite om het aan de kant te leggen en vond het jammer toen ik het uit had. Wat mij betreft horen Marianne en Theo Hoogstraten tot mijn favoriete schrijvers!