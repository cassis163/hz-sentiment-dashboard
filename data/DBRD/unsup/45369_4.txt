Na Wacht op mij…
Na enorm genoten te hebben van Cam en Avery in Wacht op mij, het eerste boek dat ik las van de hand van Jennifer L. Armentrout (J. Lynn), wilde ik meer. In Wacht op mij werd het zusje van Cam al kort geïntroduceerd en hoorden we al een beetje over haar heftige verleden, in Ga voor mij speelt ze de hoofdrol en leren we Jase, de beste vriend van Cam, kennen. Is dit deel net zo leuk als Wacht op mij?

We want more!
Het leuke aan deze serie boeken (ja er zijn nog veel meer delen, hoera!) is dat de boeken heel makkelijk los van elkaar te lezen zijn, maar toch ook echt bij elkaar horen en met elkaar verweven zijn. Cam en Avery komen nog regelmatig voorbij lopen in Ga voor mij en je ziet hoe hun leven verder is gegaan nadat Wacht op mij eindigde. In dit tweede deel leren we ook het hoofdpersonage voor het derde deel, Blijf bij mij, kennen welke in november in het Nederlands zal verschijnen bij uitgeverij Zomer & Keuning.

Een heerlijk boek
Ga voor mij is werkelijk waar een heerlijk boek. De spanning tussen Tess en Jase wordt op een fantastische manier opgebouwd en het verhaal is interessant. Je wordt direct verliefd op de personages die door Jennifer L. Armentrout neergezet worden en je ziet het verhaal heel levendig voor je. Ook de humor in het verhaal is wederom goed door het boek verweven en zorgt ervoor dat het allemaal net wat realistischer aanvoelt. Het gaat ook niet altijd perfect in hun leven en in hun gedrag naar elkaar toe en dan wil je ze wel voor hun kop slaan, maar dat zorgt er ook voor dat je niet kunt stoppen met lezen.

Verrassende plottwists
Er was een klein momentje waarop het verhaal eventjes inkakte, maar het herpakte zich behoorlijk snel weer. Ga voor mij heeft ook nog een aantal verrassende plottwists, zo zag ik bijvoorbeeld totaal niet aankomen wat de echte geschiedenis van Jase was. Maar nog heftiger is de plottwist die totaal uit het niets kwam halverwege het boek, en die mij echt geschokt achter liet. Opeens was daar een duister tintje over het boek heen. Het is allemaal zo goed beschreven, de spanning wordt fantastisch opgebouwd en het was een heerlijk verhaal om te lezen.

Eén echt minpunt
Maar dan toch één minpunt aan dit boek. Ik hou echt ontzettend van deze uitgeverij, maar met de vertaling van Ga voor mij zijn ze wel echt even de mist in gegaan. Of misschien moet ik het meer de redactie / het nalezen noemen. Missende woorden, verkeerde woorden, missende punten, missende letters, of juist letters te veel. Als het een keer of drie voorkomt dan kan ik het nog door de vingers zien, maar het kwam wel enorm vaak voor in Ga voor mij en dit belemmerde het leesplezier toch wel degelijk. Ik kon zo snel niet vinden welke druk ik heb van Ga voor mij (ik heb hem al een hele tijd in huis), maar ik hoop dat de fouten er in een volgende druk wel uit zijn.

Conclusie
Als je van Wacht op mij genoten hebt zal je zeker ook genieten van Ga voor mij. Het verhaal van Tess en Jase raakt je en je wordt helemaal verliefd op de personages. Soms wil je ze een klap voor hun hoofd geven omdat ze niet doen wat je wilt dat ze doen, wat wel aantoont hoe enorm je gaat meeleven met deze personages. Jennifer L. Armentrout heeft wederom een verhaal geschreven waar ik enorm van genoten heb en ik ben heel benieuwd naar Blijf bij mij gezien mij verteld is dat deel drie nog beter is dan dit tweede deel. Het enige minpunt is dat de redactie bij de vertaling niet optimaal is en er nog vele fouten in mijn druk stonden. Maar zelfs met deze fouten, is dit wel een boek dat je gelezen moet hebben als je houdt van het New Adult genre. Tipt het aan Wacht op mij? Na lang beraad denk ik dat Cam net iets hoger dan Jase op de schaal van boekvriendjes komt te staan.

Deze recensie verscheen eerder al op Reviews & Roses
(www.reviewsandroses.nl)