Onderspit gaat over Stendert Swarovski die na een ongeluk de rust opzoekt in een Utrechtse B&B&B. In dit geval een B&B waar veel bijzondere personen onderdak vinden.
De dag na een feestje blijkt een van de bewoners plotsklaps verdwenen te zijn. Hoewel niemand hier vreemd van opkijkt, vertrouwt Stendert het niet en gaat, samen met de klusjesvrouw Kat, op onderzoek uit.
Dit brengt hen naar de jaren 70, maar ook naar Frankrijk, waar ze uiteindelijk een gebeurtenis uit het verleden in verband kunnen brengen met deze verdwijning.

Onderspit is het debuut van de Ton Bakker die onder het pseudoniem Per-Anton Olsson schrijft.
Door deze auteursnaam is de associatie met bekende Scandinavische thrillers snel gemaakt. Niets is echter minder waar: Per-Anton heeft een heel eigen schrijfstijl en gebruikt daarbij regelmatig muziekteksten in zijn verhaal. Enerzijds was dat een feest van herkenning met al die bekende nummers, maar het leidde ook af van het verhaal.
Het boek, dat eerder onder de noemer detective dan thriller geschaard kan worden, komt naar het einde steeds meer op gang en kent dan toch weer een verrassend einde.

Wat zeker nog even opgemerkt moet worden is dat de schrijver een Spotifylijst heeft aangemaakt met alle nummers die in het boek voorbij komen. Op de achterkant van het boek staat een QR code die gescand kan worden om de afspeellijst in Spotify te vinden. Een leuk en modern tintje aan een boek dat verder een hoog jaren zeventig gehalte heeft.