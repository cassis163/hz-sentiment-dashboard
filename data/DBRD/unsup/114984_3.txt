Monique van der Vloed werkt al ruime tijd als  (natuur) voedingsdeskundige, gewichtsconsulent en, voedingscoach. En sinds een paar jaar schrijft ze ook boeken onder het motto ‘Natuurlijk Lekker’. Monique werkt graag met natuurlijke producten en mijdt zoals zij dat zelf zegt kunstmatigheden, E-nummers en andere chemische ellende. Ze werkt liever met biologische producten. Monique eet zelf al jaren geen vlees en andere dierlijke producten, haar recepten zijn dan ook bijna allemaal vegetarisch.  In 2013 kwam haar Natuurlijk Lekker Bakboek uit en dit jaar het Natuurlijk Lekker Basiskookboek.

Dit Natuurlijk lekker Basiskookboek bevat 225 recepten. Allemaal op natuurlijke basis en zo mogelijk biologisch geteeld of gekweekt en geproduceerd. Op een enkele uitzondering na zijn alle recepten glutenvrij en lactosevrij. Hier en daar gebruikt Monique wel spelt of kamut, omdat deze granen dan betere resultaten geven. Je vindt in dit basisboek recepten voor ontbijt, lunch en hoofdgerechten, maar vooral veel recepten voor brood, beleg, snacks, koekjes, taart, cake, drop en ander snoep. Ik denk dat veel mensen om zo’n natuurlijk basiskookboek zitten te springen om juist die gerechten zelf wat gezonder te bereiden. En zeker mensen die geen gluten eten vinden hier veel lekkere alternatieven voor gerechten die zij niet kunnen eten.
Jammer dat opzet wat rommelig is, vooral de inleiding is lastig om goed te lezen. De recepten zelf zitten goed in elkaar, maar er is veel van hetzelfde. Veel brood, snacks en gebak en zo, maar een hoofdstuk met lekkere groente gerechten ontbreekt. Goed dat er geen suiker wordt gebruikt, dit wordt vervangen door stevia- en erythrirolproducten. Vaak ook in gerechten die dat helemaal niet nodig hebben.
De foto’s bij de recepten geven een reëel beeld van hoe de gerechten eruit gaan zien, maar ik vind ze wat somber. Het had wat frisser en aantrekkelijker gemogen.

Boekweitbol
200 g boekweitgrutten, gekookt volgens de gebruiksaanwijzing
250 g boekweitmeel
3 eieren
2 el psyllium
1 el stevia kristal sweet xtra (optioneel)
1 el kokosolie/vet op kamertemperatuur
200 ml heet water
1 tl baking soda
appelazijn

om te bestrooien
boekweitgrutten

Verwarm de oven voor op 190 graden. Voor het beste resultaat gebruik je een ronde , gietijzeren pan, maar je kunt ook een ronde springvorm van 20 cm eerst invetten en dan bekleden met bakpapier. Gebruik je de pan, vet deze dan zeer licht in met kokosolie en zet hem tijdens het voorverwarmen al in de oven. Zorg er voor dat je zeker weet dat de pan ovenbestendig is.
Doe alle ingrediënten, behalve de baking soda en de appelazijn, in een kom en roer tot een stevige massa. Voeg de baking soda toe en schenk hierop een beetje  azijn. Dit zal gaan borrelen – dit hoort zo. Roer de baking soda direct door de massa. Haal (met ovenwanten!) de hete pan uit de oven. Stort de massa in de pan en verdeel. Zet de pan terug in de oven en bak het brood gaar in ongeveer 20-25 minuten. Controleer tussentijds. Laat goed afkoelen. Je kunt als je een springvorm of andere ronde vorm gebruikt, dezelfde oventijd aanhouden.

Het resultaat was  na iets langer bakken een stevige bol met een knapperige korst en een compacte, wat vochtige binnenkant. En best lekker, ook zonder stevia. Psyllium is een heel vezelrijkproduct – vlozaad – dat een goede stoelgang bevorderd. Maar ook zonder psyllium is het al een puur natuur volkorenbrood. Wel leuk om op deze manier heel andere broden te bakken zonder tarwe en andere glutenrijke granen.