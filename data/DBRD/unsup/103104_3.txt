Cassie Black is een nieuwe Connelly-heldin, na Harry Bosch en Terry McCaleb, maar wel een foute heldin. Ze heeft er namelijk een gevangenisstraf opzitten wegens diefstal, oplichting en doodslag, al valt op dat laatste wel wat af te dingen.
Ondanks haar angst om weer in de gevangenis terecht te komen probeert ze nog een keer een grote slag te slaan; ze heeft daar een bijzondere reden voor. De diefstal lukt wonderwel, en de buit is aanzienlijk. Het ontvreemde bedrag is zelfs veel groter dan Cassie van tevoren dacht. Uiteraard blijkt er een adder onder het gras te zitten, en wel in de gedaante van de grote slechterik Karch. Vanaf dit punt in het verhaal ontwikkelt zich een kat-en-muisspel, en wisselt het perspectief voortdurend van Cassie naar Karch en omgekeerd. Spanning alom dus, en de grote vraag is of Cassie in staat zal zijn om de juiste beslissing te nemen.
Ik heb begrepen dat Cassie in latere Connelly-boeken terugkeert; van mij mag ze.