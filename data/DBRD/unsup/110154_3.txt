Zonder twijfel begint Eerste leven uniek. Zodra je het boek opent, vind je de mails die Troika en Myriad versturen naar hun soldaten. Je leest korte mails, vol humor en pit, en ziet meteen wat de twee werelden willen. Tenley, voor zichzelf.
Het verhaal volg je merendeels via de denkwijze van Tenley. De auteur heeft haar gevoelens uitstekend neer weten te zetten, net als de karakters om haar heen. De werelden zijn tot in de details uitgewerkt, iets dat je als positief en negatief kan ervaren. Soms is het net te veel informatie, en wordt het verhaal iets te veel opgedragen. Er blijft weinig ruimte over om weg te dromen bij iets dat zo tastbaar beschreven is. Naar mijn mening is dat niet de bedoeling van een fantasyverhaal.
De schrijfstijl van Gena Showalter is in dit boek niet altijd even ideaal. Zo komen bepaalde scènes rommelig over, en duren hoofdstukken wel erg lang. Het boek heeft dan ook even nodig gehad, voordat ik goed in het verhaal zat. De verhaallijn trekt vanaf het begin, maar door de overvloed aan informatie is het even wennen.
De vertaling is niet helemaal goed gegaan. Zo vind je in dit boek meerdere spelfouten en vormfouten. Wanneer je een snelle lezer bent, lees je hier misschien overheen, maar wanneer je het eenmaal ziet… dan volgen er snel meer. Heel jammer, en dan ook meteen de reden waarom ik dit boek niet meer dan drie sterren kan geven. De cover is adembenemend. De kleuren zijn mooi zacht en laten de zandloper van de cover afspringen. In mijn exemplaar vond ik ook een geweldige matching boekenlegger, en een flyer voor het volgende deel. Deel twee in deze serie komt in de zomer van 2017 uit en staat hoog op mijn verlanglijstje. Ondanks de rommelige scenes en spelfouten is dit YAboek een uniek verhaal. Ook vind ik het een geweldig aspect dat Gena Showalter ons aan het denken zet. Want wat is de dood nou echt?