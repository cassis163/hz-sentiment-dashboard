Annemarie Bon is geboren op 11 februari 1954 te ‘s-Hertogenbosch en is een Nederlandse schrijfster. In 2001 kwam haar eerste boek Help, een spreekbeurt! uit. Ze heeft meerdere boeken van de serie Haas op haar naam staan, boeken waar ik altijd erg vrolijk van word. Daarnaast schreef ze vele AVI-boekjes en zowel fictie als non-fictie boeken voor kinderen en jongeren tot en met 15 jaar. Ze heeft een aantal prijzen gewonnen. Op wikikids.nl kunnen kinderen een klein stukje lezen over Annemarie Bon. Gertie Jaquet maakt altijd de bijhorende illustraties van deze reeks.
Dit vermakelijke boek gaat over Haas en zijn vrienden. Er staan 6 verschillende verhalen in. Haas is niet heel dapper, maar gelukkig heeft hij fijne vrienden, die altijd voor hem klaar staan. De verhalen lopen op in AVI-niveau, maar je kunt ze ook, gewoon gezellig, voorlezen aan (jongere) kinderen.
De cover is heel vrolijk en duidelijk. Je ziet in een oogopslag wie de vrienden van Haas zijn en dat er zes verhalen in staan. Er staan op elke bladzijde illustraties, ze zijn erg mooi en kleurrijk. De illustraties passen perfect bij het verhaal.
Uniek en fijn is dat de pakkende verhalen op verschillende AVI-niveaus geschreven zijn. Je kunt voorin zien welk niveau elk verhaal heeft. Ik heb vroeger met regelmaat een boek over Haas voorgelezen en de kinderen en ik hebben er altijd van genoten. Dit boek is heerlijk om te (leren) lezen en ook leuk om uit voor te lezen. De verhalen lopen gelukkig – dankzij Haas zijn vrienden – altijd goed af. Het boek Haas en zijn vrienden past, vanwege het vriendschap thema, perfect bij de Kinderboekenweek.