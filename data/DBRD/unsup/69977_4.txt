Een zinderende actiethriller, waarin de achtergrond van de schrijver als militair journalist herkenbaar is, omdat het boek je constant bij de les houdt door de afwisselende actiescenes en de verschillende goed beschreven locaties. Vaak is de hoofdpersoon degene die strijdt voor het goede. Bij de impulsieve en militair-getrainde Sam de Wild blijft dit de vraag, al vecht hij onwetend tegen een onvoorstelbare corruptie. Ik heb genoten van de actiescenes, kreeg het gevoel dat ik zelf in de jungle meeliep. Daarnaast vind ik dat de schrijver heel goed (en niet te lang) de omgeving en soms de triestheid in het land beschrijft. Dat maakt Opgejaagd Wild (goede titel!) een goede actiethriller die ik graag gelezen heb!

Het boek begint met een proloog vanuit Sofie, een jonge alleenstaande moeder, die na een moordaanslag last heeft van nachtmerries en migraine en daarom haar werk als journaliste niet kan doen. Daarna vallen we met Sam mee naar beneden als hij voor een eindoefening gedropt wordt in de jungle van Frans-Guyana. Meteen valt op dat de schrijver de dreiging van de jungle en de spanning als er een dreigende situatie ontstaat goed weet neer te zetten. Het ontaardt meteen in een actie die Sam zijn carrière beëindigt. Als Sam zijn geld opraakt wordt hij ingehuurd als huurling. Het betreft een organisatie die strak georganiseerd en met veel geld de huurlingen inzet om een nationaal park tegen stropers te beschermen. Tenminste, zo lijkt het. Sam geniet van de actie en gaat in Zuid-Afrika aan de gang, waar hij samen met zijn team een dode olifant vindt. Ondertussen komt Sofie een verhaal op het spoor. Ondanks haar migraine weet ze het verhaal te publiceren dat Sam eerder onterecht ontslagen zou zijn. Als de maat van Sam, Jan, vermoord wordt en Sam de moordenaar in de ogen wil kijken, komt hij verder in de problemen en ontstaat er een race tegen een onzichtbare vijand. Pas als Sam niet meer rennen kan, roept hij de hulp van Sofie in.

Met dank aan uitgeverij @LetterRijn voor het lezen van een recensie-exemplaar!