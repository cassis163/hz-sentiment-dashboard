Ieder mens volgt zijn eigen draadje. Via dit draadje krijg je antwoorden op vragen die je in het leven bezig kunnen houden: wat wil je bereiken? Waar kijk je naar uit? Waar ben je naar op zoek?
De mevrouw uit dit boek kiest voor de rode draad. Hij trekt haar mee en brengt haar bij een kindje. Ze zal de moeder zijn voor dit kind en ervoor zorgen. Net zolang totdat ze groot genoeg is om haar eigen draadje te kunnen volgen.

Draden is een bijzonder prentenboek. Met weinig woorden vertelt het over de onvoorwaardelijke liefde tussen moeder en kind. De draden symboliseren de kunst van het vasthouden en die van het loslaten.

De illustraties vertellen het verhaal. Je ziet dat er oneindig veel draden zijn en dat je maar net de juiste moet kiezen. Soms is het begin van de draad te hoog en heb je een ladder nodig om erbij te kunnen.
Soms raak je verstrikt in de draden en moet je het juiste eindje terugvinden.
Maar uiteindelijk kom je altijd bij je bestemming uit.

Wat mijn dochter (3,5) opviel aan de illustraties was het kindje. Ze zag het kindje groeien en groter worden. Dit vond ze erg bijzonder. Toen ik aan haar vroeg wat ze zag in de tekening waarop een vrouw een kind vasthoudt en de rode draad om hen heen gewikkeld is, zei ze: “Dat is een moeder met haar kindje.”

Zo zie je dat je met weinig woorden een prachtig verhaal kunt vertellen. Misschien is het verhaal voor jonge kinderen een klein beetje te diepgaand, de betekenis komt door de illustraties duidelijk over.

Ik waardeer het boek op 3 sterren.