'Layers' is de nieuwste thriller van Ursula Poznanski. Het boek gaat over Dorian, een 17-jarige puber die al ruim een jaar op straat leeft. Op een dag wordt hij wakker naast een vermoorde zwerver. Verward en voor zijn eigen veiligheid gaat hij mee met een onbekende man, die hem onderdak en eten biedt. Het enige wat Dorian daarvoor terug hoeft te doen, is pakketjes bezorgen voor zijn nieuwe thuis. Maar als hij een van de pakketjes besluit te houden en openmaakt, is hij zijn leven ineens niet meer zeker. Een groot kat-en-muis spel begint, en het is maar de vraag of er wel een winnaar uit komt.

'Layers' is een boek waar je vanaf de eerste bladzijde meteen ingezogen wordt: de schrijfstijl is pakkend, lekker vlot en duidelijk. Hierdoor is het heel moeilijk om het boek aan de kant te leggen. Het verhaal is goed te volgen, en ontzettend spannend. Het eerste hoofdstuk roept al vragen op, en bij elke bladzijde die je leest wordt de stapel vragen groter. Als je ergens antwoord op vindt, ontstaat er wel weer een nieuw mysterie. Dit zorgt ervoor dat de spanning het hele boek door niet verzwakt, maar juist alleen maar sterker wordt. Juist vanwege die goede opbouw, had ik een groot, onverwacht, explosief einde verwacht. Dat vond ik helaas tegenvallen, waardoor ik het boek met een minder goed gevoel weglegde dan toen ik hem de eerste keer oppakte. Toch ben ik zeker niet ontevreden over dit boek, ik heb er ontzettend van genoten!

De personages vond ik wat minder in dit boek. Het verhaal is in de derde persoon geschreven, maar je volgt vooral de hoofdpersoon Dorian (wat natuurlijk ook logisch is). Hierdoor leer je de andere personages alleen nauwelijks kennen, waardoor het boek op dat vlak een beetje oppervlakkig wordt. Dat vond ik wel jammer.

Wat ik ook een groot pluspunt vind van dit boek, is de originele cover. Door de flappen die je uit elkaar kan klappen en de verstopte tekst, past de cover al perfect bij de titel. Achteraf past hij nog beter bij het boek dan je denkt. Toen ik de cover voor het eerst op een foto zag, vond ik hem niet veel aan, maar als je het boek vast hebt is hij echt heel mooi!

Al met al heb ik dit boek 3 sterren gegeven, vanwege de schrijfstijl, de goede plotlijn en de mooi oplopende spanning. Wat ik miste waren personages met iets meer diepgang, en het explosieve einde dat ik vaak toch wel verwacht bij thrillers. Toch kan ik je dit boek ook zeker weten aanraden, omdat het je wel echt pakt tijdens het lezen en het je ook niet zomaar loslaat. En ja, 'Layers' staat ook gewoon mooi in je boekenkast!