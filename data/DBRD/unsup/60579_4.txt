Over tantra doen nogal wat verhalen de ronde. Hier in het westen wordt het veelal geassocieerd met seks; het tantrische geloof dat het ervaren van seksuele opwinding het proeven van goddelijke energie is, is een diepgaande en revolutionaire gedachte. In Urban Tantra ligt de nadruk eveneens op de tantrische seksuele belevenis. Toch omvat dit boek veel meer dan alleen dat. Urban Tantra staat volgens de auteur voor het beoefenen van tantra in een stedelijke omgeving. Waarschijnlijk bedoelt ze het beoefenen van tantra in het dagelijks leven.

Seksuele energie kan een krachtig pad richting spirituele vooruitgang vormen, het kan iets verhevens zijn. Tijdens de aids-crisis werd Barbara Carrellas’ interesse in tantra gewekt. Ze noemt zichzelf: ‘leader in the field of sex, gender and spirit’. Ze schrijft heel open-minded over haar eigen ervaringen en neemt geen blad voor de mond.

Het boek bestaat uit 5 delen. Beginnend met de basis waarin aandacht voor wat tantra wél is en wat het níet is. Vervolgens gaat het over Solo Tantra, het vrijlaten van je orgastische energie met het orgasme als zwaartepunt. Deel 3 behandelt partnertantra en het tantraritueel. Hier ligt de nadruk op de verschillende mogelijkheden in het volgen van rituelen. Tantra voor de avontuurlijken volgt in het 4e deel, met tantrische BDSM en groepstantra. Het 5e en tevens laatste deel gaat over Tantra en de volgende dimensie, waar ‘seksmagie’ centraal staat: de helende kracht van seks en seks als pijnstiller.

Carrellas zou Carrellas niet zijn zonder de energie-orgasmetechnieken en BDSM voorbeelden. Voor wie onbekend is met deze breviatuur, BDSM is een afkorting van de begrippen ‘Bondage and Discipline’ (BD), ‘Dominance and Submission’ (DS) en ‘Sadism and Masochism’ (SM). Saillant detail is dat BDSM tot 2013 in het classificatie systeem voor psychiatrische aandoeningen (DSM) stond. Tegenwoordig wordt het dus als een bewuste keuze beschouwd in plaats van een mentale ziekte. Carrellas blij en velen met haar!

De lezer krijgt ademtechnieken en oefeningen om bewustzijn, energie en capaciteit voor genot te vergroten. Er worden goede oefeningen gegeven om intuïtie en gevoeligheid te versterken. Het stukje over het belang van veilige seks is bijzonder goed en helder geschreven en zou iedereen, jong én oud, moeten lezen.

Wat heb je nodig om dit boek ten volle te kunnen benutten? De bereidheid om gedachten te veranderen en je geest te verruimen. Urban Tantra is geschikt voor wie op zoek is naar transformatieve ervaringen. Gewenst is een flinke dosis nieuwsgierigheid gecombineerd met inlevingsvermogen en een oordeelloze geest. Binnen tantra willen we: de geest tot stilte brengen, stress ontladen, het lichaam energiek maken, ons intiem verbinden en onszelf openstellen voor de wijsheid van ons hoger bewustzijn. Inclusief een niet compleet register, literatuur-en muzieklijst en enkele zwart-wit getekende afbeeldingen.