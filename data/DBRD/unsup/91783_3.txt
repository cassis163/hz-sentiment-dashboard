April Genevieve Tucholke is een Amerikaanse schrijfster die gekend is om haar duistere young-adult boeken. Wink, Poppy en Midnight is het derde boek van de schrijfster en haar vierde boek komt binnenkort uit.  

Wink, Poppy en Midnight is een boek over de drie hoofdpersonages die de titel van het boek vormen. Midnight is een lieve jongen die verleid wordt door Poppy en verliefd wordt op Wink. Poppy is een manipulatief meisje met een uiterlijk zo mooi als haar karakter lelijk is. Wink is het mysterieuze meisje dat met niemand omgaat. Wanneer Midnight verhuist, leert hij zijn buurmeisje Wink kennen. Het is zomer en de gebeurtenissen stapelen zich op, tot een vreselijke avond. Wat is er gebeurd?  

Mysterie is het woord dat het boek het beste samenvat. Wink, Poppy en Midnight is verwarrend en het lukt je nooit om alles te begrijpen, maar dat zorgt ervoor dat het boek boeiend blijft.  

De schrijfstijl van A.G. Tucholke is erg bijzonder en uniek, wat het boek een speciale, bevreemdende sfeer meegeeft. Door die manier van schrijven wordt er een dromerig, hallucinant gevoel gecreëerd tijdens het lezen van het boek. Het verhaal wordt afwisselend verteld vanuit het perspectief van de drie hoofpersonages wat het boek een razendsnel tempo geeft. De hoofdstukken zijn telkens relatief kort en wisselen elkaar voortdurend af. Wink, Poppy en Midnight is zonder twijfel een vreemd verhaal, maar het bevat alle elementen voor een goede novel: mysterie, liefde en veel spanning. Het verhaal grijpt je bij de keel en laat je niet los tot op het einde van het boek. Doordat de mysteries en vragen onopgelost of onduidelijk blijven tot op de laatste pagina, blijft de spanning ondraaglijk hoog doorheen heel het verhaal.  

Doordat elk hoofdpersonage af en toe de verteller is, leer je hen beter te begrijpen, maar toch is het onmogelijk om hen te doorgronden. De karakters van Wink, Poppy en Midnight zijn niet zwart-wit, zoals in veel boeken wel het geval is. In het begin van het verhaal lijk je te weten wie er goed of slecht is, maar dat wordt steeds onduidelijker naarmate het verhaal vordert. En dat maakt dit boek zo sterk, de realistische uitwerking van de personages. In het echte leven is niemand goed of slecht. Iedereen heeft goede en slechte kanten. Het draagt bij aan de spanning dat je niet weet wie je kan vertrouwen. Dat maakt het tegelijkertijd ook erg moeilijk om van de karakters te gaan houden, want wie zijn ze? Niet iedereen zal dit leuk vinden, maar het is een originele manier van vertellen en het heeft zijn charme.  

Wat het boek zwakker maakt, is de liefdesdriehoek tussen de drie hoofdpersonages, wat het verhaal onnodig ingewikkeld maakt. De relatie tussen Poppy en Midnight is intrigerend, maar de overige liefdesrelaties tussen de hoofpersonages zijn overbodig voor het verhaal. Ook zijn sommige (liefdes)relaties onrealistisch uitgewerkt en er overdreven dik opgesmeerd, wat het verhaal soms te melig maakt. Ook zijn bepaalde reacties op enkele gebeurtenissen in het boek ongeloofwaardig en onwaarschijnlijk. Het lijkt alsof de auteur op het einde de dingen slordig afwerkt. Een gemiste kans.  

Wink, Poppy en Midnight is een bizarre, mysterieuze en bevreemdende young-adult. Het boek valt niet te vergelijken met andere verhalen en net door de unieke sfeer dat het verhaal meebrengt is het een aanrader. Het boek is kort en door de snelle vertelstijl ben je er zo doorheen. Sommige elementen in het boek zijn minder goed uitgewerkt en door de vele liefdesrelaties creëert de schrijfster onnodige verwarring en voegt ze een melige kant toe aan het verhaal. Ondanks die minpunten is het wel een hele ervaring om dit boek te lezen en is het niet eenvoudig om dit boek neer te leggen. En de dromerige sfeer zal je nog enkele dagen na het lezen van het boek in zijn greep houden.