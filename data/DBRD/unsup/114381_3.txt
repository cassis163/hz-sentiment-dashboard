In de bundel Winterromance treffen we twee romantische verhalen van de ‘Queen of Romance’, Nora Roberts.

In het eerste verhaal, ‘Winterhemel’, leren we Pandora McVie kennen, een roodharige kunstenares die prachtige sieraden maakt. Met haar ouders heeft ze over de wereld gezworven. Haar thuishonk werd gevormd door haar oom Jolley op zijn landgoed Folley in de Catskills. Bij haar oom kon ze altijd terecht, daar kreeg ze liefde en aandacht. Als haar oom overlijdt is Pandora dan ook erg verdrietig. Oom Jolley heeft een bijzonder testament opgesteld. De meeste familieleden erven amper iets. Hij heeft het grootste gedeelte van zijn omvangrijke bezittingen nagelaten aan Pandora en aan Michael Donahue. Ook Michael kon altijd bij oom Jolley terecht. Pandora en Michael moeten volgens de bepalingen van het testament een half jaar samenwonen op de Folley om aanspraak te kunnen maken op de enorme erfenis. Pandora en Michael kunnen elkaar echter niet uitstaan. Volgens Pandora is Michael een flierefluiter die een flutserie voor de tv schrijft en van cultuur nog nooit gehoord heeft. Michael op zijn beurt vindt Pandora maar een verwaand nest die nooit echt heeft gewerkt voor haar geld en maar wat aanrommelt met kralen rijgen. Zal Oom Jolley zijn zin krijgen en worden Pandora en Michael uiteindelijk een stel? En zullen de inhalige andere familieleden zich schikken in het testament?

In het tweede verhaal, ‘Gemengd dubbel’, maken we het spannende tennisseizoen van Astrid Wolfe en Tim Starbuck mee. Ze zijn professionele tennisspelers en ex-geliefden. Astrid heeft Tim drie jaar geleden verlaten, zomaar, zonder er een reden voor te geven. Ze trok zich terug uit het circuit, trouwde en werd Lady Wickerton. Nu, drie jaar later, is ze gescheiden en weer helemaal terug in de tenniswereld. Haar eerste toernooi in Italië wint ze, ook Tim weet de enkelspeltitel te behalen. Het tenniscircuit reist de hele wereld door, de toernooien van het Grand Slam passeren de revue. Op de baan zijn zowel Astrid als Tim succesvol en niet te verslaan. Daarbuiten echter moeten er eerst misverstanden uit de wereld worden geholpen eer er sprake kan zijn van liefde. Daar zijn ze allebei niet goed in. De hartstocht wint het van de rede, ze beleven een heerlijk maar stormachtig seizoen. Echt praten doen ze niet met elkaar. Op de Amerikaanse Kampioenschappen, de Grand Slam staat op het spel, komen alle hoofdrolspelers van drie jaar geleden weer op het toneel. Wat is er toch gebeurd? Waarom maakt Astrid zo’n verdrietige indruk als het over haar vader, haar grootste fan gaat? En wat is de rol van Eric Wickerton?
Beide verhalen zitten goed in elkaar. Nora Roberts gebruikt in ‘Winterhemel’ haar veelgebruikte recept van spanning en romantiek. Pandora en Michael krijgen te maken met vergiftiging, vernieling, opsluiting en zelfs een moordaanslag. En met een ontluikende liefde uiteraard. Het verhaal leest als een trein, de gebeurtenissen volgen elkaar snel op en het is spannend. Die spanning ontbreekt in ‘Gemengd dubbel’, daar gaat het veel meer om de karakters van de hoofdrolspelers Astrid en Tim. Ze zijn in een verschillend nest geboren, ze hebben een andere achtergrond en daardoor snappen ze elkaar niet altijd. Bovendien willen ze elkaar niet kwetsen waardoor ze niet uitspreken wat hen dwars zit. Het ene misverstand op het andere misverstand ontstond drie jaar geleden met als gevolg dat Astrid in een huwelijk wegvluchtte.
Van beide verhalen heb ik genoten, ‘Winterhemel’ vond ik beter dan ‘Gemengd dubbel’, het is een meer karakteristiek verhaal van Nora Roberts. Het tweede verhaal speelt in het professionele tenniscircuit, jammer dat er details over het verloop van een tennismatch niet altijd klopten. Dat ligt wellicht aan de vertaling.
Al met al is de bundel Winterromance een heerlijke bundel om in de donkere dagen rondom Kerst te lezen, drie sterren.