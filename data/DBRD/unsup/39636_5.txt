Op de universiteit van Cambridge is een sterke groei te zien in het aantal zelfmoorden, een onverklaarbare toename. Politieagente Lacey Flint gaat undercover als studente psychologie om rechercheur Mark Joesbury te helpen bij het onderzoek. Psychiater Evi Oliver kent als enige Laceys identiteit en ze werken samen om steeds meer informatie boven tafel te krijgen. De nachtmerries die vooraf gaan aan de zelfmoorden treffen ook Lacey en dan lijkt zij het volgende slachtoffer te gaan worden.

In Nachtmerries komen personages uit de eerdere boeken van S.J. Bolton samen. Lacey Flint was het hoofdpersonage in Zielsgeheim en in Bloedschande leerden we Evi Oliver al kennen. Wat Bolton zeer goed heeft gedaan is deze personages samenvoegen en ze toch hun eigen identiteit laten behouden, beiden blijven herkenbaar als je de eerdere boeken gelezen heeft, wat overigens niet nodig maar zeker aan te raden is. Nachtmerries heeft een zeer spannend plot met angstaanjagende momenten waarbij Bolton kans ziet om je rillingen te bezorgen, onverwachte plotwendingen en zeer goed opgebouwde spanningsboog. Het boek leest als een sneltrein en laat je geen moment los. Bolton brengt voldoende diepgang aan in zowel het verhaal als de personages en weet te boeien tot aan de laatste pagina. Op de cover prijkt advies van Tess Gerritsen Als je één thriller leest dit jaar, zorg dan dat het deze is, en dat is zeker aan te raden aan alle liefhebbers van spannende boeken.