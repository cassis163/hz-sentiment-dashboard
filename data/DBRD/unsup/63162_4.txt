Vorig jaar juni bespraken wij Pray for Silence van Linda Castillo en ook dit jaar komt er begin juni een boek van haar uit. Het derde deel in de serie met Kate Burkholder in de hoofdrol heet Breaking Silence.

Op een koude nacht wordt het jonge echtpaar Rachel en Solly Slabaugh dood gevonden in de mestput in hun schuur. Ze laten vier jonge kinderen achter en het lijkt op een ongeluk. Bij de lijkschouwing wordt echter opgemerkt dat ze niet gestorven zijn aan het inademen van de gassen, maar aan een slag op het achterhoofd. Kate Burkholder krijgt de zaak toegewezen, maar ook haar vriend John Tomasetti werkt mee. Kate en John’s verhouding ontwikkelt zich geleidelijk en heel langzaam, en vormt een mooi vleugje romantiek in dit droevige verhaal. Met haar goede intuïtie en haar kennis van het leven van de Amish merkt Kate al spoedig dat er iets helemaal niet klopte in dit gezin.

Linda Castillo heeft een ingehouden maar toch vlotte stijl van schrijven. Kate Burkholder en haar Engelse en Amish vrienden en bekenden komen steeds beter uit de verf. Ook in dit deel wordt weer een zeer gevoelig onderwerp aangesneden, maar Castillo doet dat ingehouden en met gevoel. In dit boek geen snelle actie maar het is nergens saai. (door Jannelies Smit)