Toen ik van het werk 30 euro kreeg die ik aan boeken kon besteden, wist ik wel wat ik daarmee moest doen! Ik heb meteen deel 2 en 3 van de Poortwereld besteld en kon niet wachten om te lezen hoe het verder zou gaan met onze jonge helden!

De poortwereld serie is overduidelijk geschreven voor de wat jongere lezers, maar is niet minder vermakelijk als je al wat ouder bent. De personages worden goed neergezet en zijn voor een jeugdboek nog verrassend gelaagd en uitgewerkt. Ook de wereld is rijk, hoewel we maar steeds een heel klein nieuw stukje ervan te zien krijgen.

Wat Descamps briljant doet, is het bewaren van geheimen en het gedoseerd vrijgeven van informatie. Het verhaal blijft goed vooruit gaan, maar het blijft ook continu spannend, zeker als we nieuwe dingen leren, die onze helden ineens in nog meer gevaar brengen dan ze al zijn. Door het zuinig omgaan met alle achtergronden en uitleg, blijft het boek ook constant interessant en wil je simpelweg doorlezen.

Het enige echte minpuntje was, wat mij betreft, dat de verhaallijn van Nina in dit boek niet aan bod kwam. Ik was heel benieuwd wat er met haar zou gebeuren, maar daarvoor moet ik dus het volgende boek lezen.