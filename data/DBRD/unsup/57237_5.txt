De schrijfster is er net als in haar debuutroman fantstisch in geslaagd de sfeer van het leven in Londen van de tweede helft negentiende eeuw, en die van het hedendaagse kleurrijke India weer te geven en een brug te slaan tussen die twee landen en tijdperken.

Het verhaal gaat over een arm, van oorsprong Iers meisje, Sarah, dat alleen met haar jongere zusje Ellen is achtergebleven en dat om uit het armenhuis en de prostitutie weg te blijven zich voordoet als de jongen Sam om zo een baantje als loopjongen en later leerling-zetter bij een plaatselijke krant te kunnen krijgen. Heimelijk droomt ze ervan om ooit een boek te schrijven. Door haar werk maakt ze kennis met Lily Korechnya, een jonge weduwe, die onder een mannelijk pseudoniem artikelen over bijzondere vrouwen schrijft voor dezelfde krant.

Er worden in hun omgeving enkele raadselachtige moorden gepleegd, die steeds dichterbij lijken te komen. Vooral wanneer een van de slachtoffers een vriend is van de kleine Ellen... en een andere vriend van haar, de simpele Holy Joe, die een oogje op haar houdt als Sarah overdag aan het werk is, van de moorden wordt beschuldigd. In diezelfde periode vertrekt Lily voor enkele maanden naar India, vanwaar ze Sarah brieven schrijft over haar belevenissen daar en over de godin Kali.

Tijdens Lily's afwezigheid kwijnt de kleine Ellen langzaam maar zeker weg, gebukt onder het verlies van haar ouders en kleine broertje en haar twee vrienden, maar ook gebukt onder een groot geheim.
Wat dat geheim was, komt pas bijna anderhalve eeuw later aan het licht, wanneer Kate (medewerkster van een veilinghuis en op zoek naar bijzondere diamanten) in Benares vriendschap sluit met de schrijfster Susana, die onderzoek doet naar Lily Korechnya. Hun beider zoektochten raken steeds meer met elkaar verstrengeld en leiden tot bijzondere ontdekkingen.

Heerlijk leesvoer! Ik ben nu al benieuwd nar het volgende boek van deze schrijfster!