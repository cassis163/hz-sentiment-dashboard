Dit boek gaat over twee brugklassers, Marieke en Bram. Als ze elkaar ontmoeten, na de zomer aan het begin van het schooljaar, is de klik er direct. Maar al de eerste dag ontdekken ze een probleem, ze zijn een soort Romeo en Julia, hun vaders zijn beiden directeur van een meubelfabriek en elkaars grootste concurrent.
Maar de tweede wereldoorlog is inmiddels ook al begonnen, al merkten ze er nog niet veel van, ondanks het bombardement op hun stad Rotterdam. Al snel worden er steeds meer gevolgen van de Duitse bezetting merkbaar, vooral voor Bram. Mariekes vader wordt lid van de NSB, Marieke herkent haar ouders helemaal niet meer in de rare dingen die ze denken. Klasgenootjes en anderen in de omgeving denken echter wel dat Marieke net als haar ouders heult met de vijand. Mensen negeren haar en pesten haar, maar juist Bram, die meer reden heeft dan wie ook, gelooft in Marieke en blijft aan haar zijde. Maar dan komt het leven van Bram compleet op zijn kop te staan. Kan Marieke helpen, wat betekent dit voor hun vriendschap?

Martine Letterie schrijft historische kinderboeken, waaronder meerdere over de tweede wereldoorlog. Geen makkelijk onderwerp, hoe laat je iets voor een kind tot leven komen dat zo lang geleden gebeurd is en zo ver van hun werkelijkheid lijkt te staan. Toch slaagt ze hier wonderwel goed in, door dicht bij het kind te blijven. Ze beschrijft heel mooi de gevoelens van Marieke, zoals een meisje in de huidige tijd ze ook zou hebben. De zenuwen voor de nieuwe school, de vlinders als ze kijkt naar een jongen, de boosheid en verontwaardiging over dingen.
Het boek bevat mooie, zwart-wit platen die het verhaal op punten duidelijker maken. Zo zien we de jodenster op de kleding, het bordje "verboden voor Joden" bij de bioscoop, maar ook andere dingen typerend voor de jaren 40 zoals een houtkachel, een melkbus. Ik vind het zelf leuk dat het in Rotterdam afspeelt, omdat ik uit die omgeving kom. Ook vond ik het grappig dat er een leesboek in voor komt dat echt is geschreven.

Het boek is leerzaam, spannend, ontroerend, interessant, maar niet leuk, maar niet elk boek hoeft alleen maar ontspannend en leuk te zijn.
Het is een goed boek, dat ik met belangstelling heb gelezen. Zeker een aanrader voor groep 7 en 8, misschien groep 6 ook al wel. Een goed boek om in de klas te lezen en bespreken. Niet alleen door het thema tweede wereldoorlog, maar ook de sociale thema's zoals vriendschap, vasthouden aan je eigen mening of niet, in opstand komen of meegaan met de rest. Het boek heeft een open einde, wat wel passend is met hoe het voor Marieke geweest moet zijn.