Drie weken koers door Frankrijk. Een helse strijd waarin bloed, zweet en tranen weelderig stromen. Bevestigingsdrang, doorzettingsvermogen en verbetenheid: grinta! Elke dag een nieuwe etappe en een ander verhaal. Reis mee door ‘la douce France’ met het wereldberoemde circus dat ‘Tour de France’ heet!

In De laatste Tour volgt de lezer stapsgewijs elke etappe van de editie 1997. John Ryder is de uitgesproken favoriet; hij wordt echter dood aangetroffen, vooraleer de Tour van start gaat. Is het moord of doping? Het blijkt hartstilstand te zijn en men vindt sporen van dopinggebruik. Pierre Thilliez is een nurkse rechercheur en helemaal geen wielerfanaat. Toch moet hij aan de bak en op zoek naar de verklaring van de dubieuze dood van de wielervedette. De Amerikaanse journaliste Patricia Wale speurt op haar eigen manier om dit mysterieuze overlijden op te helderen. Zij ruikt immers haar kans om naam en faam in de journalistiek te maken. Maarten Bergerink, teamgenoot van de overleden John Ryder, heeft het behoorlijk moeilijk. Hij rijdt echter zijn ronde, maar doet hij er alles aan om de feiten uit de belangstelling te houden, of  besluit hij om zijn verhaal naar buiten te brengen? Als er tijdens de Tour nog meer geheimzinnige ongelukken gebeuren, wordt de spanning bijna onhoudbaar.
Wielrennen is een manipulatieve sport, gekenmerkt door doping en oneerlijke praktijken zoals wedstrijdvervalsing en omkoping. De Tour de France is het jaarlijkse hoogtepunt van het wielerseizoen.

Inge Duine kan zelf een aardig stukje fietsen en houdt eveneens van schaatsen. De spieren staan strak gespannen, maar weet deze dame - actief als docent aan de Avans Hogeschool – ook wel waarover ze schrijft? Enkele jaren geleden wou ze ‘iets’ doen met schrijven over sport. Ze vond haar inspiratie alvast bij een kenner: wielrenster en journaliste Marijn de Vries vertelde deze debuterende auteur wel wat meer over het wielerwereldje tijdens een rondje fietsen.  

De lezer krijgt flink wat koers alsook spanning voorgeschoteld. Moet je een wielerfanaat zijn om met volle teugen te kunnen genieten van De laatste Tour? Helemaal niet; lees, geniet en huiver!

Dit debuut heeft eveneens een informatief karakter, maar het biedt vooral een exclusief en origineel verhaal. Als een onvervalste wielerkenner beschrijft Inge Duine hoe ver men zou kunnen gaan om de grootste rittenwedstrijd ter wereld te winnen. Is dit boek een keiharde thriller? Niet echt, het is eerder een spannende roman. Na een relatief trage start barst het verhaal nadien wel helemaal los en neemt de spanning toe. Een erg stevige verhaalstructuur en een toegankelijke schrijftaal zorgen voor een aantal uurtjes onderhoudend leesplezier.

Reis mee met Inge Duine en beklim nadien samen met haar het Tourpodium. Die eerste gele trui is alvast voor haar, als beloning voor deze boeiende en leerzame wielerroman.