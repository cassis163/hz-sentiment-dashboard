Hongkong Noir, van Chan Ho-Kei is een geweldige lekkernij voor de liefhebber van detective. Inmiddels is Hongkong al twintig jaar officieel overgegaan in Chinees beheer. Maar, de invloed van het Britse Koninkrijk is natuurlijk nog aanwezig en in het boek terug te vinden. De schrijver geeft in de zes onderhavige politiezaken een beeld van Hongkong sinds de jaren 60 van de vorige eeuw, tot ongeveer nu.

‘Zes zaken. Een halve eeuw Hongkong en één briljant rechercheur, staat er op de achterkant van het lijvige boek. En briljant is de hoofdinspecteur Kwan Chun-Dok zeker. De zaken worden door de bedreven schrijver in een omgekeerde chronologie gepresenteerd. En dat blijkt een goede keuze te zijn. De zaken worden in elke novelle afgerond, maar dezelfde personen komen terug, al worden ze er steeds jonger op. Aan het einde komt de eerste zaak verrassend terug (met zelfs een klein weeffoutje bij Kwan?), al moet je daar wel even over nadenken! En nadenken is sowieso de hoofdmoot van dit boek, al kun je er natuurlijk ook voor kiezen om dit over te laten aan de schrijver en de Oosterse Sherlock: Kwan Chun-Dok.

Natuurlijk, lijkt Kwan Chun-Dok veel op een Chinese versie van Sherlock Holmes, maar door het bijzondere politiesysteem van Hongkong en de corruptie is het toch allemaal geheel anders. De verschillende plots zitten erg knap in elkaar. En reken trouwens maar niet op gezapige verhaaltjes, soms vliegen de lichamen je om de oren.
Naast de hoofdinspecteur steelt nog iemand je hart en dat is inspecteur Sonny Lok. In de laatste verhaaltjes is hij nog te jong om een rol te spelen, maar wellicht dat in een volgend boek Lok weer terugkeert?

Nogmaals, een echte aanrader voor de detective-liefhebber met een heerlijk Oosters pittige smaak dat absoluut naar meer smaakt. Tenslotte, nog een opmerking over de prima vertaling. Voor zover ik dat kan beoordelen: knap gedaan!