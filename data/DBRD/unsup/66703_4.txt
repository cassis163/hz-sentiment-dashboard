‘Het lot van Althilt’ speelt zich af in het jaar 778. De jonge Althilt uit Friesland is dochter van een clanleider. Zij wordt gedwongen uitgehuwelijkt aan een man uit de Deense handelsplaats Hedeby. Althilt raakt verstrikt in een samenzwering, waarvan ze de oorsprong noch de uitkomst kent. Een ding is zeker, Althilt verkeert in levensgevaar.
Althilt reist naar verschillende plaatsen in de noordelijke handelsgebieden om het complot, dat schuilgaat achter de samenzwering, te ontrafelen.

“Het water van de Eider is zo mild en vriendelijk, vergeleken met de woeste zee. Toch kan het me niet bekoren. De zeelui roeien op het ritme van vunzige liederen, het lijkt alsof er niets is gebeurd.”

Dankzij hun handelsgeest en zeemanskunst beheersten de Friezen in de vroege middeleeuwen de huidige Noordzee. Een keur aan producten, van pelzen, Fries laken, graan, bontgekleurde glazen kralen, wapens tot aan granieten maalstenen en veel meer, gingen via Hedeby en Dorestad naar alle windrichtingen. Frisia dat in 778 deel uitmaakte van het Frankische rijk, strekte zich uit langs de gehele Noordzeekust van Vlaanderen, tot aan de oever van de Wezer in Noord-Duitsland.

“Onderweg schiet me een gedachte door mijn hoofd: Gunnar was blut. Waar haalde hij de middelen vandaan om tot twee keer toe rovers en moordenaars op me af te sturen?”

‘Het Lot van Althilt’ is een sterke historische thriller die geheel geschreven is vanuit de eerste persoon; de visie van Althilt. Hempenius ziet kans de spanning uitstekend op peil te houden en de opbouw van het verhaal is zeer kundig. Dat, gecombineerd met de fraaie schrijfstijl van deze auteur, maken ‘Het Lot van Althilt’ tot een zeer goed boek.

Bovendien brengt Hempenius zijn personages goed over het voetlicht; de jonge Althilt sluit je direct in je hart en zijn dialogen zijn geloofwaardig en natuurlijk.

Het onrecht dat Althilt wordt aangedaan tergt de lezer en je wilt haar het liefst beschermen en begeleiden op haar reis. Je wilt haar helpen de oude, nog altijd heersende vete, uit de wereld te helpen. Lukt haar dat zonder de ‘hulp van de lezer’? Je leest het in ‘Het Lot van Althilt’.

“Twee dagen later schepen we in als reizigers op een Deense knarr die naar Ribe gaat. Het schip is klein, kleiner dan mijn twee knarren, maar nog steeds groter dan de Friese schepen.”

Overigens biedt dit boek van Hempenius, buiten het feit dat het verhaal uiterst boeiend en spannend is, ook nog eens een interessante blik op de handel en nijverheid zoals die in de achtste eeuw werd gedreven. De feiten lijken een historische echtheid te bevatten en Hempenius weet ook dat zeer levendig te beschrijven. De hardheid van de handel, de drukte op de kades en de schepen; je ziet het voor je!

Kortom, een fraai werk van deze Hempenius waar de lezer overigens wel geconcentreerd bij moet blijven aangezien er heel veel gebeurd.

De auteur
Arne Hempenius is schrijver, ondernemer, bedrijfskundige en gitaarbouwer. Zijn passies zijn onder meer: voet- en kanotochten door onherbergzame gebieden, geschiedenis, archeologie en natuurlijk schrijven. Alles leidt tot verbeelding en verbeelden. Zijn Friese roots en interesse in de Friese oudheid brachten hem tot het schrijven van deze historische thriller.

Uitvoering
Uitgeverij Eigenzinnig
ISBN 9789491777585
Paperback, 323 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/