Hoofdinspecteur Andrew Fenwick keert na een lange afwezigheid terug op zijn werk en in plaats van terug te keren naar zijn eigen divisie wordt hij belast met het onderzoek naar een aantal autodiefstallen en de behandeling van klachten. Een van de klachten betreft de afhandeling van de verdwijning van Deborah Fearnside, die op een dag naar Londen is vertrokken en nooit meer naar huis is teruggekeerd. Fenwick ontdekt dingen die de verdwijning verdacht maken.

Katherine Johnstone is wiskunde lerares aan de Downside Scholengemeenschap en ook betrokken bij de leiding van het schoolorkest en het koor van de zesde klas. Op een regenachtige avond wordt zij gevonden bij de zijingang van het schoolgebouw. Zij blijkt te zijn vermoord, waarbij de moordenaar heel veel geweld heeft gebruikt.

Hoofdinspecteur Fenwick begint samen met brigadier Cooper aan het onderzoek. In de loop hiervan ontdekken zij dat er een relatie bestond tussen de twee vrouwen, zij behoorden tot een groep van vier leerlingen van de school die 20 jaar geleden een zeer hechte band met elkaar hadden. Langzaam maar zeker ontrafelt Fenwick een groot geheim dat de meisjes met elkaar deelden en dat maar beter geheim had kunnen blijven. Ook ontdekt Fenwick dat de moordenaar nog niet klaar is met zijn werk.

Requiem voor een zangeres is in 2011 in Nederland gepubliceerd terwijl het al in 1998 werd geschreven als eerste boek in een serie over hoofdinspecteur Fenwick. Twee latere titels zijn in Nederland eerder verschenen. Fenwick maakt in de serie een ontwikkeling door en zo ook een andere hoofdpersonage, brigadier Louise Nightingale. Door een andere volgorde te lezen gaat veel van die ontwikkeling verloren.

De schrijfstijl van Elizabeth Corley is plezierig. Zij bouwt het verhaal goed op en door steeds stukjes informatie over wat er 20 jaar geleden is gebeurd, prijs te geven neemt de spanning toe en wordt het boek ook verslavender om te lezen. Helaas zijn er ook een aantal passages die te breed worden uitgesponnen en waar Corley zich verliest in te veel details. Op sommige momenten is het verhaal dan ook wat langdradig. Dat geldt gelukkig niet voor de ontknoping ; die is heel goed en scherp geschreven en erg spannend.

Requiem voor een zangeres is een goede misdaadroman maar nog niet zo volwassen en uitgebalanceerd als de latere boeken over hoofdinspecteur Andrew Fenwick.