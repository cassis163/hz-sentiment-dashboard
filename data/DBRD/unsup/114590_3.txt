Morgen is het kerstfeest en er ligt sneeuw. Kikker is blij en geniet samen met Eend van de sneeuw. Kikker maakt een sneeuwpop, Eend schaatst over het meer en samen roetsjen ze op de slee van een heuvel. Ook zoeken Kikker en Eend samen een mooie kerstboom voor bij het kerstfeest. Om het feest compleet te maken bakt Varkentje een taart voor Kerst. Wanneer de boom met lichtjes is versierd en de taart klaar staat komen al Kikkers vrienden om samen Kerst te vieren! Wat een gezelligheid.

Kerstfeest met Kikker is een vrolijk kartonnen boekje over Kikker en zijn vriendjes. Er zijn veel kartonboekjes over Kikker, maar dit boekje is helemaal in kerstsfeer en daardoor heel geschikt om voor te lezen in de decembermaand. De tekeningen in het boekje zijn duidelijk en eenvoudig getekend door Max Velthuijs en daardoor uitermate geschikt voor jonge kinderen. Bij de tekeningen staat een korte tekst in goed leesbare letters. Het verhaal Kerstfeest met Kikker draait om samen Kerst vieren en plezier maken, met grote nadruk op het samenzijn, wat goed past bij Kerst.

Kerstfeest met Kikker is een vrolijk boekje over Kikker die samen met zijn vrienden geniet van de sneeuw en Kerstfeest. Een leuk boekje uit de Kikker-serie, doordat het boekje van karton is kunnen kinderen hier al snel zelf in kijken, maar het is ook uitermate geschikt als voorleesboek voor de maand december.