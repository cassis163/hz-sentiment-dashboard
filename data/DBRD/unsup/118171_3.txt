Tami Hoag is de auteur van een lange reeks succesvolle thrillers. Een Tami Hoag mag in geen enkele boekenkast ontbreken.

Inspecteurs Nikki Liska en Sam Kovac worden op Oudejaarsavond opgeroepen omdat een jonge chauffeur een 'zombie' uit de auto voor hem heeft zien springen, toen hij er achterop klapte. Het is ijskoud, iedereen is geprikkeld en het meisje is bepaald geen zombie. Maar wel dood. Al snel verdenken Nikki en Sam bepaalde verbanden met acht eerder gevonden dode jonge meisjes. De onbekende dader hebben ze 'Doc Holiday' genoemd. Terwijl Nikki en Sam, die beiden ook nog worstelen met hun thuissituatie, trachten de dader te vinden, blijkt dat het verhaal niet zo eenvoudig is. Als de zaak zich ontwikkeld, blijkt er een raakvlak te zijn met het persoonlijke leven van Nikki.

Ondanks het feit dat het sentiment er soms een beetje afdruipt, is ook dit verhaal van Tami Hoag weer ijzersterk. Je voelt de kou van Minneapolis in de winter, je leeft mee met alle slachtoffers en je ergert je aan de uitlatingen van sommige jonge mensen, net als de hoofdpersonen in het boek. Een echte verrassende wending aan het eind is er niet; halverwege het boek laat Hoag al zien wie de dader is. Het blijft uiteraard wel spannend of hij zijn laatste slachtoffer te pakken krijgt of niet. En of hij inderdaad degene is die ze zoeken in verband met 'het negende meisje'. (Door: Jannelies Smit)