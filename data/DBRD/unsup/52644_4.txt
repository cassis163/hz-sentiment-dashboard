Nooit eerder las ik werk van haar (mijn gebrek, ik weet het) maar oh boy wat ben ik blij dat ik deze kans heb gekregen. Kristien schrijft helder en schuwt het niet om actuele thema’s te behandelen. De enkele lastige woorden die er voor mij in voorkomen zijn eerder terug te voeren naar het Vlaams dan dat ze onbegrijpelijk zijn. En zijn dan ook zo opgezocht in het woordenboek.

In 24 genummerde hoofdstukken leven we mee met Iris en de gevolgen van haar keuze die ze maakte ten opzichte van de plagiaat plegende student Agnieszka.

De zoektocht naar Peter, de tevergeefse pogingen om met Agnieszka in contact te komen, de roddels en achterklap van haar collega’s, de vluchtelingen in het nabije asielzoekerscentrum maar ook haar uitvluchten naar René vormen allemaal een mooi geheel en voeren mij razendsnel naar de ontknoping van het verhaal.

Te snel ben ik bij de laatste pagina aangekomen en die laat mij nog even nadenken over de gevolgen van seksueel geweld, macht, misbruik en de omgekeerde rollen die hier zijn neergezet.

Alles verandert is namelijk een variant op het veelgeprezen ‘In ongenade’ (Disgrace) van Nobelprijswinnaar J.M. Goetzee. Een spiegelroman zoals dat heet.

Kristien Hemmerechts heeft hierover het volgende gezegd:
"Wat je in een boek kunt doen, is de rollen omdraaien. Ik wilde kijken wat er gebeurt als “hij” een “zij” is."

Ik denk dat Kristien geslaagd is in haar opzet en dat ze met deze roman verleidt, verwart en loutert.

De stofcover van het boek ‘zaait wat verwarring voor mij. Ik krijg niet helemaal duidelijk voor mezelf wat het is maar ik ga ervan uit dat het een duif is. Die kan ik niet helemaal thuis brengen in het verhaal. Maar ja wellicht is het helemaal geen duif…

Alles verandert smaakt naar meer. Een positieve kennismaking met Kristien Hemmerechts en haar literaire pennenvruchten.

~~

Deze review kwam als origineel online via mijn boekenblog