Het jaar loopt op het end en in de grauwe wereld van Stockholm is de eerste sneeuw van het jaar gevallen als op een binnenplaats een man wordt neergestoken. Het slachtoffer deed onderzoek naar extremistische politieke groeperingen. Uit zijn aantekeningen blijkt dat er nog iemand in levensgevaar is. Maar wie? Rechercheur Leo Junker raakt al snel verstrikt in een duister politiek steekspel tussen radicaal-links en -rechts. Daarnaast heeft Junker genoeg met zichzelf te stellen; hij worstelt met trauma’s en een pillenverslaving. Kan hij zijn weg vinden in dit politieke web en een tweede moord voorkomen?

Besmeurde sneeuw is een duistere, angstaanjagende en aangrijpende thriller vol geweld, idealisme, intimidatie en haat in Stockholm. Na 'De toren van de dode zielen'* waarmee auteur en criminoloog Christoffer Carlsson (1986, Halmstad, Zwe) de prijs voor Beste Zweedse Thriller 2013 won, is dit het tweede boek over rechercheur. Leo Junker die na een traumatische ervaring weer terug is op het werk. Junker duikt in een onderzoek dat lastig is, mede vanwege zijn afkickverschijnselen. Intussen lijken twee beïnvloedbare jonge vrienden onvermijdelijk weg te zakken in de ellende. Het slot is bloedstollend, maar de allerlaatste pagina's brengen wat licht in de duisternis waarin Junker verkeert.

In Besmeurde sneeuw heeft de auteur "in de bij meer Scandinavische auteurs gebruikelijke maatschappij kritische insteek" gekozen voor een verdrietig maar actueel onderwerp: haat.. In steeds meer Europese landen neemt de haat tegen andere volken toe. In dit boek komt duidelijk naar voren dat haat nooit en te nimmer tot iets goeds zal leiden. Het woord “extremisme” zegt eigenlijk al genoeg. Een bepaald doel in extreme mate nastreven, is nooit goed. Zowel extreemlinks als extreemrechts neemt uiteindelijk zijn toevlucht tot geweld en dan is het einde zoek.
Knap is het dat Carlsson geen stelling neemt maar als een notulist de feiten weergeeft. De schrijfstijl is niet altijd even gemakkelijk en dat vraagt dat je de aandacht er goed moet bijhouden, Ook is niet altijd duidelijk waar je zit omdat niet duidelijk met een titel wordt aangegeven of je in de gedachten wereld van eerder zit of in het actuele verhaal..

3,5 ster