Gegarandeerd heb je een aantal ontspannen uurtjes bij het lezen van ‘Jij nog wat te klagen?’. Op dit moment zijn mommy-blogs – waar (het liefst bekende) vrouwen een inkijk geven in hun leven met man en kinderen - heel populair. Eerst zeiden de namen Plien & Bianca mij niet zoveel, hoewel de vrouwen op de omslag mij wel enigszins bekend voorkwamen. Al lezende ontdekte ik dat ze veel typetjes spelen of hebben gespeeld in programma’s die ik graag kijk zoals Koefnoen en Man bijt Hond.
Plien & Bianca maken dan ook een soort satire van de mommy-blog. Ze vertellen niet over een perfect huishouden maar over rommelige gezinnen waar van alles misgaat en zetten zichzelf neer als sukkels met verouderende lichamen en moeders die bedelen om aandacht van hun kinderen. Als ik er teveel achter elkaar las dan kreeg even genoeg van al dat familiegedoe. De oplossing was om niet meer dan twee bladzijden per dag te lezen dan blijft het leuk. En ik weet nu eindelijk dat ik al jaren fan ben van de actrices Plien Bennekom en Bianca Krijgsman. Zonder dat ik hun namen kende. Het zou leuk zijn als zij eens een serie zouden krijgen in de trant van Absolutely Fabulous, dat zouden ze goed doen.