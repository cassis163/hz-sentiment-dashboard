‘Kopiekat’ - Bert Bergs




Genre: Thriller
Uitgeverij: Aquazz
ISBN: 9789078459873
Uitvoering: Ebook
Aantal pagina’s: 290
Verschijningsdatum: juni 2018

Met dank aan Aquazz voor het recensie-exemplaar.

Inhoud
Sara Vits is als hoofdinspecteur van Politie te Gent aanvankelijk belast met het onderzoek naar de moord op een studente terwijl haar partner Marc, journalist, onderzoek doet naar fraude binnen de cementindustrie. Deze ogenschijnlijk twee separate zaken komen gaandeweg steeds dichter bij elkaar. Maar zijn er wel raakvlakken. En hoe gevaarlijk het ene onderzoek is voor de ander.

Mijn mening
Vlaamse thrillerauteurs hebben op voorhand mijn interesse. Zo ook deze zesde thriller van Bert Bergs en de derde rond Sara Vits. De schrijfwijze van de titel Kopiekat die enigszins Vlaams aandoet, vermengd met een verhaal dat start in Gent, maakt mij nieuwsgierig naar dit verhaal.

Ik lees het boek als E-book en dat heeft niet mijn voorkeur. Graag vertel ik iets over het exemplaar qua uiterlijk, druk en papiersoort. Dat lukt nu helaas niet. De schrijfstijl van Bert Bergs kent voor mij twee kenmerkende zaken. Hij is enerzijds in staat om in bijvoeglijk naamwoorden te grossieren waardoor het hinderlijk en zelfs lachwekkend wordt.

‘Hij droeg een donkergrijs pak met verticale strepen, waarvan het kostuumjasje lichtjes gecentreerd was. Het gaf de Italiaan een elegant cachet dat sterk contrasteerde met de gerimpelde colbert-broekcombinatie van de gezette betonboer’.
Anderzijds maakt de auteur gebruik van prachtige vergelijkingen en observaties. Poëtisch van aard en melodieus geformuleerd.
‘Mensen gedragen zich in de trein als gelijk polige magneten. Zij stoten elkaar zo veel mogelijk af’.
En even later een zin die de (voormalig)rokers onder ons ongetwijfeld herkennen:
‘Hij trok aan zijn sigaret en plukte daarna een krulletje tabak van de punt van zijn tong’.

Zijn sterke observatievermogen maken het verhaal een feest om te lezen. Details blijken later aanwijzingen te zijn en dit maakt direct de amateur-rechercheur in mij wakker. De modus operandi van de verdachten is zo uniek en tegelijkertijd zo beangstigend voor de hand liggend, dat mijn gevoel van veiligheid direct een behoorlijke knauw krijgt. Knap gedaan.

Ook qua actualiteit weet de auteur de juiste onderwerpen aan te voeren. Zo komen milieuaspecten en de verwachting dat Amerika zich zal terugtrekken uit het klimaatakkoord van Parijs, uitgebreid aan bod. Dat verhoogt het realisme. Als oud-universitair student kan hij ook zijn mening over het huidige studiestelsel kwijt: ‘Nu studeert men à la carte met iedereen zijn bordje samengesteld uit een reusachtig universitair keukenaanbod. Wat een verspilling van tijd en vooral van mankracht’. Het boek is de som van al deze hierboven genoemde talenten.

Eindoordeel
Een rauwe, levensechte en maatschappijbewuste en maatschappijkritische thriller met een uitstekend plot. Het slot is voor mij een beetje rommelig doordat er hier en daar nog een twist gemaakt wordt. Bert Bergs is zeker en vast begonnen aan weer een nieuwe thriller rond Sara Vits. Een goede keuze. Hou vast aan alle positieve zaken, zou ik hem willen aanraden. En check extra op de kritische noot. Ik geef Kopiekat drie milieubewuste sterren.

Peter van Bavel - recensent De Perfecte Buren

Mijn persoonlijke songtekst

‘Don't be cautious, don't be kind
You committed, I'm your crime
Push my button anytime
You got your finger on the trigger, but your trigger finger's mine

(Billie Eilish – Copycat)