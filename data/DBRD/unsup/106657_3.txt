Het boek Cardan beschrijft allerlei situaties rondom het leven van de visser Cardan. Er gebeuren echt heel bizarre dingen met hem. Hij slaat over boord en komt als drenkeling op een eiland. En dan begint het vreemde en angstaanjagende. De locaties waarmee elke stukje tekst begint zorgden ervoor dat ik steeds weer op de kaart keek: Waar zitten we nu? En wat heeft deze locatie wat een andere niet heeft? Ik kon er als lezer helaas niet veel mee. De vele personages en gebeurtenissen waren vaak wat verwarrend, maar uiteindelijk blijkt dit een spannend boek te zijn. Origineel qua idee. Huiveringwekkend als je bedenkt wat er gebeurt. De prachtige beeldende bewoordingen waarmee omgevingen worden beschreven vond ik sterk. Ik vroeg me constant af of de schrijver op een symbolische manier autobiografische ervaringen verwoordt. Het is een knap geschreven verhaal maar nogal complex. Ik heb het niet even snel uitgelezen, want het begrijpen kostte tijd. Dit is een boek dat je als fijnproever van fantasy rustig tot je moet nemen. En als je dan nadenkt over wat er gebeurt in de wereld van Cardan, is dit zowel fantastisch als horrorachtig te noemen. Ik vond het het lezen zeker waard en raad het andere lezers van originele Nederlandse fantasy zeker aan.