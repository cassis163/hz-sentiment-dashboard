Acht jonge moeders zijn door seriemoordenaar Natan Z. om het leven gebracht. De vrouwen waren stuk voor stuk ongeneeslijk ziek. Door een fout van Justitie wordt Natan wellicht vroegtijdig uit de TBS-kliniek, waar hij zit, vrijgelaten.

‘Natan Z.’ kent, buiten Natan zelf, nog enkele belangrijke personages. Zo is daar zijn advocaat – Reinier- die tijdens het proces een gruwelijke ontdekking doet. Reiniers’ vrouw Hannah, een bekende Nederlandse auteur die in de Alpen aan haar nieuwe roman werkt. Haar roman gaat over … Natan. Terwijl ze probeert te overleven in het afgelegen Franse landhuis ontrafelt ze mysteries en ontdekt ze wie het op haar heeft voorzien. Tenslotte is er nog therapeute Suus, die een uiterst gevaarlijk spel speelt in haar ‘omgang’ met Natan.

“Dus dit was Natan. Dit was waarvoor ze was gekomen. Vijftien jaar lang had ze op dit moment gewacht, haar studie, de stage en nu de overplaatsing naar zijn afdeling. Steeds een stap dichterbij, steeds iets dichter bij haar doel.”

Een meesterlijke thriller die de lezer van het begin tot het einde geboeid houdt. Goed geschreven en geraffineerd opgebouwd. De karakteriseringen van de diverse personages zijn van hoog niveau. Niet alleen de gruwelijke psychen van Natan, maar ook de dwalingen van Suus en de emoties van Hannah zijn zeer bijzonder weergegeven.

“Het vuur in de kachel doofde. De avond was gevallen en Hannah was ver weg van de wereld om haar heen. Uren achter elkaar had ze geschreven, geleefd in die andere wereld. Een wereld die van haar alleen was.”

Bovendien geven de fragmenten uit het boek dat Hannah over Natan aan het schrijven is, het boek een extra dimensie. Het biedt een blik op de ontwikkeling van een geadopteerd kind tot zieke seriemoordenaar.

De spanningsboog wordt bij vlagen strakker aangespannen, maar is door het gehele verhaal voelbaar en de dialogen zijn geloofwaardig en interessant; hier en daar bovendien uiterst typerend voor het betreffende personage. En het plot….welnu, lees ‘Natan Z.’ en laat je verrassen.

‘Natan Z.’ is het debuut van Arjan Alberts en dat is nauwelijks voor te stellen. Lezend Nederland kan alleen maar hopen dat deze auteur snel met een volgend boek komt en dat het van gelijkwaardig niveau zal zijn. Hij heeft in elk geval de lat erg hoog gelegd voor zichzelf.

Over de auteur
Alberts is auteur en eigenaar van Comply4u. Comply4u ondersteunt bedrijven en instellingen bij het naleven van wet- en regelgeving en voert incidentonderzoek en kwetsbaarheidsanalyses uit op het gebied van de fysieke beveiliging. Alberts studeerde strafrecht en internationaal recht in Utrecht (1994-1999). Voor zijn eindscriptie over het conflict tussen mensenrechtenverdragen en uitleveringsverdragen ontving hij twee oorkonden. In 2000 ontving hij de KUB-prijs onderzoeksschool rechten van de mens en in 2001 de Willem Pompe Instituut prijs.

Uitvoering
Uitgever Xander
ISBN: 9789401610186
Paperback