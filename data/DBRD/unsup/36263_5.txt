Dit wordt geen recensie om koolhydraatarm te promoten maar het moet gezegd worden dat onze huidige maatschappij van snel en koolhydraatrijk voedsel ons stilaan de das omdoen.
Mijn vriend en ik hebben nu reeds 3 maanden onze eetstijl omgegooid en het heeft ons zeker resultaten opgeleverd. Samen zijn we 23 kg onderweg kwijtgeraakt zonder honger te lijden of op konijnen te lijken die iedere dag een bordje konijnvoer voorgeschoteld krijgen.
Huisarts Tamara De Weijer is met haar boek Eet beter in 28 dagen dezelfde weg ingeslagen om haar patiënten te laten inzien dat heel veel aandoeningen kunnen verlichten of zelfs verdwijnen simpel door je eetgedrag aan te passen.
Het is toch o zo makkelijk om een kant-en-klaar-maaltijd in de microgolfoven te steken of snel een belegd broodje te halen voor tijdens je middagpauze. Je hebt dan wel gegeten maar hoeveel suikers heb je opgedaan en eens deze uitgewerkt zijn voel je je moe en uitgeput.
Aan de hand van getuigenissen van enkele patiënten en een duidelijke uitleg hoe je eetgedrag aan te passen, zet Tamara De Weijer met haar boek je op de juiste weg om ook gezonder te gaan leven. Want willen we niet allemaal gezond oud worden? Ik wel!
Een duidelijke uitleg wat er niet in je keukenkast mag ontbreken en weekmenu’s om je eerste 4 weken te starten, geven het startsein om dit ook een keertje te proberen.
Heerlijke ontbijten, lunches, diners en ja hoor zelfs nagerechten komen allemaal aan bod.
Eet beter in 28 dagen is samengesteld door twee huisarten die zich verdiept hebben in de gezondheidswetenschap en een creative director die garant staat voor de foodstyling, waarbij je zeker niet zal twijfelen enkele recepten op tafel te brengen.