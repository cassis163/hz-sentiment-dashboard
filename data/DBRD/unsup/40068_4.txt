Interessante thriller, met zowel verrassende wendingen als verwachte verhaallijnen. Wie is de poppenspeler, de man die aan de touwtjes trekt?
Boeiend, onderhoudend, mits je enige belangstelling hebt voor Rusland: gewoonten, gebruiken, zakenwereld en politiek maken een aanzienlijk deel uit van het boek. Het verhaal begint ijzersterk met een huiveringwekkende sc√®ne in Sint-Petersburg, 1993. 'Actueel' is het 2003. De naar Rusland uitgeweken Zweed Tom Blixen is hoofdpersonage. Naast hem spelen zijn beste vriend Fredrik Kastrup, ook een Zweed, diens vriendin Olga, haar dochtertje Ksenia en politieman Sergej Viktorovitsj Skoerov een belangrijke rol. Fredrik wordt vermoord, waarna Tom zich verantwoordelijk voelt voor Olga en Ksenia.
In feite draait alles om de aandelenhandel rond de oliegiganten RusOil en Neftnik. Geen zuivere koffie, waarbij diverse belangen spelen, zoals Blixen en Skoerov langzaamaan ontdekken. Het waarom is vrij snel duidelijk, maar wie is er fout? Waarbij je je tegelijkertijd kunt afvragen: wie niet? Blixen belandt in een spannende spagaat en het is maar zeer de vraag of hij die overleeft.

Onder druk gezette ambtenaren, chantage, onvoorstelbare wreedheid, de jetset van Rusland, het gedrag en de uitspattingen van de nieuwe rijken, lees en huiver. Zelfs Boris Nikolajevitsj Jeltsin speelt nog een deuntje mee. Prima schrijfstijl, zowel in beschrijvingen en uitleg als in de dialogen. Minpuntje is, dat we Tom Blixen niet echt goed leren kennen. Ook resteren nogal wat losse eindjes, weliswaar van bijzaken, maar toch. Achter in het boek staat een woordenlijst Russisch-Nederlands.
Uitstekende thriller, met zeer veel plezier gelezen. Ik kijk uit naar deel 2 van de Moskou Noir-trilogie.