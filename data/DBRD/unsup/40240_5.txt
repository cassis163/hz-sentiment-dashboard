Gedachten en Beelden is een bundel van gedichten van een veertienjarige jongen die vertelt over gevoelens van vreugde, verdriet en twijfels. Het zijn herkenbare situaties voor jong en oud. De gedichten (in het Nederlands en in het Engels) worden afgewisseld door foto’s en tekeningen, die hij heeft gemaakt als sfeerbeelden om deze gevoelens nog meer te ondersteunen en te benadrukken.

Vincent van den Berg schreef deze gedichten toen hij veertien jaar oud was. Gedichten die geïnspireerd zijn op het dagelijkse leven, op verschillende fasen in het leven. Vrolijke gedichten maar ook trieste gedichten. In ieder geval zijn het gedichten waaruit veel gevoel spreekt.

De fasen van het leven

Je wordt geboren.
Je ontvangt een leven.
Je krijgt een doel,
Om naar te streven.
Je gaat naar school,
Begint in groep één.
En verlaat de tijd
Van wieg en speen.
Dan komt de middelbare.
De tijd van het kiezen van je profiel.
Dan weet je weer waarom de basisschool,
Je toen zo goed beviel.
Daarna komt de universiteit,
Waar je je richt op één gebied.
Waarom de middelbare ooit zwaar was?
Dat weet je nu even niet.
En vervolgens ga je werken,
En krijg je een baan.
En als je om je heen kijkt,
Besef je:
Dat je nooit hebt stil gestaan.

De bundel omvat meerdere hoofdstukken welke zijn opgedeeld in de volgende hoofdthema’s: Vrolijk, Algemeen, Liefde, Verdriet. In de gedichten komen diverse subthema’s naar voren waaronder pesten en de onzekerheid die hieruit voorvloeit. Gedichten die vertellen over liefde en verliefdheid. Verliefdheid op dat ene meisje, de onbereikbare en de liefde voor zijn broertje. Maar ook vinden we gedichten over ziekte en dood en het bijbehorende verdriet. In veel van de gedichten vertelt Vincent openhartig over zijn dromen en over zijn onzekerheden en twijfels. Prachtig om te lezen en soms niet te bevatten dat deze gedichten door een veertienjarige jongen zijn geschreven. En om de gedichten nog wat extra’s mee te geven zijn er zelfgemaakte foto’s bij geplaatst, afbeeldingen die perfect bij de gedichten passen.

Voor die irritante persoon

Iedereen kent wel die ene klier,
Die vreselijke, gemene jongen.
Bij wie iets in zijn brein
Kapot is gesprongen.
Waarom moet je zo vervelend zijn?
Waarom wil je steeds te ver gaan?
Hoe meer woorden uit jouw mond stromen,
Hoe groter de neiging om op jou in te slaan.
Je gaat maar door, en bereikt je doel.
Want door jouw woorden, heb ik een rotgevoel.
Je gaat door totdat de mensen
Huilend weg moeten rennen.
Dat jij dat niet erg vindt,
Is iets waar ik nooit aan kan wennen.

De titel van deze bundel is ook perfect gekozen. Gedachten in gedichtvorm neergezet met bijpassende beelden. En ondanks dat de gedichten serieuze thema’s bevatten weet Vincent er toch enige luchtigheid aan mee te geven waardoor alles net niet te zwaar overkomt. Toch zijn er ook gedichten die even een naar gevoel geven. Gedichten die vertellen over de minder leuke dingen van het leven. Gewoon … zoals het leven is. Voor iedereen is er wel een periode van vallen en opstaan en zo zal ook menigeen veel kunnen herkennen in deze gedichten. Herkenbaarheid voor jong en oud en gedichten waar lessen uit te halen zijn. Vooral de les wat het belangrijkste is in het leven. Mijn complimenten voor deze jonge schrijver, ik heb genoten van deze gedichtbundel!