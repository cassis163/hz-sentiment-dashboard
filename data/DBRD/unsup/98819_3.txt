In dit boek komen de 3 zussen van Vincent van Gogh in de spotlight. Hun levensgeschiedenis wordt geschetst aan de hand van de vele brieven die bewaard zijn gebleven. Delen van deze brieven worden ook afgedrukt in het boek. De zussen groeien, samen met 3 broers op, in het gezin van een dominee in het katholieke Brabant aan het einde van de 19e eeuw, een periode waarin de ontwikkelingen zeer snel gaan.
De manier waarop het gezin betrokken is bij de gemeenschappen waar ze wonen heeft uiteraard invloed op de zussen. Daarnaast wordt door de ouders veel belang gehecht aan de opleiding van alle kinderen. De zussen worden zelfs naar kostschool gestuurd omdat in de dorpen waar de familie gestationeerd was niet altijd voldoende mogelijkheden waren. Ook reizen naar het buitenland, voor opleiding en werk worden niet geschuwd. Anna, Lies en Wil krijgen alle mogelijkheden die er in die tijd voorhanden zijn. Dit, hun onderlinge relaties en de relaties met hun 3 broers komen uitgebreid aan bod in de vele brieven. Weinig onderwerpen worden gespaard, zelf de psychische problemen waar een aantal van hen last van heeft, niet. Op sommige plaatsen is het boek een opsomming van feiten, wat niet altijd even aantrekkelijk is om te lezen. Het feit dat alle leden van de familie graag corresponderen heeft ervoor gezorgd dat er een redelijke reconstructie van hun levens heeft kunnen plaatsvinden. Hierdoor is er meer over de zussen van Vincent van Gogh bekend geworden, maar of ze helemaal uit zijn schaduw zijn getreden.....