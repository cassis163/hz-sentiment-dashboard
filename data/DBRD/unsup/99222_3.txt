Na haar vorige boek, Blauw water, heeft Simone van der Vlugt wat mij betreft geen verdere introductie nodig.
In Herfstlied stappen we de wereld van de journalistiek in. We maken kennis met Nadine die samen met een andere collega de cultuur pagina van het Leidsch Dagblad verzorgt. Nadine wil graag schrijfster worden en is deze droom aan het realiseren.
Nadine is weduwe en moeder van een tienerdochter, Mariëlle. Leiden wordt opgeschrikt door een aantal moorden. Nadine en haar collegas zitten door hun werk bij de krant boven op het nieuws. Dan valt het hun op dat de vrouwen die vermoord zijn op Nadine lijken. Wat is er aan de hand in Leiden?
De personages worden goed neergezet in Herftslied. De lezer voelt zich verwant met Nadine en haar dochter Mariëlle. Ook beste vriendin Sigrid sluit je gelijk in je hart. Het verhaal speelt zich af in Leiden en Amsterdam. Het boek is beeldend geschreven en dat zorgt ervoor dat je je tijdens het verhaal waant in Leiden en Amsterdam. Nadine, die al jong weduwe is geworden, wordt weer verliefd. Eelco, een uitgever, is de gelukkige en het is liefde op het eerste gezicht. Gebruikt Nadine Eelco om haar boek uitgegeven te krijgen of zijn ze echt verliefd?
Herfstlied leest zoals alle boeken van Van der Vlugt gemakkelijk weg. De plot is dusdanig goed neergezet, dat je pas op de laatste pagina duidelijkheid krijgt. Dit maakt dat je door moet lezen tot je ogen er zeer van gaan doen. Tussendoor lees je de gedachtespinsels van de dader. Mede door deze gedachtespinsels wordt je als lezer regelmatig op het verkeerde spoor gezet. Herfstlied is een verhaal over vriendschap. Wie zijn je echte vrienden? Zou je jouw leven in handen van je vrienden durven te leggen?
Herfstlied is wederom een steengoede psychologische thriller. Het verhaal deed me soms denken aan Broeinest van Loes den Hollander. Ook in dit boek lees je de gedachtespinsels van de dader. Het is wat mij betreft zeker een compliment dat deze twee boeken aan elkaar doen denken. Herfstlied is een thriller die je zeker gelezen moet hebben. Van der Vlugt bewijst met dit boek wederom, dat ze een auteur van formaat is en thuishoort in de rij van bekende Nederlandse auteurs.