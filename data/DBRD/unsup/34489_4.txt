Niet met opzet is een verhaal in drie delen, verdeeld in hoofdstukken waarin afwisselend Jurre en Marente hun gedachten met de lezer delen.

Door een rustige en stijlvolle schrijfwijze weet de auteur me geboeid te houden tot de laatste bladzijde.
De woordkeuze is ook om van te smullen; dit maakt het tot een genot om Niet met opzet te lezen. De gevoelens en gedachten worden ook mooi verwoord; niet te heftig en soms zelfs ingetogen.

De personages worden zo duidelijk beschreven dat ik vaak de neiging had een van hen een por te geven.
Vooral de hoofdpersonen staan me in het begin duidelijk voor ogen, maar later in het verhaal wordt de houding van anderen me ook duidelijker en groeien ze in hun karakter.

Door het hele verhaal heen voelde ik een bepaalde spanning die helemaal past bij de gebeurtenissen en terugblikken. Het onverwachte einde is de kers op de taart.

Niet met opzet is een verhaal dat gaat over het verleden, het heden en de toekomst. Hoe het een het ander kan beïnvloeden; hoe deze invloed bruggen kan bouwen tussen mensen zodat verwachtingen vervuld kunnen worden.

Voor in het boek lees je:
“Omdat alles voorbij gaat, maar niet voorbij is.” – Griet op de Beeck
Pas wanneer je de laatste bladzijde gelezen hebt, weet je hoe passend deze woorden zijn met betrekking tot deze prachtige novelle.

Ik heb Niet met opzet graag gelezen.