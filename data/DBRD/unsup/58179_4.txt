De 31-jarige Yara de Best wordt wakker in haar achtertuin, zij is bont en blauw, angstig en in de war en weet niets meer van de afgelopen 4 dagen. Ze is vies en ze weet niet hoe ze daar terecht is gekomen. Haar nieuwsgierige buurvrouw Lotte vindt Yara als zij haar hond uitlaat, biedt hulp en raadt haar aan om dmv hypnose haar geheugen weer terug te halen. Het laatst wat Yara zich herinnert is dat zij op een feest was. Yara is een enorm feestbeest en zij kent veel mannen. Dit maakt het erg moeilijk om erachter te komen wie haar ontvoerder is. Yara neemt het advies van Lotte ter harte omdat ze doodsbang is. Dan blijkt de hypnotiseur een bekende te zijn. Zij besluit toch in therapie te gaan omdat zij toch wil weten wie haar dit heeft aangedaan en bovendien ook waarom haar dit is aangedaan. Tijdens de sessies wordt Yara gedwongen om over haar verleden na te denken, het verleden wat ze eigenlijk het liefst wil vergeten.

Het verhaal kwam wat traag op gang door de flashbacks tijdens de hypnosesessies maar dit was nodig om het verleden van Yara goed duidelijk te maken. Hierdoor werd het haar verhaal erg inzichtelijk en vooral ook waarom ze is zoals ze is. Het verleden blijkt het beginpunt van wat komen gaat. Haar persoonlijkheid groeit dan ook enorm in het boek. Gaandeweg bouwt de spanning op. Er zitten wat onverwachtse wendingen in het verhaal waardoor je nieuwsgierig wordt om door te lezen. Op gegeven moment is duidelijk waar het verhaal heen zal gaan maar dan weet de schrijfster toch te blijven boeien en komt de plot toch tot een spannend einde.
Ik vond deze stand-alone thriller erg prettig om te lezen, vlotte schrijfstijl en voor groot publiek aantrekkelijk. Ik geef dan ook 4 **** sterren.