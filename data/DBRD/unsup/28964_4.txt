De hoofdpersoon Niels Oxen is een gecompliceerd man met een in diverse oorlogen opgedane post traumatische stress stoornis. Hij is tevens de hoogst onderscheiden soldaat ooit in het Deense leger.
Hij besluit de stad vaarwel te zeggen en samen met zijn hond - vooral - innerlijke
rust te zoeken in een groot bos in het noorden van Denemarken.
Alleen komt er van die rust niet veel terecht.
Er wordt een ambassadeur vermoord en helaas voor Niels Oxen wordt hij de spil en verdachte in de moordzaak die volgt.
Hij wordt gekoppeld aan politie agente Margarethe Frank, die ook de nodige bagage met zich meedraagt.
Samen proberen ze de onschuld van Niels Oxen aan te tonen en meteen op zoek te gaan naar de echte dader van de moord.

Wat volgt is een spannend , heel goed geschreven verhaal met de nodige plotwendingen.
In het begin had ik er even wat moeite mee er goed in te komen, maar dat werd in het tweede deel ruimschoots goed gemaakt.
Maar dat eerste deel was achteraf gezien toch echt nodig om het verhaal goed te kunnen volgen.
Goede karakterbeschrijvingen van met name Niels Oxen en in iets mindere mate van Margarathe Frank, die beiden kampen met een post traumatische stressstoornis maken dit verhaal heel boeiend om te lezen.
De plezierige, vlotte schrijfstijl en de nodige spanning in het boek, waarin de ontknoping toch nog zeer verrassend is maken dat ik dit boek met veel plezier gelezen heb.
De volgende delen met in de hoofdrol de bijzondere persoon Niels Oxen komen zeker op mijn lijst!