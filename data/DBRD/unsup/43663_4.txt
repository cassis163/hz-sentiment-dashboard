Er blijkt niet één versie van Londen te zijn, het zijn er vier. Rood Londen, vol magie en waar het leven met de magie normaal is en in balans. Wit Londen, waarin men uit alle macht de magie wil controleren en beheersen en waar door men dat juist niet meer heeft. Grijs Londen waar geen magie is en het leven kleurloos is. En Zwart Londen, dat niet meer bestaat en dat een taboe is. Kell kan door bloedmagie reizen van en naar de diverse versies van Londen. Door een opdracht komt hij in aanraking met gevaarlijke magie. Magie zo krachtig dat deze niet zomaar te beheersen is. Dan ontmoet hij Lila, een jonge vrouw zonder magie maar met een zeer moeilijk leven. Ze hebben niets met elkaar gemeen en toch raken hun levens met elkaar verwikkeld en zijn ze op elkaar aangewezen.

De strijd tussen goed en kwaad, maar de manier waarop dit verhaal is neergezet maakt dat het heel fris overkomt. Het mooie is dat het geen parallel lopende werelden zijn, maar op zichzelf staande versies van Londen. Je kan je maar in één versie bevinden. De manier van reizen tussen de verschillende versies van Londen is origineel. Je kan er niet zomaar even op bezoek, daar is speciale magie voor nodig. Het is niet een verhaal dat zeer onverwachte plotwendingen heeft, maar dat is in dit geval helemaal niet erg. Het blijft boeien.

De cover oogt door het gebruik van de paar kleuren, rustig en overzichtelijk. Misschien zelfs een beetje saai. Puur om de cover weet ik niet of ik het boek zou hebben opgepakt in de winkel. Wel door de titel. Leuk detail zijn de cirkels in rood, wit en grijs met een wegennet van Londen en de zwarte cirkel.
Er wordt voldoende over de personages verteld om te weten hoe en wat. Het verleden van Kell roept wel enkele vraagtekens op, net zoals bij Lila. Juist de niet gegeven informatie maakt dat zij iets meer diepgang krijgen. De manier waarop Kell zijn bloedmagie gebruikt komt heel logisch over. Heel veel diepgang krijgt men niet, maar dat zou ook niet passen in dit verhaal.
Het verhaal leest erg makkelijk en snel. Dit komt door zowel de makkelijk te lezen zinnen als de manier van schrijven die beeldend is en je meeneemt het verhaal in. De hoofdstukken zijn niet al te lang en overzichtelijk. het verhaal is creatief genoeg om te blijven boeien, maar niet te complex zodat het voor een groot publiek een fijn verhaal is.

Ik vond het een heerlijk origineel boek. En ik ben zeer benieuwd naar het vervolg.