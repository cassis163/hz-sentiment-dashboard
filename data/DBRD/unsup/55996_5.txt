Opnieuw mocht ik voor de leesclub, de John Green experience, van Hebban een boek van John Green lezen. Dit was inmiddels de vierde YA titel uit zijn oeuvre die ik in handen kreeg. Aangezien ik de eerdere drie titels als erg fijn leesvoer ervaren heb, keek ik ernaar uit om aan ‘The Fault in our Stars’ te beginnen. Zoals ik begrepen heb is dit ook één van zijn bekendste verhalen en het is zelfs verfilmd.

Het boek vertelt het verhaal van de 17-jarige Hazel. Zij is gediagnosticeerd met een terminale vorm van kanker. Ze leeft al een tijd met deze wetenschap en de steeds tijdelijke verlengingen van haar, naar haar idee, uitzichtloze leven. Als ze dan toch (vooral om haar ouders een plezier te doen) naar een ondersteuningsgroep voor kinderen met kanker gaat, komt er door bijzondere ontmoetingen een eind aan haar eenzame lijdzaamheid. Durft Hazel wel de nieuwe vriendschappen toe te laten en hoe zit het de liefde?

De, heel erg eigen, schrijfstijl van Green komt ook in dit boek weer goed naar voren. Hij brengt humor en heftig verdriet zo dicht bij elkaar. De emotionele gelaagdheid die speelt bij de hoofdpersonages brengt hij aan doormiddel van perfect gekozen bewoording passend bij hun leeftijd, zowel van de jongeren als hun ouders. Liefde, vriendschap, woede, frustratie, onmacht, echt alles komt aanbod. De hoofdstukken zijn geschreven vanuit Hazels gedachtegang en geven daarmee een realistische leeservaring af. Je voelt mee met haar worstelingen en de belevenissen die ze aangaat. Persoonlijk vind ik ook de ouders prachtig neergezet in dit verhaal. Zij leven met de gedachte straks hun kind te moeten missen. Hoe moet je dit accepteren, hoe kun je dit accepteren en hoe ga je verder na hun dood. Geen van de aspecten die komen kijken bij zoiets ingrijpends laat de schrijver aan zich voorbijgaan in zijn verhaal. Ongeacht leeftijd of positie is dit voor iedereen heftig. En juist dat zorgt ook voor een stukje leerzaamheid in dit boek, die uitermate geschikt is voor zowel de jongere als oudere lezer.

Ondanks dat het verhaal een zeer heftig onderwerp als hoofdmoot betreft is het goed leesbaar. De droge humor en grove grappen helpen daarbij, maken het draagbaar, zowel voor de hoofdpersonen in het verhaal als voor de lezer zelf.

Ik geef dit boek dan ook zeker 5 sterren.

Spanning: 6
Plot: 8
Leesplezier: 8,5
Schrijfstijl: 10
Originaliteit: 8,5
Psychologie: 8,5