Delete is het debuut van Juultje van den Nieuwenhof. zij won met deze YA-thriller de Crimezone YA-thrillerschrijfwedstrijd.

Julia de Vries, docente Nederlands, begint vol enthousiasme aan haar nieuwe baan op het Dante College. Zij weet al snel de leerlingen van klas 4b voor zich te winnen door haar leuke en spontane manier van omgang met hen. Al snel is ze erg populair en heeft een leuk contact met de leerlingen, weet hun vertrouwen te winnen op school en ook daarbuiten via de social media. Dit veranderd als Julia na een heftig incident tijdens een schoolreisje, een van de leerlingen aangeeft bij het hoofd van de school. De moeder van deze leerling wordt ingelicht en de leerling geschorst. Dit wordt niet gepikt door de leerlingen van 4b en een groepje van 5 klasgenoten zint op wraak.

Het verhaal wordt verteld vanuit deze 5 personen en komen om de beurt aan het woord in de verschillende hoofdstukken zodat ieders aandeel en kijk op het gebeuren belicht wordt. Hierdoor leren we deze 5 leerlingen ook beter kennen, en herkennen in ieder van hen een eigentijdse puber met eigentijdse karakters, onzekerheden en problemen. Langzaam maar zeker wordt het leven van Julia geruïneerd.

Delete is een ijzersterke, knap in elkaar gezette thriller, die je vanaf het begin te pakken heeft. Heel herkenbaar en daardoor ook zeer huiveringwekkend, het zou zo maar kunnen gebeuren. Het boek in een keer uitgelezen, ik kijk nu al uit naar het volgende boek van deze Nederlandse auteur. Het boek is voor jongeren geschreven maar voor volwassenen ook zeker een aanrader. Ik geef het boek een dikke 4****.