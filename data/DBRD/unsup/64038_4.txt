Het kost wat tijd om in het verhaal te komen, vooral omdat het probleem/het vraagstuk niet direct wordt uiteengezet en het even duurt voordat de lezer begrijpt waar het verhaal naartoe gaat. Vanaf het moment dat de reis begint, zit er echter meer vaart in en komen er steeds meer mysteries die ontrafeld moeten worden.

Wat het lezen soms wat vertraagde, was het feit dat het niet altijd even duidelijk was vanuit wiens perspectief een stuk was geschreven. Af en toe wisselde dat ook weleens binnen een alinea, waardoor teruglezen soms nodig was en je even uit het verhaal raakte.

Origineel zijn de vele vrouwelijke karakters, wat je niet vaak terugziet bij fantasy-verhalen. Hun rollen zijn goed doordacht, waardoor niet de indruk wordt gewekt dat de schrijver per se een feministisch verhaal wilde neerzetten.
De personages zijn interessant. Hoewel het er best wat zijn, zijn ze goed van elkaar te onderscheiden. Ze hebben uiteenlopende karakters en er is veel aandacht besteed aan hun onderlinge relaties, waardoor ze echt tot leven komen. De dialogen klonken natuurlijk en het woordgebruik viel bij geen van de personages uit de toon.

Het verhaal is niet voorspelbaar, noch stikt het van de plottwists. Het leest gewoon prettig zonder dat je je steeds onverwachte wendingen moet laten bezinken. De schrijver wist me zeker een aantal keer te verrassen en me mee te voeren met de emoties van de hoofdpersonen bij enkele heftige gebeurtenissen en ontknopingen. De gevoelens waren goed en zonder overdaad beschreven.

Tijdens de tocht wordt steeds een stukje van de wereld getoond, zonder dat het dwangmatig aanvoelt en de schrijver je het gevoel geeft dat hij m√≥et showen hoe goed hij is in world building. Het voelde allemaal natuurlijk.
Wat een tevens leuke toevoeging was, waren de zelfbedachte talen van Mannens. Met een voetnootje werd de vertaling weergegeven. Hierdoor werd er aan de lezers informatie onthuld die voor de hoofdpersoon nog onbekend was, wat er nog ietsje meer mysterie aan toevoegde.

Iets meer uitbreiding aan het einde had van mij wel gemogen. Ik raakte nieuwsgierig naar de plaats waar ze geraakten en de mensen die ze daar ontmoetten, maar er werd enigszins snel aan voorbijgegaan. Hopelijk gaat mijn nieuwsgierigheid hiernaar in het volgende deel bevredigd worden!

4,5 ster