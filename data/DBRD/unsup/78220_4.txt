Na het meeslepende verhaal (en de vreselijke cliffhanger) van Verleiding was het wachten op Verraad, het tweede deel in de serie ‘De Royals’. Erin Watt verleidt haar lezers weer met haar cliché plot en je valt weer midden in het drama dat zich afspeelt in de Royals-familie.
In Verraad krijg je ook Reeds kant van het verhaal te horen. Hij heeft alles: looks, status en geld. De meiden staan voor hem in de rij, maar hij heeft alleen maar oog voor Ella. Zij geeft niets om zijn geld, maar Reeds verleden staat hem meer dan eens in de weg. Om wraak te nemen op zijn vader heeft Reed het meer dan eens aangelegd met diens vriendin Brooke. Wanneer Ella hen betrapt, staat haar wereld op zijn kop en loopt ze weg van huis.
Reed en Ella zijn geen droomkoppel, maar hun interactie is vertederend. In tegenstelling tot Verleiding bestaat Verraad voor een groter deel uit dialoog en zijn er minder verleidingsscènes. Er is minder seksuele spanning dan in Verleiding, maar vergis je niet: het verhaal blijft heel spannend. Vooral de situatie op school loopt regelmatig uit de hand, tot het echt gevaarlijk wordt.
Het taalgebruik is lekker simpel, rechttoe rechtaan. Ook in de dialogen draaien de personages nergens omheen, waardoor het verhaal snel wegleest. Een van hen zegt bijvoorbeeld ‘het leven is klote en ik heb geen idee hoe ik het beter kan maken, dus doe ik geen moeite meer.’ Soms zijn er wel bijzondere woordkeuzes, die humoristisch over kunnen komen. Wanneer Ella terug is, zegt ze over Easton:
‘Hij omhelst me alsof ik een troostdekentje ben.’
Hoewel Reed in Verraad een van de grootste rollen heeft, weet Easton ook de show te stelen. Zijn humor is soms nét op het randje, zeker in het #metoo-tijdperk zouden zijn seksueel getinte grapjes niet altijd door de beugel kunnen. Maar onder al deze grapjes lijkt een gevoelig karakter te zitten, een waarvan je meer zou willen weten. Hopelijk krijgt hij in het derde deel ook zijn eigen hoofdstukken!
De ‘De Royals’-serie is een guilty pleasure om te lezen. De knappe broers, verleidelijke scėnes en spannende plot zijn een sterke combinatie en onwijs verslavend. En dan weet Erin Watt het boek weer met zo’n enorme klapper van een open einde te eindigen dat het onmogelijk is om níet uit te kijken naar het derde deel in de serie: Geheimen.