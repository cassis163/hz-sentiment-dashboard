Na de avonturen in Zweden is de 100-jarige Allan Karlsson met zijn vriend Julius en een koffer vol geld op Bali beland. Ze leven daar het goede leven en het lijkt niet op te kunnen totdat de bodem van de koffer in zicht komt en het leven toch wel eentonig wordt. Aan het eerste probeert Julius iets te doen door weer een handeltje te beginnen, dit keer samen met een gevluchte IndiÃ«r. De aanschaf van een iPad lost het tweede probleem op voor Allan, maar zal de oorzaak zijn van vele andere.
Voor zijn 101ste verjaardag krijgt hij een ballonvaart cadeau, maar natuurlijk verloopt die niet zoals gepland en is dat het begin van een eindeloze reeks avonturen en ontmoetingen die de wereld op zijn kop zetten.
De schrijver heeft zich goed ingelezen in de gebeurtenissen van de wereld en weet enkele wereldleiders leuk te kijk te zetten en wat politieke figuren goed te portretteren. Iets wat natuurlijk over een jaar of meer niet echt op zal vallen, maar waar nu menig mond van openvalt.
Er wordt natuurlijk ook achterom gekeken door onze 101-jarige vriend en zo krijgen we wat mee van enkele gebeurtenissen in de 20e eeuw, waar Allan ook een bepalende rol in zou hebben gespeeld.
Het eerste boek waarin Allan uit het raam van zijn verzorgingstehuis klom, is misschien wat hilarischer om te lezen, maar ook hier zijn er leuke voorvallen waar de een om schaterlacht en de ander slechts om glimlacht.