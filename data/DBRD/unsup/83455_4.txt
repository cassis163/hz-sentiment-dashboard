Flaptekst;
Een jaar nadat Lucy haar vader heeft verloren, begint ze haar leven weer op te pakken. Haar moeder is alcoholiste en haar broer Tristan is het huis ontvlucht. Geruchten gaan de ronde dat hij zich heeft aangesloten bij een beruchte maffiabende. Die geruchten worden realiteit wanneer haar broer opeens voor haar neus staat en verteld dat ze moeten vluchten. Hij heeft geheime informatie gevonden die hij aan het licht wil brengen. Maffiabaas Gustave is hier echter niet van gediend omdat Tristan hem hiermee zou kunnen ruïneren. Er wordt een klopjacht opgezet. Tristan doet er alles aan om zijn zusje uit handen te houden van de maffia maar dan wordt ze ontvoerd. Terwijl Lucy dag en nacht leeft met de verschrikkelijke angst voor wat Gustave met haar kan doen komt er hulp uit onverwachte hoek. Ze leert de wereld van de maffia kennen en wordt er steeds dieper in opgeslokt. Wanneer angst haar te gronde dreigt te richten, besluit ze datgene te worden waar ze het meest bang voor is.

In Onschuld draait het naast liefde, vertrouwen, eenzaamheid en verdriet ook om woede, angst en wraak.

Mijn samenvatting van het verhaal;
Sinds het overlijden van hun vader is haar moeder aan de drank geraakt, de zorg voor haar komt op Lucy neer. Haar broer Tristan heeft zich aangesloten bij een maffia bende genaamd de Tortilla’s. Wanneer hij genoeg heeft van zijn maffia bestaan neemt hij een groot risico door belangrijke informatie mee te nemen. Gustave Brand, de leider van de Tortilla’s, wil deze informatie koste wat het kost weer in zijn bezit krijgen. De jacht op Tristan is geopend, en daarbij wordt niemand gespaard. Een aantal bendeleden breken bij hun thuis in en gaan op zoek naar deze informatie, hun moeder komt hierbij om het leven en Lucy raakt gewond.

Tristan neemt Lucy mee naar Chicago, daar gaat ze weer naar school en lijkt het verleden achter zich te kunnen laten. Maar dan wordt ze ontvoerd. Gustave heeft haar te pakken en ze wordt ondervraagd en gemarteld. Ze weet dat haar broer ‘iets’ van Gustave heeft meegenomen, maar wat het is en wat hij ermee gedaan heeft weet ze niet. Cam, een goede vriend van haar broer binnen de bende, houd Lucy voor Tristan in de gaten. Lucy heeft zichzelf beloofd om aan haar ontvoerders te ontsnappen. Hoe ver ze daarin gaat, en wat en wie ze daarvoor nodig heeft zorgen voor een spannend verhaal…

Conclusie;
Lucy is een normale tiener van 17 jaar, die door toedoen van haar broer ontvoert wordt door de maffia. Het is haar er alles aan gelegen om zichzelf maar ook haar broer van de maffia te redden. Dat ze daarin heel erg ver moet gaan, verder dan ze ooit voor mogelijk heeft gehouden, neemt ze dan voor lief. Tristan is nog het enige familielid dat ze over heeft, en dat wil ze graag zo houden. Maar of haar dat lukt…

Ingeborg Reinders heeft met ‘Onschuld’ een zeer spannend en veelbelovend debuut op de markt gebracht. Na het lezen van de proloog wil je snel weten hoe dit verhaal zich gaat ontwikkelen. Al vrij snel zit je tot over je oren in het verhaal, wegleggen is geen optie. De plot was volkomen onverwacht. Het is wel duidelijk dat ze heel hard en lang heeft gewerkt om dit verhaal tot leven te brengen, het verhaal zit erg knap in elkaar. Een aanrader.

Over auteur;
Ingeborg Reinders is geboren op 17 december 1995 in Heerlen. Van kinds af aan heeft ze altijd veel gelezen en het duurde dan ook niet lang voordat ze haar eigen verhalen ging verzinnen. Ze is begonnen met het schrijven van Onschuld tijdens haar laatste jaar Atheneum in Sittard. Hier is ze mee doorgegaan toen ze International Leisure Studies ging studeren aan de NHTV en terecht kwam op een van de mooiste woonboten van Breda die ze deelt met acht andere huisgenoten. Vrienden en familie is iets waar ze veel waarde aan hecht en naast schrijven is creatief bezig zijn ook iets wat ze erg leuk vind om te doen.