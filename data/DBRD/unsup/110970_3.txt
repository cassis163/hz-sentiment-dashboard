Een combinatie van feiten en fantasie: Nathalie Pagie heeft niet veel nodig om geïnspireerd te worden. Ze haalt haar ideeën uit haar eigen ervaringen en haar lugubere gedachtespinsels. De campus is Pagies tweede thriller en is gebaseerd op haar studietijd in Canada. De freelance tekstschrijfster heeft inmiddels nog een thriller op de planning staan, maar het valt niet uit te sluiten dat ze uiteindelijk in de voetsporen treedt van haar grote voorbeeld: Stephen King.
Claire 'Cleo' van Laerhoven vertrekt vol enthousiasme naar Canada, waar ze vijf maanden psychologie gaat studeren als aanvulling op haar studie rechten. De studente komt uit een welgestelde familie en heeft al een hoop van de wereld gezien. Nu is het echter tijd om haar eigen boontjes te doppen. Haar euforie over haar nieuw gevonden vrijheid slaat echter al snel om als na slechts één college een van haar docentes dood aangetroffen wordt op de grond onder haar raam. Zelfmoord, denkt de politie.
Niet veel later wordt de assistente van de overleden docente dood aangetroffen. Dat het geen ongeluk was, is meteen duidelijk door de gruwelijke wijze waarop ze stierf. Een moordonderzoek wordt gestart, waardoor de sfeer op de campus niet meer is wat het geweest was. Cleo voelt zich genoodzaakt in het mysterie te duiken als een van haar nieuwe vrienden opgepakt wordt voor de moorden. Voor ze het weet, zit ze een stuk dieper in het drama verwikkeld dan ze misschien wel had gewild...
Door de proloog van De campus wordt je nieuwsgierigheid direct geprikkeld; wat gebeurt er allemaal in de rest van de thriller om op dat punt te belanden? Daarnaast geeft de ijskoude setting net dat beetje extra sfeer. Het is duidelijk dat Pagie zelf ook in haar studententijd naar Canada afgereisd is. Ze weet perfect te omschrijven wat de hoogtepunten in de buurt van de campus zijn. Pagie verwerkt daarnaast een terugkerend thema in het boek: een zoektocht naar vrijheid. In Cleo's geval is deze zoektocht soms echter bijna storend. Ontvangt ze slecht nieuws van het thuisfront, dan blijft deze verhaallijn soms hoofdstukken lang hangen. Cleo komt daardoor over als een koppig en naïef meisje.
Een storend element in de thriller is de hoeveelheid ongeloofwaardigheden. Cleo studeert rechten en weet donders goed wat ze wel en niet mag doen zonder haar carrière in gevaar te brengen. Dat ze haar neus zo ver in andermans zaken steekt om een jongen te helpen die ze zo kort kent, is hier een goed voorbeeld van. Ze verricht illegale handelingen en negeert alle adviezen van haar medestudenten; niet heel aannemelijk voor een wereldwijze meid die aan de universiteit studeert. En het is wel heel toevallig dat Cleo net de juiste mensen heeft leren kennen in die enkele weken, waardoor zij in haar eentje een hoop meer te weten komt dan de politie.
De campus is een ontspannende thriller; even pauze van een hectisch dagelijks leven. Verwacht echter geen ingewikkelde plotwendingen of enorme verrassingen.