Manolita is een jong meisje dat opgroeit in Madrid in een tijd van oorlog en onderdrukking. Haar moeder is overleden, haar vader wordt gevangen gezet en geëxecuteerd. Ook haar stiefmoeder belandt in de gevangenis. Manolita voelt zich gedwongen de zorg voor haar broertjes en zusjes op zich te nemen. Het regime neemt haar alles af; de winkel van haar vader, maar ook haar ouderlijk huis. Omdat het Manolita onmogelijk wordt nog verder voor het gezin te zorgen moet zij besluiten haar stiefzusjes Pilarin en Isabel naar een kostschool te laten gaan.
Haar broer Antonio, een verzetsstrijder, vraagt haar om hulp. Eigenlijk wil zij zich niet met politieke zaken bemoeien; maar uiteindelijk gaat zij op de vraag van haar broer in en brengt zij bezoeken aan Silverio, een verzetsstrijder en vriend van haar broer, die ook gevangen zit. Als een soort koerierster brengt en haalt zij berichten op, tegelijkertijd begint ze Silverio steeds aardiger te vinden. Er ontstaat een liefdesrelatie. Manolita verandert van een onopvallende, ietwat naïef meisje in een sterke vrouw die alles overheeft voor de vrijheid van haar land.

Het is een lijvig boek, hier en daar misschien wat langdradig, maar het is zo boeiend dat je het niet weg kunt leggen.