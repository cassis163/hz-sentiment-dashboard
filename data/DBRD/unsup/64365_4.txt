In dit vijfde deel van de VT-thrillerreeks met de Hoornse rechercheurs Sanne Philips en Luca Borra in de hoofdrol. Ze worden geconfronteerd met een aantal zaken die niet binnen hun jurisdictie vallen.
Dat begint met de vondst in een bos in Friesland van lichaamsdelen die daar al jaren blijken te liggen.

Als in Amersfoort de vrouw en de dochter van een vriend van Luca’s broer Gianni verdwijnen en enig spoor ontbreekt, vraagt hij Luca om hulp.
Sanne wil het verleden achter zich laten. Ze wordt, net als collega Luca en paragnost Will de Jager, onaangenaam verrast als de tentakels van dat verleden zich uitstrekken naar het heden.

In de proloog lees je over Tys in Friesland. In 1991 is hij nog maar vijftien jaar maar er wordt nogal wat van hem verlangd…
Tys volgen we door het hele boek terwijl hij terugkijkt naar het verleden.
Dit terugkijken naar het verleden en het proberen te verwerken wordt door de cover mooi tot uitdrukking gebracht.

Ook Sanne moet proberen om weer een plek voor haarzelf te vinden.
Zij en haar moeder Emma hebben een jaar lang veel tijd met elkaar doorgebracht. Zo hebben ze samen geprobeerd de verloren jaren in te halen. Maar het gaat niet zoals ze gehoopt had.

"Ooit had hij gehoord dat bepaald leed in muren kroop en zich vastzette, nu begreep hij wat daarmee werd bedoeld. Dan hoefde hij nog niet eens naar de ketting in de muur te kijken. Iemand had hier opgesloten gezeten, vastgeketend als een beest."

De auteur weet wederom de verschillende verhaallijnen op een geloofwaardige manier bij elkaar te krijgen. De schrijfstijl is vlot, zonder teveel moeilijke woorden waardoor het een prettig leesbaar boek is geworden en toegankelijk is voor een groot publiek.

Op de laatste bladzijden wordt de quote van William Shakespeare die voor in het boek staat nog eens benadrukt:
"De hel is leeg, alle duivels zijn hier."

Ik heb 'Verknipte tegenstander' graag gelezen.