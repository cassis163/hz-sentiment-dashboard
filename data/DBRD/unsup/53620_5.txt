‘Pas op breekbaar’ van Teresa Toten is een boek wat valt in het genre Young Adult (YA), maar wat mij betreft daar ver bovenuit stijgt. Waar YA boeken vaak luchtig zijn en gaan over verliefdheid, vrienden en relaties, is dat in ‘Pas op breekbaar’ niet het geval. Het is te vergelijken met een psychologische thriller en dat blijkt al direct uit de proloog. Wat is er gebeurd, wie zijn deze meisjes? Als lezer wil je maar één ding: verder lezen, weten hoe het afloopt.

Hoofdpersoon is Kate, nieuweling op de prestigieuze Newyorkse highschool Waverly. De meisjes die naar deze school gaan, zijn van goede komaf en hebben rijke ouders. Zo niet Kate. Zij woont in een krot en moet sappelen om het hoofd boven water te kunnen houden. Wat Kate drijft is haar streven naar een ‘super leven’ en daar heeft ze andere mensen voor nodig. Olivia Michelle Sumner bijvoorbeeld. Via slinkse wijze komt Kate in contact met de labiele Olivia en weet het voor elkaar te krijgen dat zij vriendinnen worden. Maar Kate heeft een geheim dat Olivia niet mag weten en laat Olivia nu ook een geheim hebben dat Kate niet mag weten....

‘Pas op breekbaar’ begint met een passage uit het gedicht ‘The spider and the Fly’ van Mary Howitt (1799-1888), gepubliceerd in 1829. Het is zeer de moeite waard om als je ‘Pas op breekbaar’ uit hebt ook dit gedicht eens te lezen. Het is geschreven als waarschuwing voor kinderen om niet te vallen voor vleierij en mooie woorden, om daarmee problemen te voorkomen. Iets waar Kate en Olivia niet in zijn geslaagd. Dit wordt nog erger zodra Mark Redkin ten tonele verschijnt, het nieuwe hoofd promotie op Waverly. Net als Kate en Olivia heeft Mark ook geheimen. Duistere geheimen zelfs. Door zijn charme en knappe verschijning weet hij dit goed te verbergen met alle gevolgen van dien.

Het plot van ‘Pas op breekbaar’ is er één waar je u tegen zegt, een ‘wow-effect’.
Voor iedereen die meer wil dan een luchtig boek is ‘Pas op breekbaar’ een aanrader. ‘Survival of the fittest, baby.'