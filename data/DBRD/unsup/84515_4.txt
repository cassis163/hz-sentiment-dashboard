De stem van de zee van Mara Li is het eerste deel van de trilogie De gave van de Selkie. Een mysterieus verhaal over legendes en een wereld die te maken heeft en heeft gehad met verwoesting.

De stem van de zee begint met een droom van Nimue over haar bijzondere geboorte. Een droom waarin Nimue onbekende stemmen hoort. Nimue en haar broertje Arthur kennen hun moeder niet echt. Zij is vertrokken toen Nimue en Arthur nog jong waren. Nadat hun vader is overleden wonen ze bij oma. Ze zijn niet rijk en Nimue en Arthur proberen met het vissen geld te verdienen nu oma al wat ouder is. Alhoewel ze allebei dromen van een andere toekomst, hebben ze het toch goed met elkaar.

Dan slaat het noodlot toe en wordt het dorp waarin Nimue en Arthur wonen door een vloedgolf weggevaagd. Gelukkig kunnen ze net op tijd vluchten, maar helaas heeft oma het niet gered. Met een aantal dorpsgenoten die ook konden vluchten voor het water schuilen ze in de kerk. Veel hebben Arthur en Nimue niet mee kunnen nemen. Alleen de kleren die ze aanhadden en Nimue heeft het dagboek en een hanger van haar moeder, die ze kort geleden gevonden heeft, mee kunnen nemen. In de kerk ontdekt Nimue dat ze een gave heeft waarover ze niets wist. Zou ze dat van haar moeder hebben?

“Toch was het op dat moment alsof er een schaduw over zijn gezicht viel. De kleine jongen uit mijn visioen was in een oogopslag verdwenen en voor me zag ik alleen nog de bleke, lange man die hij was geworden..... De lege man die hij was geworden .....” Mara Li

Samen met haar broertje leest Nimue uit het dagboek en het wordt voor hen steeds duidelijker dat ze hun moeder, Rona, willen vinden. Ze hebben niets meer om naar terug te keren en ze zijn het er over eens dat ze haar gaan zoeken. Behalve de verhalen die ze hier en daar gehoord hebben, weten ze niet zoveel over de wereld buiten hun dorp en wat daar precies van over is na de Inslag. Met de weinige spullen die ze hebben en met wat dingen die ze van Nimue’s vriendin, Yannick, hebben gekregen gaan ze op pad.

Tijdens deze reis leren ze meer over de wereld, hun moeder en de familie van hun moeder. Al snel blijkt dat deze reis niet zonder gevaar is en ontdekken ze meer dan ze misschien zouden willen. Zal Nimue meer te weten komen over haar gave? Zullen Arthur en Nimue meer leren over de familie? Zullen ze hun moeder vinden? En wat betekent dat symbool met die slang?

De stem van de zee van Mara Li vertelt over een wereld na een grote ramp. Daarnaast verwijst het verhaal naar een nogal mysterieuze Andere Wereld.

De stem van de zee is door Mara Li mooi op papier gezet. Wel is de opbouw wat traag en soms erg uitgebreid. Hierdoor wordt de vaart nog wel eens uit het verhaal gehaald en dat neemt wat weg van de spanning. Het mysterieuze element rondom de Andere Wereld en de gave van Nimue daarentegen voegen juist weer wat spanning toe. Dit laatste maakt dat je nieuwsgierig blijft naar het verdere verloop van het boek.

Hoe verder je in het verhaal van de De stem van de zee komt, hoe meer de personages voor je gaan leven. Er lijkt dan meer gevoel in te komen en daardoor voel je je ook meer betrokken bij Nimue en Arthur. Mara Li weet je nieuwsgierigheid te prikkelen en laat je achter met een einde dat je uitnodigt om snel in deel twee van deze serie te starten. Ondanks dat ik soms wat moeite had met de trage en uitgebreide manier van vertellen, heb ik De stem van de zee met plezier gelezen en geef ik het 3.5 sterren.

Deze recensie schreef ik voor, en is terug te vinden op, de blog In de Boekenkast: https://indeboekenkast.wordpress.com