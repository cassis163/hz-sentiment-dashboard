Harry Bosch is weer in topvorm. Na de moord op de zwarte advocaat Elias is het aan Harry en zijn team om de zaak op te lossen. Er wordt veel belang gehecht aan de rechtszaak die de dag na de moord zou beginnen: de zaak van de zwarte Michael Harris, die weliswaar is vrijgesproken van de ontvoering van en moord op het blanke meisje Stacey, maar die de politie heeft beschuldigd van mishandeling. En de verhoudingen tussen zwart en blank lagen al niet zo lekker in Los Angeles na de zaak Rodney King.
Het gaat niet alleen om de vermeende mishandeling van Harris door de politie, maar uiteindelijk ook om de oorspronkelijke moordzaak. Bosch graaft en spit steeds dieper, tot blijkt dat bijna niets is wat het leek. En dat er veel meer tegenstellingen zijn dan die tussen zwart en blank.