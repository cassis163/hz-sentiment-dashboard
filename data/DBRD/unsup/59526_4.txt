Hij schrijft columns voor een Nederlandse topkrant. Masser Brock, hij zou zelfs een tweelingbroer van Bert Wagendorp kunnen zijn… Een groot aanhanger van de journalistiek, ooit een jonge idealist. Hij krijgt een stevige klap voor zijn kop, nadat vier Nederlandse soldaten -tijdens een vredesmissie in het buitenland- op een bizarre wijze omkomen. Masser wil dat de waarheid naar boven komt en gaat op zoek naar boeiend nieuws. Toch slaat de twijfel ongenadig bij hem toe. Mia, zijn zus, bekleedt een belangrijke functie als adviseur van de premier. Zij zal zorgen voor een eigen werkelijkheid over de gebeurde feiten in Pantsjagan. De geheime dienst baant zich slim een weg binnen de krant De Nieuwe Tijd. Wat richt men daar uit? Een vissersdorp wordt overspoeld door… neen, niet door verse vis, wel door cocaïne.

Een roman die bol staat van bedrog en beïnvloeding. Bert Wagendorp in optima forma, waarbij hij handig de fictie manipuleert om zijn eigen waarheid te scheppen. Het journalistieke nieuws bestaat schijnbaar vooral uit leugens. De auteur blijft erg dicht in de buurt van zijn professionele heimat. Hij voert een bonte mix op van diverse personages; olijke, sombere en veelkleurige karakters. Knap schrijfwerk ook, zoals we deze schrijver kennen.

“Nadat hij twee dagen door Urk had geslenterd, had hij het woord cocaïne nog niet opgevangen, ook niet in het café waar hij de krant ging lezen en waar een paar jonge jongens aan het biljarten waren. Hij vroeg zich af hoe hij een praatje met ze kon aanknopen. Zeg jongens, waar kan ik hier cocaïne kopen? Hij had er spijt van dat hij als student niet vaker was gaan biljarten, dan had hij ze wat speltechnisch advies kunnen geven – de jongens bakten er niet veel van.”

In Masser Brock maak je kennis met een andere Bert Wagendorp: de denker. Hij legt knap de vinger op de open wond van de hedendaagse mediawereld, zeker als het over de brandende actualiteit gaat… De mensen kun je bijna alles op de mouw spelden; zelfs pure leugens of onjuiste feiten voor onvervalste waarheid verkopen. Tijdens het lezen loopt ook de spanning op, zeker als de politiek de strijd aangaat met de journalistieke wereld. Om je toch ergens op te beuren floept Wagendorp flink wat humor ertegenaan. Afwachten maar of Masser Brock het succes van Mont Ventoux gaat evenaren, of het zelfs overstijgen. Deze roman is in ieder geval een aanrader om in alle rust te lezen en hem nadien flink te laten bezinken.