Wat moet je nu met zo’n Jessica Haider en nog erger.... wat moet Jessica Haider met zichzelf? Nog steeds steken haar persoonlijke problemen uit de vorige drie delen voortdurend de kop op en blijft ze daar last van hebben. Hoe ze ook haar best doet, het lukt ze niet erg om er de baas over te worden. En ‘IJskoud’ voorspelt al niet veel beters....

Naast alle dagelijkse problemen wordt Jessica geconfronteerd met een gruwelijke moordpoging op het echtpaar Mats en Leonie Garline. Het resultaat is een dode Mats en een ernstig verminkte echtgenote. Jessica gaat er vol verve in maar wordt voortdurend gehinderd door haar eigen problemen die om toerbeurt bij haar langskomen. Ook een regelmatige therapie kan haar niet volledig helpen, tenminste... tot dit moment.
Daarnaast komt Saligia met een opdracht voor haar om undercover te gaan in een kliniek waar mensen worden ingevroren om honderden jaren later weer tot leven gewekt te worden. Genoeg stof om in een gevaarlijk en complex avontuur verwikkeld te raken.

Deel vier in de reeks van vijf levert voor Jessica nog niet veel oplossingen voor haar problemen op. Haar leven wordt door Corine Hartman steevast spannend en avontuurlijk neergezet en dat kun je de auteur wel toevertrouwen. Met veel kennis van zaken van het gebruikte onderwerp ‘cryonisme’, wordt het voor de lezer niet alleen spannend maar ook interessant om meer over dit onderwerp te lezen. Dat is altijd een meerwaarde als Corine Hartman een niet alledaags thema in haar verhaal integreert. Naast haar vermogen om spannende scenes te ontwikkelen en op de juiste plek neer te zetten maakt dat het lezen van IJskoud weer een aangenaam feestje. En nu op naar de finale..... ‘Doodskleed’.

Eindoordeel: 4 sterren

Spanning: 4 sterren
Plot: 4 sterren
Leesplezier: 4 sterren
Schrijfstijl: 4 sterren
Originaliteit: 4 sterren
Psychologie: 3 sterren