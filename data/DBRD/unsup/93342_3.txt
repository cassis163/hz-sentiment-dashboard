Jan Smit, een Zuid-Afrikaanse antiekhandelaar, lijkt het slachtoffer geworden van een roofmoord; zijn kluis is leeggeroofd. Zijn medewerkster (en ex) beweert dat ook zijn testament in deze kluis lag en verdwenen is. Dit testament is voor haar van belang, want zij zou als enige erfgenaam benoemd zijn. Zatopek van Heerden, een ex-politieagent die nu privédetective is, krijgt zeven dagen de tijd om dit testament te vinden. Wat volgt is niet alleen een race tegen de klok, maar ook schokkende onthullingen en een waar kat-en-muisspel met zijn ex-collega’s en duistere criminelen.

Thriller en roman
Orion is een vermakelijke mix van genres. De ene helft van de hoofdstukken is een superspannende thriller, de andere helft een interessante (en niet te zware) roman. De thriller beschrijft de zoektocht naar het testament in het heden en de onthullingen van het verleden. De roman beschrijft een opgroeiende Zatopek. De lezer leert dit hoofdkarakter hierdoor goed kennen, Meyer diept dit karakter zeer goed uit en geeft het verhaal hiermee de nodige psychologische diepgang, zonder dat dit ten koste gaat van de spanning. Hij weet de thriller en roman zodanig af te wisselen, dat een fraai leesbaar ritme ontstaat. Aan het einde laat hij beide verhaallijnen feilloos samenkomen.

Onderscheidend
Meyer kiest voor Orion voor een opmerkelijke insteek. Niet de moord is leidend in deze thriller, maar de ogenschijnlijk saaie zoektocht naar het testament. Maar is er meer wat Orion onderscheidt van een doorsnee thriller. In eerste instantie lijkt Van Heerden de gebruikelijke norse oudere inspecteur, maar al lezend leer je ‘m kennen als een aimabele dertiger.

Uitglijder
Orion begint spannend en amusant, Meyer weet dit tot halverwege het verhaal prima vol te houden. Maar dan lijkt Meyer de draad toch even kwijt te zijn. Hij lijkt een topatleet die halverwege de sprint een uitglijder maakt en zich moet herpakken. Dit vraagt voornamelijk energie van de lezer om het boek toch uit te willen lezen. Echter, na enkele hoofdstukken herpakt Meyer zich en geeft Orion weer de snelheid waarmee het begon. Ondanks de jammerlijke uitglijder weet Meyer met Orion een topprestatie neer te zetten.

Conclusie
Orion van Deon Meyer is een prima verhaal, dat alle elementen bevat voor het predicaat ‘topthriller’. Door af te wijken van de gebaande paden en er de psychologische diepgang van een roman in te verwerken, onderscheidt Meyer zich als meesterschrijver. Dat het verhaal halverwege enigszins inboet aan spanning, is hem vergeven. Orion is een klein pareltje onder de thrillers. Een absolute aanrader dus.