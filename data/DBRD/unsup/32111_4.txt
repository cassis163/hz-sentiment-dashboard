Vraag een gemiddeld persoon wat hij of zij denkt bij het woord ‘Atlantis’ en je zult als antwoord krijgen: ‘verdwenen beschaving’. Talloze boeken en films zijn al gewijd aan dit onderwerp, en David Gibbins heeft er nu een boek aan toegevoegd.
Jack Howard en zijn vriend Costas Kazantzakis zijn met hun hypermoderne schip en apparatuur op zoek naar schatten op de zeebodem. Tot hun verbijstering vinden zij op een dag een ronde schijf, die na grondig onderzoek net zoiets blijkt te zijn als de Steen van Rosetta: op de schijf bevinden zich regels in drie talen, waarvan er een volslagen onbekend is. In een ander werelddeel intussen wordt bij een opgraving een mummie gevonden die te rusten is gelegd met enkele flarden beschreven papyrus bij zich… met als opvallendste woord ‘Atlantis’. Professor Maurice Hiebermeyer, die leiding geeft aan de opgraving, neemt contact op met enkele oude vrienden, waaronder Jack en Costas.
Het zal niemand verbazen dat deze twee ontdekkingen samen de sleutel zullen blijken te zijn tot de uiteindelijke vondst van het lang als verloren gegane beschouwde Atlantis. Maar voor het zover is, moeten de onderzoekers zich nog verdedigen tegen zwaar bewapende piraten en het hoofd bieden aan een dreiging van binnenuit de cirkel van mensen die zij het geheim toevertrouwen.
David Gibbins heeft grondig onderzoek gedaan voor hij dit boek schreef. Niet alleen naar het fenomeen Atlantis, maar ook naar de modernste technieken die gebruikt kunnen worden bij het zoeken naar verloren gegane schatten, en zelfs naar de nieuwste soorten wapens. Dit alles heeft hij gebruikt om een bij tijd en wijle bijzonder spannende speurtocht te beschrijven. Niet zo verwonderlijk overigens, want David Gibbins heeft zelf talloze onderwaterexpedities geleid, omdat hij onderwaterarcheoloog is van zijn vak. Gelukkig weet hij dus waar hij over praat. Helaas moet de lezer zich daarom hier en daar door wel érg diepgaande informatie heen worstelen, bijvoorbeeld over de ontwikkeling van taal en het ontstaan van zoute zeeën. De karakterontwikkeling en de spanning leiden hier soms enigszins onder. Wat in dit boek ontbreekt is een goede index van alle gebruikte begrippen, of een uitgebreide kaart met een tijdlijn. Het kleine kaartje voorin het boek voldoet beslist niet.
Toch is het eindresultaat een zeer bevredigend boek, zeker voor lezers die belangstelling hebben voor het onderwerp, of lezers die nu eenmaal houden van boeken in dit genre (eeuwenoude raadselen, verdwenen beschavingen, mystieke voorwerpen en gebeurtenissen etc.). Ik heb er het volste vertrouwen in dat dit boek een breed publiek zal aanspreken.

(Door: Jannelies Smit)