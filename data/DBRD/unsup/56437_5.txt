Vrouwvolk, Fameuze recepten voor fantastische vrouwen door Marianne Pfeffer Gjengedal en Klaudia Iga Pérès

Wat een imposant boek (met een toffe titel)! Groot, zwaar en immens mooi. Noem het een kunstkookboek, noem het een kookkunstboek. Het is ook een verzameling biografieën, het staat vol boeiende weetjes over de geportretteerde vrouwen én de recepten en de foto’s zijn om duimen en vingers af te likken.

In Vrouwvolk worden 14 fantastische vrouwen uitgebeeld (gaande van Coco Chanel over Astrid Lindgren tot Frida Kahlo) door Marianne en Klaudia. Elke vrouw krijgt een korte biografie en er volgt een uitleg over de fotoshoot. Per vrouw volgen er ook een aantal smakelijke recepten, aangepast aan de tijd waarin de vrouwen leefden, aan hun voorkeuren, aan recepten uit hun boeken/films en de plaats waar ze woonden of werkten.

Dit boek is niet alleen prachtig om te zien (en ruiken) het is ook een super origineel idee: de combinatie van boeiende vrouwen, goede recepten en knappe foto’s. Ik hou ook van de keuze van vrouwen, al kende ik ze (nog) niet allemaal. De recepten zijn als het nodig was aangepast aan onze tijd en worden telkens boeiend ingeleid. De verscheidenheid is ook tof: er zijn makkelijke en meer bewerkelijke recepten, er is vis en vlees en veggie, er zijn drankjes en desserten.

Elke pagina, elke foto is af. Elk detail is perfect in orde. Marianne en Klaudia hebben jaren aan dit boek gewerkt en dat zie je. Ze geven geregeld ook een inkijkje in het hoe en waarom en hoe alles tot stand is gekomen. Als je leest hoeveel tijd, aandacht en moeite in dit boek is gestoken snap je dat enkel bakken liefde voor je werk een boek zo prachtig als Vrouwvolk kunnen voortbrengen.

Of het nu een kookboek, een kunstboek of een biografieënboek is, het belangrijkste is dat het een liefdevol gemaakt prachtig kijk- en leesboek is. Ik heb massa’s briefjes tussen de pagina’s gestoken: allemaal recepten die ik nog wil maken; nagenieten dus!