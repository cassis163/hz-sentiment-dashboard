Ik lees heel graag boeken over het schrijven van boeken. Ik heb er dan ook heel wat versleten inmiddels. Bijna alle boeken over schrijven zijn van de hand van gevestigde auteurs. Alweer een bestseller van Sebes en Bisseling is wat dat betreft een prettige uitzondering. Vanuit hun werk als literair agent vertellen ze over het schrijven van je debuut.

Als je op zoek bent naar een boek met schrijftips, dan zijn er betere. Ik ben zelf heel erg fan van De wil en de weg van Jan Brokken, wat goed is gerecenseerd maar gek genoeg niet wordt genoemd door S&B. Het boek On writing van Stephen King wordt meermaals genoemd. Verderop in het boek kom je erachter dat Sebes & Bisseling de agent zijn van King in Nederland. Toeval of niet?

Maar het inkijkje dat de heren geven in hun werkzaamheden als literair agent is heel erg leerzaam. Het is een beroep waarvan ik niet wist dat het bestond, terwijl ik Amerika iedere schrijver via een agent bij een uitgeverij terechtkomt. Ook wist ik niet van het bestaan van boekenscouts. Ook interessant om te weten: Robbert Vuijsje heeft drie jaar moeten leuren met Alleen maar nette mensen voordat het werd uitgegeven en een bestseller werd.

Er staan wat overbodige alinea’s in. Bijvoorbeeld: Doe niet leuk of origineel bij inzending vond ik best een open deur. Maar wel grappig om te lezen dat iemand een keer een vibrator meestuurde met een boek om op te vallen. Ik ergerde me wel een beetje aan de namedropping in dit boek. Harry Mulisch wordt Harry genoemd. Ook wordt er een hele rits restaurants en café’s genoemd waar je misschien wel een redacteur van een uitgeverij tegen het lijf kan lopen. Wat je dan vervolgens moet doen maken de heren niet duidelijk. Ik kan me niet voorstellen dat een uitgever die even een biertje pakt, zit te wachten op een aspirant-schrijver die zo graag wil netwerken.

Dit prettig geschreven boek in overzichtelijke hoofdstukken is een aanrader voor iedereen die een boek heeft geschreven en die wil weten hoe het nu verder gaat. Hoe benader je een uitgever? Doe je dat zelf, of via een agent? (Natuurlijk tippen de heren om dit via een agent te doen, dat is tenslotte hun brood!) Wat is eigenlijk de kans dat je uit de slush pile naar boven komt drijven als nieuw talent? Wat schrijf je in de begeleidende brief bij je manuscript? Wat staat er in een proposal? En is het handig om alvast na te denken over een tweede boek? Dat zijn natuurlijk dingen waar je echt wat aan hebt als je je boek hebt geschreven.