“Bloed is dikker dan water” is het tweede boek van Timo Bruijns (1979). Eerder schreef hij “Amsterdam – Verona: Dagboek Giro d’Italia 2010”. Timo Bruijns is zelf opgegroeid in een arbeidersmilieu rond Loosdrecht, hij is nu werkzaam in het mediateam van Ajax.

Tommy heeft zijn eindexamen havo toch nog gehaald, dat moet in de familie gevierd worden met een barbecue. Daarna gaat hij stappen met zijn vrienden. En dat kan allemaal nog net voordat hij naar Engeland gaat.

Tijdens de beschrijving van de barbecue komen de mensen langs die een rol in zijn leven spelen langs.
Via flashbacks, die in het boek cursief zijn geschreven, komen we niet alleen te weten waarom hij naar Engeland wil maar vooral hoe zijn relatie met zijn vader zich heeft ontwikkeld en welke rol zijn vader in zijn leven speelt. Dit krijgt meer reliëf door de karakterisering van de relatie tussen zijn vader en zijn zus en de relatie tussen zijn beste vriend Turk en zijn vader.

Het boek is vlot en geestig geschreven. Het taalgebruik is kernachtig, bijvoorbeeld “Papa stond laat die avond weer voor de deur, maar mama liet hem niet meer binnen.”
Het boek geeft een prettig leesbare schets van het arbeidersmilieu rond 1990. Het is geen autobiografie maar bevat wel elementen die de schrijver in zijn eigen jeugd heeft gezien.