De Vlaamse auteur, journalist en cultuurfilosoof Guido Eekhaut publiceerde ruim een dozijn boeken bij grote en kleine uitgeverijen in Nederland en Vlaanderen. Hij won in 2009 de Hercule Poirotprijs voor zijn thriller Absint. Opmerkelijk was dat een tweede boek, Rode aarde, weliswaar geschreven onder het pseudoniem Nellie Mandel, toen ook genomineerd was. Eekhaut is daarmee de enige auteur ooit die met twee titels tegelijk op de nominatielijst voor deze Vlaamse prijs stond. Zijn serie 'Wolven' is gebaseerd op de gelijknamige tv-serie die in 2012 door de VRT zal worden uitgezonden. Jalena is het derde deel uit deze serie nadat in 2010 reeds Arveladze en Douglas verschenen.
Jalena Giorgadze uit Georgië, pleegt voor haar Russische opdrachtgever Dimitri Vaslikov tientallen moorden door middel van o.a. bomaanslagen. Wanneer de journaliste Dyana Trimov het doelwit is, stopt Jalena per direct als blijkt dat er ook twee kinderen bij de aanslag zijn omgekomen. Ze vlucht via Amsterdam naar Antwerpen waar haar zus Evelyne woont. Hun gezamenlijk plan om in Londen een nieuwe toekomst op te bouwen wordt gedwarsboomd door de dood van Evelyne. Voor ze sterft geeft Evelyne aan haar zus een brief met namen van personen die op een of andere wijze in verband staan met de Russische maffia. Jalena besluit om al wie op deze lijst voorkomt om het leven te brengen, uit rancune tegen Vaslikov. In haar plannen stuit ze op drie partijen die haar willen stoppen: de Antwerpse politie, de Federale veiligheidsdienst uit Moskou, en lijfwachten uit de stal van Dimitri Vaslikov. Een ware klopjacht door Antwerpen is het gevolg...
Guido Eekhaut brengt met Jalena zijn derde en tevens laatste deel in de Wolvenreeks op de markt. Een spannend verhaal, waarin een mensenleven niet meer waard is dan wat de tegenstander ervoor overheeft om het uit de weg te ruimen. Allerlei tegenstrijdige belangen passeren de revue, en Eekhaut laat de lezers lang in het ongewisse over wie de strijd uiteindelijk zal winnen.
Met de misdaad uit Oost-Europa en de wetten van het Westen is aan een conflict niet te ontkomen. De kennis van Rusland en haar cultuur die Eekhaut in dit verhaal samenbrengt met criminaliteit en wetgeving staan garant voor menige conflictsituatie. Succes verzekerd, ook al eist diezelfde criminaliteit een belangrijk aandeel op in dit verhaal. Denk het Russische deel weg en het verhaal is er een zoals er duizend zijn. Eekhaut maakt hier echter een uiterst geraffineerde combinatie van beide, en daar verdient de auteur een groot compliment voor.