Herre is een bijzondere jongen. Hij is beroemd en heeft al eens in de krant gestaan toen hij een meisje, een oude vrouw én een hondje had gered. Zijn vader is jaren geleden spoorloos verdwenen tijdens een poolexpeditie. Als zijn nogal overbezorgde moeder Silke met een vreemde nieuwe vriend thuiskomt, vindt Herre dat het tijd wordt om zijn vader te gaan zoeken. Bij zijn vorige avontuur werd Herre geholpen door zijn mysterieuze buurman Meneer Teunissen, maar die is daarna even spoorloos verdwenen als hij was gekomen. Hoe moet Herre nu op de Noordpool komen en zijn vader vinden?
Marte Jongbloed won met De (niet zo) rampzalige avonturen van Herre de Pluim van de senaat van de Kinderjury 2017. De (nogal) ijzingwekkende zoektocht van Herre is het vervolg, maar is uitstekend los te lezen. In een proloog van iets meer dan een bladzijde wordt alles verteld wat je over Herre moet weten. Vervolgens ga je in korte hoofdstukken met Herre mee op een ijzingwekkend avontuur.
Het is goed te merken dat Jongbloed naast schrijfster ook juf is. Met haar sprankelende manier van schrijven weet ze op grappige en avontuurlijke wijze de belevingswereld van kinderen in te duiken. Onwerkelijke situaties zouden bijna echt gebeurd kunnen zijn! Zet je schrap als het op cola vliegende vliegtuig neerstort of lach mee als Herre zijn naam in de sneeuw plast. Met de zwart-wit illustraties van Iris Boter, onder andere bekend van de serie ‘De Dierenridders’, komt het verhaal helemaal tot leven.
Maar De (nogal) ijzingwekkende zoektocht van Herre is niet alleen een grappig avontuur over een jongetje op de Noordpool. Het vertelt het verhaal van een nogal gewoon jongetje. Hij doet en voelt dezelfde dingen als elk ander kind, ook al is hij beroemd. Ook Herre is soms bang of onzeker, heeft heimwee en weet niet altijd wat hij moet doen. Zeker niet met giebelende verliefde meisjes! Hij is eigenlijk helemaal niet zo dapper als iedereen denkt… Gelukkig staat Herre er niet alleen voor en komt er hulp uit onverwachte hoek. De les die hij leert? Vraag hulp, want niemand kan het alleen.
De (nogal) ijzingwekkende zoektocht van Herre is grappig en avontuurlijk, spannend, maar niet gelijk eng. Erg geschikt voor gevoelige en leergierige lezers. Want hoe leuk is het om al lezend te leren over het klimaatprobleem? Het onderzoekscentrum waar proefjes worden gedaan om berichten over de opwarming van de aarde te ontkrachten, zal menig lezer dan ook aanspreken.
Door de korte hoofdstukken die worden afgesloten met een kleine cliffhanger en het aansprekende taalgebruik, vlieg je door het avontuur heen. De (nogal) ijzingwekkende zoektocht van Herre is geschikt om voor te lezen aan kinderen vanaf zes jaar en goed zelf te lezen door kinderen vanaf acht jaar.