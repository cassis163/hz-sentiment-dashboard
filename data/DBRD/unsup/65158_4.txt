De Groningse studente Juul Samplonius is erg geïnteresseerd in de Joodse geschiedenis. Haar bachelorscriptie had als onderwerp de Folkingestraat-synagoge van Groningen. Op het moment dat het verhaal begint, komt ze thuis van haar masterstage. De maanden ervoor deed ze onderzoek in de oude synagoge van Barcelona. Eén van de vondsten die de meeste indruk op haar maakte was een tegeltje met hierop de leeuw van Juda. Juul weet zeker dat ze deze leeuw eerder heeft gezien. Haar ouders hadden vroeger toch een schilderij met deze leeuw? Waar is dit schilderij eigenlijk gebleven? Waar komt haar fascinatie toch vandaan? De studente besluit op onderzoek te gaan. Maar het lijkt wel of echt iedereen haar hiervan wil weerhouden.

Juul woont sinds enige tijd in bij haar tante Marinde. Om haar te verrassen meldt Juul niet dat ze naar huis komt. Toch is het niet Marinde maar Juul die bij thuiskomst voor een verrassing komt te staan; er ligt namelijk een lijk in haar slaapkamer! De ene vreemde en gewelddadige gebeurtenis volgt op de andere. Gelukkig heeft Juul haar goede vriend Seger, die altijd voor haar klaarstaat.

Janneke Heimweg schreef een thriller met inhoud. De Judajaagster is niet alleen maar moord, doodslag en een spannende zoektocht naar een dader. De schrijfster vertelt ook nog eens een heel interessant stukje over de geschiedenis van Joods Groningen. Verder brengt Heimweg enkele onderwerpen ter spraken in haar boek waar in ons land nodig eens wat meer aandacht aan mag worden besteed:

Studieschulden: Door het huidige leenstelsel ronden veel studenten hun opleiding af met een torenhoge schuld. Juul zit ook dik in de schulden en ziet geen andere uitweg meer dan in de prostitutie te gaan werken. Ik heb het afgelopen jaar samen met mijn dochter veel open dagen bezocht, maar slechts enkele universiteiten besteedden aandacht aan het financiële plaatje. Wordt het niet eens tijd dat de regering en de universiteiten dit probleem aanpakken?
Huisjesmelkers: Door het gebrek aan kamers worden studenten gedwongen enorm hoge huren te betalen. Zonder dat Juul en Seger het weten blijken enkele naaste familieleden van hen ook huisjesmelkers te zijn. Zou hier niet eens een meldpunt voor moeten komen?
Beveiliging synagoge: Onze regering maakt geen geld meer vrij om synagoges en Joodse scholen te beveiligen. Maar is het eigenlijk wel mogelijk om ze honderd procent veilig te maken? Janneke Heimweg laat in haar boek zien dat het gevaar uit een heel onverwachte hoek kan komen.
Kind van foute ouders: Juuls moeder en tante hebben hun afkomst altijd verzwegen. Eigenwijs als Juul is, gaat de studente toch op onderzoek uit. Ze ontdekt dat haar moeder en tante als kind geadopteerd zijn en dat ze Joodse ouders hadden. Juuls grootvader zou tijdens de oorlog een verrader zijn geweest. Het is toch verschrikkelijk dat zoveel jaar na de oorlog mensen (bv NSB-kinderen) nog steeds gebukt gaan onder hun afkomst. Het zou mooi zijn als deze mensen bij de herdenkingstoespraken op 4 mei ook eens aandacht zouden krijgen, ze zijn immers ook slachtoffer van deze afschuwelijke oorlog. Mochten onze regeringsleiders iets nuttigs willen lezen tijdens hun zomer of kerstreces, dan raad ik hen dit boek zeker aan!

Tip voor deze vakantie: Het is leuk om na het lezen van het boek een bezoek aan de synagoge en de oude Joodse buurt van Groningen te brengen. Janneke Heimweg belooft haar lezer achter in haar boek dat het er weer helemaal veilig is! Meer informatie over de synagoge en de rondleidingen vind je hier: http://www.synagogegroningen.nl/