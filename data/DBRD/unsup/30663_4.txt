Dit boek won ik met een give-away op Hebban. Ik wilde het sowieso al erg graag lezen, dus dit was een welkome verrassing!
'Het smelt' vertelt het verhaal van Eva. Eva groeit op in het fictieve Vlaamse dorpje Bovenmeer samen met de twee enige kinderen die in hetzelfde jaar (1988) als zij geboren zijn: Laurens en Pim. Het verhaal springt steeds tussen drie tijsperioden: ‘nu’, dat wil zeggen 30 december 2015, de zomer van 2002, en verhalen uit de jeugd van Eva vóór 2002, die context bieden aan de andere twee verhaallijnen. Vaak wordt een boek verwarrend wanneer regelmatig tussen verschillende periodes gesprongen wordt, in dit geval blijkt het echter goed uit het verhaal wanneer dat gedeelte zich afspeelt. Dit wordt nog eens extra verduidelijkt door de titels van de hoofdstukken: de verhaallijn op 30 december 2015 heeft hoofdstuktitels met het tijdstip van de dag (09:00, 12:45, etc.), die van zomer 2002 wordt met een datum weergegeven, en de ‘context’ verhalen hebben een woord als titel.
‘Het smelt’ heeft flink wat pagina’s, maar er is er niet één teveel. De opbouw van het boek is goed, je krijgt stukje bij beetje meer informatie over waarom de dingen zo gaan als ze gaan, waarom de personages bepaalde gevoelens hebben, waarom ze de dingen doen die ze doen. Alle informatie is relevant, over de details is nagedacht maar toch komt alles natuurlijk over (in tegenstelling tot wat je soms bij boeken ziet, dat het lijkt alsof bepaalde details alleen beschreven worden zodat ze later een link naar iets anders leggen). Ook heb je niet het gevoel dat er bewust informatie wordt ‘achtergehouden’ om je nieuwsgierig te maken. Het verhaal heeft een fijne opbouw. Ook de karakters en de relaties tussen de karakters ontwikkelen zich gedurende het boek. Erg knap hoe dit wordt gedaan terwijl toch ook steeds de tijd verspringt.
Al met al een heerlijk boek om te lezen, ik kijk uit naar de volgende roman van Lize Smit!