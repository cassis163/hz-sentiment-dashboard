De Zweed Joakim Zander (1975) is advocaat, studeerde rechten in Nederland. De zwemmer is zijn thrillerdebuut, intussen in een groot aantal landen klaar om op de markt te verschijnen. Hij woont en werkt in Helsinki als EU- advocaat.

Klara Walldéen werkt als Europarlementariër in Brussel. Haar voormalige vriend Mahmoud Shammosh informeert haar over de gruwelijke martelpraktijken van krijgsgevangenen in Amerika. Dit resulteert in een zoektocht door agenten van de CIA, die koste wat het kost een internationaal schandaal wensen te vermijden. De klopjacht kan beginnen. Klara en Mahmoud worden verplicht te rennen voor hun leven, terwijl een Amerikaanse spion beiden nauwgezet in het oog houdt, maar wel om heel andere redenen.

Het duurt wel even vooraleer De zwemmer naar een hogere versnelling schakelt; eerst moeten de hoofdpersonages uitvoerig de revue passeren. Eens deze klus geklaard, is wegleggen geen optie meer. Je wordt betrokken bij elke wending die het verhaal neemt en je volgt nauwgezet en geboeid elke verhaallijn. Toch moet je voortdurend alert blijven, de sprongen in de tijd en de verschillende locaties vergen je uiterste concentratie. Je beloning bestaat uit een razend spannende thriller waarbij actie en spionagepraktijken, gekoppeld aan een indringend verhaal, je vastgekluisterd aan het boek houden.

Ik heb een ongecorrigeerd leesexemplaar gelezen; wat waarschijnlijk de oorzaak is van de zeer strakke vertaling en bij momenten geforceerde zinsbouw. Met uitzondering van voorgaande opmerking niets dan lof voor dit Scandinavische (alweer!) debuut. Blijkbaar wordt een groot aantal inwoners van het Hoge Noorden met thrillertalent geboren.