Dit is weer zo’n boek waarbij ik niet alleen op de korte inhoud viel, maar waar ik ook op slag verliefd was op de omslag en de met kwalletjes bedrukte snede. De kleuren, de afbeelding, de illustraties binnenin… Dit boek is echt een plaatje om te zien. En vanbinnen…
Suzy (13) is een heel slim meisje en ze was altijd een echte kletskous die iedereen overstelpte met allerlei weetjes. Totdat haar beste vriendin Franny verdrinkt. Suzy en zij zijn niet prettig uit elkaar gegaan de laatste keer en Suzy voelt zich schuldig. Ze kan niet zomaar accepteren dat “dingen gewoon gebeuren”, er moet volgens haar een wetenschappelijke oorzaak zijn voor het verdrinken van Franny, die erg goed kon zwemmen.
Suzy besluit om de wereld niet meer met onnodige woorden vol te stoppen en besluit te stoppen met praten. Op een dag is ze met school naar een museum waar ze kwallen bekijkt. Haar oog valt op een bijzondere soort die onzichtbaar en erg giftig is. Zou zo’n kwal de dood van Franny veroorzaakt hebben? Dat zou wel een verklaring kunnen zijn… Suzy stort zich op haar onderzoek naar kwallen, om uiteindelijk iedereen te kunnen overtuigen van haar gelijk.
Suzy en de kwallen is een heel indringend en mooi verhaal over vriendschap, uit elkaar groeien en rouw. Het is geen zielig of zwaar verhaal want het zit ook vol humor en is hier en daar zelfs wat filosofisch. En: je leert ook nog flink wat over kwallen, hele bijzondere wezens!
Ik heb hoofdpersoon Suzy in mijn hart gesloten met haar niet-praten en haar overvolle slimme geest. Het boek staat vol met mooie woorden en gedachten van een heel bijzonder meisje.
Ik heb intens genoten van dit ontroerende prachtboek! Een pareltje om te zien én om te lezen!