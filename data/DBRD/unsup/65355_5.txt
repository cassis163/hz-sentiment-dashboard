Deaver noemt De illusionist zijn meest verknipte boek tot nu toe. Of dat zo is, durf ik niet met zekerheid te zeggen. Al zijn boeken zijn namelijk als verknipt te typeren. Zeker is in ieder geval wel dat ik dit boek weer ademloos heb zitten lezen. Als ik niet las, zat ik wel met mijn gedachten bij het verhaal. Ik kon het niet loslaten voordat alle mysteries waren ontrafeld en ik zeker wist dat alle sympathieke hoofdrolspelers weer veilig thuis op de bank zaten.

De illusionist begint met de zowel gruwelijke als ongewone moord op een jonge muziekstudente. Met behulp van Houdinis beroemde truc luie beul komt zij door verstikking om het leven. Niet snel daarna komt een visagist op macabere wijze om het leven door de illusie Doorgezaagd weesmeisje. Wie achter deze misdrijven zit en wat het motief is, blijkt een groot raadsel. Er is maar één man die de potentie heeft enig vat op deze brute moordenaar te krijgen. Als de politie besluit zijn hulp in te roepen, is dat de aftrap voor een nieuw spannend avontuur van Lincoln Rhyme en Amelia Sachs. De illusionist stelt de intellectuele en mentale kracht van Rhyme flink op de proef. Hoewel hij in zijn carrière al regelmatig oog in oog heeft gestaan met geduchte misdadigers, heeft hij aan de illusionist een hele zware dobber. Deze rasartiest beheerst alle technieken en trucs die maar mogelijk zijn in de magische wereld. Hij is vingervlug en een meester in fysieke en psychologische misleiding. Protheïsche magie (snel vermommen) lijkt zijn handelsmerk, evenals schrobben (openpeuteren van sloten). Voeg daar buikspreken en mentalisme (lezen van mensen aan de hand van non-verbaal gedrag) aan toe en het feit dat hij uit de meest onmogelijke situaties kan ontsnappen. Om zon tegenstander te trotseren moet je wel van hele goede huize komen. Hoewel Rhyme en Sachs niet voor een kleintje vervaard zijn, hebben ze toch duidelijk moeite met het door- en voorzien van de acties van de man die zij al snel de duivelskunstenaar noemen. Het feit dat hij als een kameleon steeds van uiterlijk verandert, helpt ook niet echt mee. Wie is er nog te vertrouwen? Door zijn vakkundige gedaantewisselingen kan de moordenaar overal ongemerkt opduiken en elke gewenste identiteit aannemen. Met behulp van Kara, een zeer getalenteerde aankomende illusionist, en uitmuntend forensisch speurwerk proberen Rhyme en Sachs de duivelskunstenaar een stap voor te blijven en te voorkomen dat hij nog meer onschuldige slachtoffers vermoord. Lukt het hen om in de wirwar van illusies en misleidingen het echte doel van de dader op tijd te achterhalen en een grote ramp te voorkomen?

In De illusionist neemt Deaver de lezer mee naar de wereld van illusie en magie waar gezichtsbedrog en misleiding hoogtij vieren. Op geraffineerde wijze tilt een dosis toverkunsthistorie en beroemde trucs het verhaal naar een hoger plan. Zoals altijd heeft Deaver zijn zorgvuldige research kunnen vertalen in een geloofwaardig en spannend plot. Beangstigend zijn de scènes waarin de duivelskunstenaar keer op keer weet te ontsnappen door een ander uiterlijk en persoonlijkheid aan te nemen. Hij lijkt hierdoor net zo ongrijpbaar als zijn illusies zelf. De dreiging die hiervan uitgaat, is door het papier heen voelbaar en zorgt dat je geen nagels meer overhoudt.

Naast een zenuwslopend, goed uitgewerkt plot maakt ook een aantal oudgedienden vluchtig hun rentree. Parker Kincaid, gerenommeerd documentenonderzoeker uit Duivelstraan, assisteert bij een analyse en Lucy uit Wespenval blijkt tegenwoordig de vriendin te zijn van agent Roland Bell. De vertrouwde slechtvalken uit Dodendans huizen nog steeds voor het raam van Lincoln Rhyme. Buiten verwijzingen naar zijn andere boeken legt Deaver in dit verhaal ook een link naar de actualiteit. Hij stipt al- Qaeda en de aanslagen van 11 september aan en een extreem rechtse organisatie vervult een realistische bijrol. Met een praktiserend pedofiele priester die Gods wetten met voeten treedt, maakt hij een vingerwijzing naar de misstanden binnen de katholieke kerk.

Met De illusionist levert Deaver weer een knap staaltje werk af dat het gemiddelde spannende boek ver achter zich laat. De combinatie Lincoln Rhyme en Amelia Sachs blijkt nog steeds een ijzersterke formule die nog lang niet uitgeput is. Helaas verschijnt het volgende boek over dit duo pas in 2006 in Nederland. De echte Deaverfans kunnen zich tot die tijd uitstekend vermaken met De illusionist. Vanaf mei verschijnt dit boek in de Nederlandse boekwinkels. Dus, leg je slaapzak en survivalkit klaar en zorg dat je in mei voor de deur ligt. Dit boek moet je gewoon hebben!