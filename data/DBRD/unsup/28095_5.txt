Felicita Vos (1972) werd geboren in Arnhem als dochter van een vader met Roma wortels en een Nederlandse moeder. Ze studeerde op haar zesentwintigste af aan de Hogeschool van Arnhem en Nijmegen in Culturele en Maatschappelijke Vorming en studeerde Communicatie in Nijmegen. Ze werkte onder andere voor Osmose, een adviesbureau voor multiculturele vraagstukken. In 2002 debuteerde ze met haar dichtbundel Liefde in de schaduw van de Amalfische kust, een bundel liefdesgedichten die ze schreef tijdens haar verblijf in het zuiden van Italië. Vijf jaar later verscheen de bundel Hoezo Tolerant? waarin zij en anderen met bekende Nederlanders spreekt over tolerantie in de multiculturele samenleving. Tot de geïnterviewden behoorden Marion Bloem, Freek de Jonge en Hans Dijkstal. In 2008 schreef Vos het non-fictieboek Blauwe haren, zwarte ogen, over de vaak onderbelichte, rijke kant van de Roma-cultuur en de moeite die het succesvolle Roma heeft gekost om zich te ontworstelen aan vooroordelen en stereotype beelden. In 2014 debuteerde Vos als fictie-auteur met de historische roman Duivelsklauw, waarin de botsing tussen de Roma en Nederlandse cultuur wordt beschreven door middel van een bijzondere familiegeschiedenis. In Addergebroed uit 2014 onderzoekt Vos taboes en gaat ze de confrontatie aan met heersende opvattingen. Zo dook ze onder in de wereld van vrouwenhandel en darkrooms. Spaans bloed is haar nieuwste roman die verschijnt in maart 2017.

In Spaans bloed is Livia net partner geworden van een prestigieus architectenbureau als ze een telefoontje uit Madrid krijgt. Het verontrustende telefoontje heeft te maken met haar dood gewaande tante Pilar. Zij is ernstig ziek en wil haar laatste dagen met Livia doorbrengen. Livia had echter voor zichzelf besloten om nooit meer een voet op Spaanse bodem te zetten. Toch besluit ze om aan het verzoek van haar tante gehoor te geven en reist met gemengde gevoelens af naar Spanje en haar kleurrijke familie, van wie ze 18 jaar geleden is vertrokken. Niets is echter wat het lijkt en er komt een onthutsende waarheid aan het licht. Livia doet in het huis van haar jeugd schokkende ontdekkingen. Zijn haar familieleden wel zo onschuldig en wie speelt welke rol in dit kwaadaardige complot?

Felicita Vos heeft een ontroerend boek geschreven over een Spaans meisje dat ten prooi viel aan ultiem verraad en zich daar bewonderenswaardig aan ontworstelde.
Het boek wordt vanuit twee kanten beschreven, namelijk die van Livia en haar tante Pilar. Het verhaal geschreven vanuit de tante lijkt min of meer op het opbiechten van dingen die ze in haar leven heeft gedaan en waar ze nu, op haar sterfbed, vergeving voor vraagt. Het verhaal grijpt je bij de keel als Livia vertelt over haar jeugd en waarom ze Spanje, haar geboorteland, heeft moeten verlaten. Felicita Vos hanteert een mooie eenvoudige schrijfstijl. Door het verhaal heen staan Spaanse woorden waarvan achterin het boek een verklarende woordenlijst is opgenomen. De meeste woorden wijzen zich echter vanzelf. Er komen veel emoties in het verhaal terug. Spanning, woede, frustratie en pijn wisselen elkaar af in een rap tempo. De personages zijn mooi uitgewerkt en in gedachten zie je hun kleurrijke verschijningen.
Spaans bloed is een boek wat ik zeker zou aanraden.