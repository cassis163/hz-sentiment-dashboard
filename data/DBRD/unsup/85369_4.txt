De Six Minute Stories laten op de achterkant zien dat zes minuten lezen je stressniveau al met 68% kan verlagen. Daarmee is dit natuurlijk een prachtig initiatief voor met name die lezers die, vaak buiten de vakanties, niet veel lezen. Tijdens mijn studie Engelse Taal- en Letterkunde heb ik veel korte verhalen gelezen, maar zelden konden ze me bekoren zoals een goede roman dat kan. Toevallig had ik de afgelopen tijd een hele drukke tijd en vorderde het lezen van mijn 'gewone' roman ook niet zo lekker en daarom was het een mooi moment om deze boekjes te testen. Het gaat om boekjes 9 t/m 16 van de serie. En bij elk boekje werd ik aangenaam verrast over hoe de auteur in zo weinig woorden toch een verhaal kan vertellen. Daarbij waren mijn favorieten boekjes 10 en 14; respectievelijk van Herman Koch en Marieke Lucas Rijneveld. Mooie gelaagdheid, goed geschreven en een echt afgerond verhaal. Ik ga de boekjes op mijn werk leggen en hoop dat ik bij menig collega het stressniveau kan dalen met deze heerlijke afleiding!