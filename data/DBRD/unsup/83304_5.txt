Derde deel van de Siri Bergman-reeks, geschreven door de zussen Camilla Grebe & Åsa Träff. Voor je stierf is een prima stand-alone, maar het is aan te raden eerst Vredig (deel 1) en Bitterder dan de dood (deel 2) te lezen. Siris leefsituatie, met partner Markus en hun zoontje Erik, is niet vanzelfsprekend. Zij heeft met zichzelf geworsteld, met haar verleden en met de grote boze buitenwereld, maar lijkt nu stabiliteit te hebben gevonden.

Eindelijk is Siri zover dat ze de laatste spullen van haar overleden echtgenoot Stefan opruimt. Ze stuit daarbij op notities van de man met wie ze oud had willen worden en wil uitzoeken wat ze betekenen. Zou ze er na jaren van onzekerheid en gissingen er toch nog achterkomen waarom Stefan gestorven is? Herinneringen komen in alle hevigheid terug en Siri raakt tijdens haar speurtocht naar de ware Stefan volledig van de kaart. Heeft ze hem ooit gekend? Kun je samenleven met iemand die je niet kent? Allengs wordt er een verband zichtbaar tussen de dood van Stefan en een onopgehelderde moord in Stockholm. Ook komen er pijnlijke zaken aan het licht in Siris huidige persoonlijke sfeer.

Voor je stierf boeit van begin tot eind. Heden en verleden komen afwisselend aan bod, aangegeven door plaats en jaartal boven de hoofdstukken, waardoor het geen puzzel wordt. In het heden leef je mee met Siri en al haar besognes, in het verleden volg je de gebeurtenissen in Stefans leven, die uiteindelijk tot zijn dood hebben geleid. Je voelt hoe Siri gaandeweg afglijdt en je begrijpt waarom Stefan tot zijn daad is gekomen. Zelfs voor de beweegredenen van de dader van de eerder genoemde moord is enigermate begrip op te brengen. Het verleden heeft in Voor je stierf het heden in zijn greep.
Puik werk van Grebe & Träff, wier schrijfstijl en verteltechniek per boek beter wordt. Ik kijk reikhalzend uit naar deel 4, dat in Zweden al is verschenen onder de titel Mannen utan hjärta.