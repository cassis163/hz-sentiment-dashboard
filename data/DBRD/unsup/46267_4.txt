De elfjarige Jessica Collins verdween zonder ook maar één spoor achter te laten. Nu, ruim zesentwintig jaar later, duikt inspecteur Erika Foster diep in het verleden om deze onopgeloste zaak uit te vogelen. Donker water is de derde thriller van Robert Bryndza met inspecteur Erika Foster in de hoofdrol.

Verhaal
Als de elfjarige Jessica Collins naar het verjaardagsfeestje van een vriendinnetje aan het einde van de straat, zal ze hier nooit aankomen. Jessica verdwijnt zonder enig spoor achter te laten. Ze lijkt te zijn opgelost uit het niets...

Eenentwintig jaar later krijgt inspecteur Erika Foster de tip dat er bewijsmateriaal verstopt ligt voor een grote drugszaak in een ongebruikte groeve in de buitenwijk van Londen. Samen met haar team gaat Erika direct tot een zoekactie over. Ze vinden inderdaad drugs in het modderige water, maar duiken tot hun grote schrik ook een kinderskelet op. De overblijfselen worden snel geïdentificeerd als de elfjarige Jessica Collins.

Om het verband tussen de nieuwe drugszaak en de oude verdwijningszaak te vinden, moet Erika dieper graven en meer zien te ontdekken over de uiteengevallen familie Collins en de oude inspecteur die destijds op deze zaak was gezet: een vrouw die nog altijd wordt geplaagd door het trauma van de onopgeloste moord.

Gedurende het onderzoek merkt Erika dat er iemand probeert te voorkomen dat de oude zaak wordt opgelost. Iemand die niet bang is om zijn handen te besmeuren met het bloed van anderen. Zal het de inspecteur en haar team lukken om de verdwijning na al die jaren op te lossen zonder zelf slachtoffer te worden?

Look & Feel
Het boek past prima bij de voorgaande delen; al vind ik ze niet helemaal perfect bij elkaar passen. De cover van het eerste boek blijft voor mij het sterkst. Ook vind ik het jammer dat op de cover een oudere vrouw te zien is in het water, terwijl het in het boek om een meisje van elf jaar gaat. Hier viel dus nog iets op te winnen.

Het is een zeer spannend ogend boek, waarbij de titel toepasselijk in een waterachtige kleur op het voorblad prijkt. Het boek lijkt omhuld door water, heel tof!

De hoofdstukken zijn in standaard cijfers ingedeeld die rechts uitgelijnd zijn, inclusief proloog en epiloog. Het lettertype van de broodtekst leest makkelijk weg.

Oordeel
Robert Bryndza geeft je hersenen geen moment rust en zet de lezer direct vanaf de eerste pagina aan het speuren. De auteur heeft zijn vlotte schrijfstijl behouden, evenals de lichthumoristische tintjes die hij graag in zijn verhalen toepast. Hij gebruikt zeer levendige, haast filmische beschrijvingen.

De proloog van dit boek vond ik iets lastiger inkomen dan in de voorgaande twee boeken, maar eenmaal bij het eerste hoofdstuk aangekomen, komt er een flinke vaart in en wil je de thriller niet meer wegleggen. Bij elke kleine gelegenheid pakte ik het boek er weer bij om verder te lezen. Een zinderend verhaal dat je niet in de koude kleren gaat zitten. De plottwist op het einde maakt het helemaal af.

De inmiddels bekende personages worden in dit deel nóg verder uitgediept. De lezer krijgt steeds meer het gevoel dat deze de personages ook écht kent. Ze voelen bijna als vrienden. Dat Isaac ook weer in dit derde boek te vinden was, maakte mij dan ook helemaal blij!

Daarnaast maakt men ook kennis met enkele nieuwe karakters, waaronder Trevor Marksman. Deze pedofiel is by far een van de meest nare personen die ik ooit in een boek tegenkwam. Hij zorgt voor flink wat rillingen en misselijke gevoelens.

Inspecteur Erika Foster begon voor mij als een gesloten figuur, maar in dit derde boek begon ik sympathie voor haar te ontwikkelen. Ze krijgt steeds positievere karaktertrekjes toegewezen door Bryndza (of hij laat ze nu pas zien). De schrijver maakt haar hierdoor geliefder bij de lezer.

Kortom: Brydnza heeft zichzelf overtroffen! In alle eerlijkheid durf ik te zeggen dat dit derde boek het sterkst is geschreven tot nu toe. Ik kan nu al niet wachten op het volgende deel...

Sterren: ****

Specificaties
Uitgever: Uitgeverij Boekerij
Uitgave: Paperback, ook beschikbaar in e-book
Prijs: €15,99 (paperback)/ €11,99 (e-book)
Vertaling: Jan Mellema
Publicatiedatum: 02-10-2018
Pagina's: 368
ISBN: 9789022585115

Met dank aan uitgeverij Boekerij voor het toesturen van een recensie-exemplaar. Dit heeft mijn mening niet beïnvloed.

Het vierde boek over inspecteur Erika Foster (Laatste adem) verschijnt op 7 mei 2019.