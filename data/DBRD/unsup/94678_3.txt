Jacky krijgt bericht dat haar zus Christine, die makelaar is in Nice, van een balkon is gevallen en in een ziekenhuis in coma ligt. Jacky vertrekt naar Nice om haar zus bij te staan. Ze vertrouwt de zaak niet erg; ze kan zich niet voorstellen dat haar zus zo maar over het hekwerk van het balkon van de suite van het hotel waar een feestje gegeven werd, is gevallen en al helemaal niet dat ze zelf gesprongen zou zijn. Jacky gaat op onderzoek uit en probeert er via de vriend van Christine en kennissen van Christine erachter te komen wat er in werkelijkheid is gebeurd.

Kiki van Dijk heeft een vlotte schrijfstijl; ze gebruikt geen moeilijke woorden of ingewikkelde zinsconstructies. Het verhaal leest daardoor erg gemakkelijk. De karakters van de personen zijn wat vlak, maar voor een ‘vakantiethriller’ is dit geen bezwaar. De spanning is niet echt te snijden, maar het verhaal bevat voldoende actie om benieuwd te zijn naar de ontknoping. De ontknoping is enigszins gezocht, maar ook niet geheel verrassend. Nice is een lekker lezend vakantieboek, zoals van Kiki van Dijk verwacht mag worden.