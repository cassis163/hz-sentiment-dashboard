Nola en David brengen samen tijd door in Woodstock. David hoopt hier inspiratie te vinden voor zijn boek. Daarnaast wil David ook graag een kind en hij doet er alles aan om Nola zwanger te maken, maar dit lukt niet. David praat veel en graag over zichzelf. Hij kent héél veel feiten over Woodstock, maar met deze feiten kan hij geen verhaal schrijven en dat frustreert hem. Nola twijfelt nog aan haar kinderwens. Tijdens haar verblijf in Woodstock leest Nola in het gastenboek het verhaal over de kleine Nicky, geschreven door de vader van Nicky. Nicky is als kleine jongen omgekomen op het Woodstockfestival. De vader schrijft het verdriet van zich af in het gastenboek.
Nola verbergt veel van haar gevoelens, maar ze vindt dat niet alles moet worden uitgesproken in een relatie. Een kind verwekken als je er als moeder nog niet aan toe bent is volgens haar waanzin. Ze heeft schrik van het moederschap, schrik om zich aan haar kind te hechten (want je kan je kind verliezen...).
Het verhaal blijft in rondjes draaien. Het schrijven lukt niet voor David, sex op het einde van bijna elk hoofdstuk, die pilstrip, kinderwens... het verhaal mist voortgang.

Een zeer typerende passage op pagina 82, wanneer Noa en David elkaar 2 weken kennen : "David praatte wel veel over zichzelf, maar dat betekende niet dat ze hem niet kon peilen. Zijn interesse in haar beperkte zich niet helemaal tot het lichamelijke, maar het scheelde weinig. Haar verleden boeide hem, maar als ze een verhaal vertelde over haar huidige leven dwaalden zijn ogen snel of en onderbrak hij haar met een voetmassage of het uitvoerig likken van haar borsten." Er komt dus weinig verandering in de situatie gedurende het verhaal.

Door de korte hoofdstukken leest het boek wel vlot. Via flashbacks krijgt de lezer wel een goed beeld van de relatie tussen Nola en David. Het verhaal van Nola en David wordt afgewisseld met de dagboekfragmenten over Nicky. Deze fragmenten vormen het boeiendste deel van het boek.
Hoewel de lezer veel achtergrondinformatie over Woodstock krijgt, is dit eerder een opvulling van het verhaal.

Heel opvallend is dat het boek een gekartelde rand heeft, 'deckle edge'. Vroeger werd deze rand gemaakt door papier in een houten bak te scheppen. Verwijst dit naar Nola haar werk, het restaureren van meubels (hout) en de ambities van David (schrijven)? Ook de kaft kan naar hen verwijzen, een gekartelde zaag als werkgerief van Nola en blanco papier voor David.