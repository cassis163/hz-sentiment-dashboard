Dit boek van Karin Slaughter is een stand alone en maakt geen deel uit van de reeks rond Sara Linton en Will Trent. De setting is wel zoals we van Slaughter gewend zijn: het broeierige zuiden van de VS, met name Atlanta.
Goede dochter begint met een flashback naar 1989: Samantha en Charlotte Quinn en hun moeder Gamma worden thuis overvallen en hun moeder wordt voor hun ogen doodgeschoten. Sam en Charlie overleven ternauwernood, Sam wordt levend begraven en Charlie weet uiteindelijk te vluchten. De daders hebben het gemunt op hun vader, advocaat Rusty Quinn.
In het heden werkt Charlie ook als advocaat in hetzelfde kantoor als haar vader. Ze raakt toevallig betrokken bij een schietpartij op een school en deze gebeurtenis wekt allerlei herinneringen bij haar op die ze liever was blijven vergeten. Sam keert tegen wil en dank terug naar haar geboortegrond en krijgt weer contact met haar vader en haar zus.
De twee schietpartijen in heden en verleden hebben uiteraard grote gevolgen voor alle betrokkenen.
Karin Slaughter heeft dit keer geen politiethriller geschreven, maar een soort rechtbankdrama. Het verhaal gaat meer om de intermenselijke verhoudingen en om hoe ouders soms niet goed weten hoe ze hun kind het beste kunnen helpen. Het verhaal ontwikkelt zich in het begin wat traag, maar dat stoorde me niet. De personages zijn goed uitgewerkt, het plot zit goed in elkaar met wel wat verrassingen, zoals we van Slaughter gewend zijn. Het is een ander soort boek, maar wel een heel goed boek. Vier sterren.