Edie Thompson is 35 jaar en te gast op de bruiloft van twee collega’s. In een onbewaakt ogenblik staan Edie en de bruidegom tegenover elkaar en ze kussen. Natuurlijk wordt dit gezien door de bruid, die echt woest wordt en het hele feest afblaast. Vanaf dat moment begint er een heksenjacht, want Edie is de boosdoener. Aangezien het om collega’s gaat, kan Edie zich op het werk niet meer vertonen. Edies baas geeft haar echter een tweede kans en besluit haar op een klus te zetten, namelijk het schrijven van een biografie over de beroemde acteur Elliot Owen. Ze moet daarvoor alleen wel terug naar Nottingham en weer intrekken bij haar vader en haar zus in huis. Edie voelt zich in eerste instantie doodongelukkig, maar weet al snel te wennen aan haar nieuwe levensstijl en ze weet zich zo aan te passen dat ze zich gelukkiger voelt dan ooit.

Het boek is uitgegeven in een prachtige hardcover met heerlijk zomerse kleuren die maken dat je meteen zin krijgt het boek op te pakken.
Eenmaal begonnen met lezen, moest ik erg wennen aan de schrijfstijl en de humor. De grappige stukjes kwamen bij mij totaal niet binnen. Ik weet niet of dit ligt aan de vertaling of aan de schrijfstijl van de auteur. Niet snel na het starten van het boek, wende de schrijfstijl en kon ik zelfs om sommige grapjes smakelijk lachen. ‘Edie liep met haar sorry-dat-ik-besta-gezicht op de tafels af en voelde zich ongeveer even sexy als een schildpad in een pitabroodje (blz. 294).
Ook de korte hoofdstukken droegen hier aan bij, want daardoor ga je lekker snel door het boek heen en dat maakte de leesbeleving veel fijner. Je hoeft ook niet lang te wachten tot het verhaal op gang komt, het begint meteen en je zit er ook meteen lekker in. Ik heb geen moment gehad dat het echt saai werd.

De hoofdpersoon is erg leuk, ondanks dat ze tien jaar ouder is dan ik, kon ik mij makkelijk in haar verplaatsen. Ze maakt absurde dingen mee, maar blijft daar wel lekker nuchter onder.
Het boek is romantisch, maar niet zoetsappig. Zo worden de seksscenes niet beschreven, al weet je wel dat het gebeurt.
Er zitten mooie thema’s in het verhaal, waaronder de dood, vriendschap en liefde. Maar ook hedendaagse thema’s zoals het gebruik van social media en het kapotmaken van iemand via social media (de zogenoemde toetsenbordhelden) en de media die je maar alles willen laten doen geloven.
Het boek bevat overigens niet het overduidelijke happy end, zoals je dat veel bij feelgood-boeken leest, maar dit verhaal is wel ontzettend de moeite waard.