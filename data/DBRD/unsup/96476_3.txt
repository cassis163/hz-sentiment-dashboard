Uitgeverij Kramat heeft zich het nobele doel gesteld om jaarlijks zes debutanten een kans te geven om een eerste boek tegen een gunstige prijs op de markt te gooien. Een van die zes gelukkigen in 2007 is deze Danny Beyens, een dertiger uit de Antwerpse Kempen.
De vrienden van Katja hebben hun bedenkingen als ze Hannes, haar nieuwste verovering, voorstelt: zo zeker zij is van haar keuze, zo veel twijfels hebben haar vrienden over hem. Wat later krijgt Katja op de werkplek van haar nieuwe baan post waarin een moordenaar zijn daden aankondigt. Professioneel kan het niet beter, want Katja helpt mee aan het opstarten van de Vlaamse versie van een nieuw sensatieweekblad. Na de euforie van de scoop, begint de twijfel toe te slaag bij Katja: waarom krijgt uitgerekend zij de brieven van de moordenaar? Toeval? Of kent hij haar? Veel vragen en geen antwoorden...
Het eerste wat opvalt aan Quatre-mains is het volume, of beter het gebrek eraan, want met slechts 183 bladzijden lijkt dit meer op een uit de kluiten gewassen novelle dan een boek. Een gevoel dat ook tijdens het lezen meerdere malen terugkeert. Maar het gebrek aan bladzijden wordt ruimschoots goedgemaakt door het werk dat de auteur eraan besteedde: want - op het eerste hoofdstuk na, waarin meteen al te veel van de sluier wordt opgelicht  levert de schrijver, in een vlot leesbare stijl, een aannemelijk verhaal af.
De plot is verzorgd afgewerkt en zo opgezet dat de lezer, mede door de verschillende afleidingsmanoeuvres, zeer lang moet raden naar de dader. En de ontknoping mag er ook zijn. Enig minpunt  als we al van een minpunt mogen spreken  is dat de plot nogal klassiek is van opbouw, en daardoor nogal wat doet denken aan een weekendfilm: degelijk maar niet speciaal en zonder franjes.
De personages worden, zoals meer voorkomt in novelles, vrij vlak gehouden. Sommigen neigen zelfs naar het clichématige. Ook de locaties voegen weinig toe voor de lezer die niet uit de streek afkomstig is.
Als novelle beoordeeld, scoort het verhaal meer dan behoorlijk, maar als we het als een volwaardig boek bekijken weegt het een beetje te licht. Maar Quatre-Mains blijft een verrassend en aangenaam debuut.