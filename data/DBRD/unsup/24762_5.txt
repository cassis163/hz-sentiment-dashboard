Laat ik beginnen met te vertellen dat ik zo goed als geen Fantasy of Young Adult lees. Ik kan er niet inkomen meestal. Bij dit boek had ik daar totaal geen last van.

Huisbediende Vita zet haar leven op het spel door haar relatie met Hakar, de zoon van haar meester. Voor Vita wegen de voordelen voor haar Nederzetting zwaarder dan het risico waaraan ze zich blootstelt. Wanneer meester Rae hen betrapt, hangt haar een steniging tot de dood boven het hoofd.
Kalle is Observant van Hakar en waakt over zijn veiligheid. Hij heeft een gave om mensen af te lezen aan een houding, blik of gebaar. Samen met het opleidingshoofd van de Observantenschool probeert hij Vita de Kern uit te smokkelen. Buiten de streng bewaakte Kernen in de Wereld woont het Uitschot. Onderdrukt door Strijders van de Kernbewoners leven zij een uitzichtloos bestaan.
Langzaam groeit het besef bij Vita dat er een einde moet komen aan deze oneerlijke verhouding. Ze probeert Kalle te overtuigen van haar doel. Geleidelijk worden haar gevoelens voor Kalle sterker, maar voelt hij ook iets voor haar? Hij heeft ooit gezegd dat zijn hart gebroken is en dat hij niet weet of het ooit weer heel zal zijn.
Een ontmoeting met Rebellen wakkert het vuur binnenin Vita aan. Lukt het haar om Kalle voor haar doel en voor haarzelf te winnen?

Dit verhaal wordt wisselend vanuit Vita en Kalle verteld, waardoor je een goed beeld krijgt van beide personages. De schrijfstijl van Ole Nyland leest als een trein.

In de eerste helft van het boek wordt aandacht aan details besteed, waardoor je een mooi beeld krijgt en met de personages mee gaat leven. Daarna leer je meer over de gevoelens van de personages en mindert het verhaal iets aan vaart om vervolgens naar een verrassend einde toe te werken. De verwijzingen naar het verleden van Kalle voeden de nieuwsgierigheid en het verhaal is spannend genoeg om het met moeite tussendoor weg te leggen.

Dit boek is beter dan menig ander boek dat buiten de grote uitgevers om wordt uitgegeven, is origineel, spannend en is zeker een aanrader om deze zomer te lezen. Gelukkig verschijnt deel 2 begin 2017.