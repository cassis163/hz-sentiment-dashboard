SAMENVATTING EN MIJN MENING
In Op weg…met Jozef en Maria vertelt de auteur op een luchtige en speelse wijze het verhaal van Jozef en Maria en weet hierdoor de aandacht van de kinderen vast te houden. Alleen wat er echt toe doet wordt beschreven, waarmee Van Driel terugkeert naar de essentie van het verhaal.

Opvallend zijn de eerste en laatste gele onbeschreven bladzijden in het boek, maar die geven een vrolijke zonnige uitstraling. Voor in het boek, op een van de gele pagina’s, is een etiket afgebeeld met de tekst Dit boek is van, Gekregen van en de datum hierdoor wordt het een persoonlijk cadeau voor kinderen.

In het verhaal wordt verteld dat Jozef niet de pappa van Jezus is, maar hoe kan het dan, dat Jezus in de buik van Maria groeit? En wat is de betekenis van het woord Jezus en Bethlehem?

De auteur beantwoordt de vragen in het boek.

Jozef en Maria moeten naar Bethlehem. Dat is een bevel van Keizer Augustus, de baas van het land, omdat iedereen zijn naam daar moet laten opschrijven in een groot boek. Zo weet de keizer wie en hoeveel mensen er in zijn land wonen.

Te voet beginnen ze aan de lange en vermoeiende reis. Gelukkig hebben Jozef en Maria familie in Bethlehem waar ze kunnen slapen. Jezus wordt geboren, maar in de logeerkamer is geen plaats. Jozef, Maria en Jezus moeten in een andere kamer slapen, maar er staat geen wieg. Waar moet Jezus dan slapen? Maria ziet een bak staan, die normaal gesproken gebruikt wordt om brood in te kneden. En daar kan Jezus heerlijk in slapen.

Jezus is zijn naam.
Hij is als brood.
Je hebt hem elke dag nodig.

Buiten de stad Bethlehem passen herders op de schapen en geiten. Het is al nacht als er plotseling een engel verschijnt. De engel, een helper van God, komt hun vertellen dat Jezus is geboren. Meteen staan de herders op en gaan op weg naar Bethlehem om Jezus te bezoeken.

Het boek heeft een groot lettertype en de belangrijkste woorden zijn vetgedrukt en ‘Jezus’ wordt steeds in de kleur rood geschreven. Het woord brood wordt niet geschreven, maar als tekening afgebeeld.

Wat dit boek bijzonder leuk maakt is, dat het geboorteverhaal in een modern jasje is gestoken en op passende wijze vergezeld wordt door kleurige, inspirerende illustraties. Dit zonder afbreuk te doen aan het oorspronkelijke Bijbelverhaal.

De auteur heeft een fijne vlotte schrijfstijl. Het verhaal is origineel en compleet.

Ieder boek in deze serie heeft zijn eigen kleur en symbool. In Op weg… met Jozef en Maria is de kleur geel en het symbool brood. Bij de serie zijn ook kleurplaten, spelletjes en educatief- en muzikaal ondersteunend materiaal te koop.
Hiermee kun je als ouder of leerkracht jonge kinderen helpen om, zoals brood, hun eigen reis te kneden op weg naar én met Jezus.