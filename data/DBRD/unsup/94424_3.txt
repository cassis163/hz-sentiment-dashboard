Al voordat het boek is verschenen, heeft Fatale val van Daphne Timmers veel stof doen opwaaien. De familie van Daphne Tweebeeke wilde publicatie tegengaan omdat zij vindt dat er oud zeer wordt opgerakeld en dat de privacy van hun dochter en zus wordt geschonden. De oorspronkelijke uitgever heeft het boek om die reden vlak voor publicatie teruggetrokken. Nu is het alsnog uitgegeven bij Bertram + de Leeuw Uitgevers.

Na een periode van hard werken (beiden werken als journalist bij het NOS Journaal) en persoonlijke problemen gaan de twee hartsvriendinnen Daphne Timmers en Daphne Tweebeeke drie maanden op reis, een sabattical naar het Midden-Oosten. In Jordanië bezichtigen ze de oude stad Petra en klimmen op aanraden van een ter plaatse bekende naar de 'High Place of Sacrifice', vanwaar je een prachtig uitzicht hebt op de stad. Daar genieten ze beiden en voelen zich voor het eerst in lange tijd helemaal gelukkig. Op de terugweg kunnen ze het pad dat ze wilden volgen niet vinden en klauteren ze de rotsen af, totdat Timmers besluit terug te gaan omdat ze zich niet veilig voelt. Tweebeeke besluit door te lopen; ze zullen elkaar weer ontmoeten op een lager gelegen plateau. Die beslissing moet ze met de dood bekopen: ze stort neer en na een helse rit in een ambulance naar het dichtstbijzijnde ziekenhuis bezwijkt ze aan haar verwondingen. Ze is slechts 34 jaar oud geworden. Daphne Timmers blijft vertwijfeld achter en vlucht, eerst in werk en drank en later in therapie en meditatie. Aan het echte verwerken van de dood van Tweebeeke komt ze pas toe wanneer ze zich terugtrekt op haar geliefde vakantie-eiland Skopelos.

Fatale val is niet zozeer een eerbetoon aan Tweebeeke – wat voor Timmers de reden was om het boek te publiceren – maar een boek van Timmers over haar worsteling door het moeras van verdriet en pijn en haar zoektocht naar aanvaarding van het verlies. En hoewel de pijn heel reëel is heeft ze mij die emotie niet mee kunnen laten voelen. Verder mis ik de empathie met anderen die ook hebben geleden onder de plotselinge dood van Daphne Tweebeeke. Het is erg veel eenrichtingsverkeer.
Fatale val zal zijn weg vinden naar de mensen die de beide Daphne's hebben gekend. Voor de rest is het afwachten of het boek alle ophef waard is geweest. Ik hoop dat het Daphne Timmers heeft gebracht wat ze zocht: rust en het kunnen loslaten van haar beste vriendin.