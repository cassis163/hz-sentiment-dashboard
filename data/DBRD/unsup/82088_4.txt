Obsidian is het eerste deel van de Lux-serie en het is Armentrout wederom gelukt om een nieuwe geweldige serie te schrijven. Obsidian vertelt het verhaal van Katy die verhuist naar West-Virginia en te maken krijgt met haar nieuwe mysterieuze buren Dee en haar broer Daemon. Vanaf dag 1 kan ze Daemon niet uitstaan, omdat hij zich gedraagt als een echte hork. Gelukkig kan ze heel goed overweg met Dee, maar daar probeert Daemon steeds een stokje voor te steken.
De plot van het verhaal zit goed in elkaar en telkens als Katy meer informatie krijgt over Dee en Daemon, denk ik net als Katy mee over wat Daemon en Dee precies verbergen. In Obsidian ontwikkelen de personages zich, waardoor ze meer diepte krijgen en geen flat characters blijven. In het begin van het verhaal is Katy een beetje op zichzelf en leeft ze in haar eigen bubble. Maar naarmate ze meer tijd doorbrengt met Daemon, krijgt ze een vurig karakter. Ze laat zich niets voorschrijven en ze zal zeker niet naar hem luisteren. De haatliefde verhouding tussen Daemon en Katy vond ik geweldig om te lezen. Ik voelde gewoon de spanning en de chemie. Daemon wordt neergezet als een hork, maar hij doet alles om zijn zusje te beschermen. Hij probeert de band tussen Katy en Dee te verbreken, maar Katy zal zich niet laten afschrikken. De harde buitenkant van Daemon blijkt toch niet zo hard te zijn gaandeweg het verhaal.
Armentrout heeft het paranormale aspect van het boek goed verweven met het plot en komt geloofwaardig over. Ze geeft beetje bij beetje meer informatie over wie en wat Daemon en Dee precies zijn en wat voor soort aliens ze zijn.
Al met al raad ik zeker aan om te beginnen met de Lux-serie. Obsidian is een geweldige eerste deel en ik kan niet wachten om de volgende delen te lezen. Dit boek moet je zeker lezen als je dol bent op Twilight en haat-liefde verhoudingen.