krachtige roman,Om maar direct met de deur in huis te vallen: net als Crimezone recensent Kim vind ik Vuurtoren niet echt behoren tot het thriller-genre. Uitgeverij Sirene heeft dit boek het predikaat literaire thriller toebedeeld en dit staat ook pontificaal op de voorkant. Dit doet het boek misschien wel tekort, lezers die niet houden van het thriller-genre maar wel van goed geschreven boeken pakken dit boek wellicht niet op. Ik wil er toch een recensie aan wijden omdat Vuurtoren in mijn ogen een klein juweeltje is en een groot publiek verdient. Het is een prachtig broeierig boek, mooi geschreven en een erg gepassioneerd verhaal. Voor de liefhebbers van de Italiaanse cultuur en keuken (waar ik mezelf wel toe reken) is het boek alleen al een genot om te lezen. Daarnaast greep het liefdesverhaal me aan. Het is nergens te sentimenteel en het is zo prachtig schrijnend opgeschreven.

Vuurtoren valt uiteen in drie delen: Liefde (1975), Bloed (1985) en Pasta (1995). Deze titels alleen al vertegenwoordigen tegelijk de ingrediënten van het hele boek. In het eerste deel ontmoeten hoofdpersonen Salvatore en Gabriella elkaar wanneer ze naast elkaar komen te wonen. De pubers trekken veel met elkaar op en beleven hun eerste liefde. Dan verdwijnt Gabriella plotseling in het niets. In het tweede deel wordt duidelijk hoezeer Salvatore leidt onder de verdwijning en dat hij geen richting kan geven aan zijn leven. In het derde deel, wanneer Salvatore zijn leven weer aardig op de rails heeft, zijn er plots tekenen van leven van Gabriella. De vraag is hoe Salvatore hier mee om moet gaan en wat dit betekent. Tussendoor zijn er steeds fragmenten te lezen uit Gabriellas boek van vuur, oftewel haar dagboek, waarin ze het leven van haar opa schetst. Deze manier van vervlechten van heden en verleden geeft langzamerhand een mooi inzicht in de reden van de verdwijning van Gabriella.

Omdat we hier thrillers beoordelen, krijgt het boek van mij geen vijf sterren. Maar wat ik heb erg genoten van dit boek. Het heeft een geweldige sfeer, het is prachtig geschreven. Dat dit boek bekroond is met de Australische prijs voor de beste roman van het jaar lijkt me terecht. Aanrader voor de liefhebber van sfeervolle, krachtige romans.