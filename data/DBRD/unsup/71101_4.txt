Kaz Brekker is een leider binnen de Droesem, een bende die opereert vanuit de Ton in Ketterdam. Wanneer hem door een koopman een voorstel wordt gedaan om aan een levensgevaarlijke missie te beginnen, kan hij niet aan de belofte van grote rijkdom weerstaan en zegt toe. Hij stelt een team samen om Bo Yul-Bayur, een wetenschapper die een levensgevaarlijk geheim kent, uit handen van de Fjerden te redden. De gevangene wordt vastgehouden in het IJsfort, een oninneembare vesting. Kaz en de zijnen staan voor een grote uitdaging en de onderlinge verhoudingen tussen de teamleden maken het niet minder ingewikkeld.

Auteur Leigh Bardugo heeft ervoor gekozen om haar nieuwe serie binnen dezelfde wereld te laten afspelen als de Grisha-trilogie. ‘List en Leugens’ kan echter perfect gelezen worden zonder voorkennis van de eerdere verhalen. Het speelt zich dan ook twee jaar na de oorlog in Ravka af. Bardugo vuurt een reeks personages op de lezer af die stuk voor stuk een interessante en erg diverse achtergrond hebben. Kaz Brekker maakt het meeste indruk, maar ook Jesper en Inej worden knap neergezet. Af en toe laat de auteur zich ertoe verleiden om lang uit te weiden over de achtergrond van de karakters en haalt ze de vaart een beetje uit het verhaal, maar meestal is de informatie in de hoofdstukken zo gedoseerd dat het moeilijk is om het boek weg te leggen. De Grisha-wereld is een perfect geloofwaardig universum waarin verschillende volkeren moeten proberen met elkaar samen te leven, maar ook dikwijls op voet van oorlog verkeren. Een donkere wereld gevuld met criminaliteit, magie en intriges. Het is de leeftijd van de hoofdpersonages die het verhaal ongeloofwaardig maakt. Uiteraard heeft dit te maken met de leeftijd van het doelpubliek, toch had een paar jaar aan maturiteit geen kwaad gekund en was het waarschijnlijk voor pubers nog steeds gemakkelijk geweest om zich met de leden van de Droesem te identificeren.

Als lezer kom je voor veel verrassingen te staan bij het lezen van het eerste deel van ‘De Kraaien’. Kaz Brekker geeft zijn plan voor de spectaculaire redding slechts met mondjesmaat prijs en elk hoofdstuk draagt iets bij aan het doorzien van de onderlinge relaties en motivatie van de teamleden. Het is een spannend boek en complex boek met voldoende vaart en het is het absoluut waard om er meer dan 500 bladzijden lang in te verdwalen.