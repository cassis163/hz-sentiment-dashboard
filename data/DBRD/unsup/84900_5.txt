Met de serie rond psychotherapeute Frieda Klein heeft Nicci French een regelrechte hit te pakken. Vanaf het allereerste boek (Blauwe maandag, verschenen in 2011) groeit de schare fans. En terecht, want de auteurs laten zien een meester te zijn in het schrijven van boeiende thrillers met interessante personages.

In Als het zaterdag wordt moet Frieda Klein de belofte inlossen die zij in Denken aan vrijdag aan de schimmige Levin heeft gedaan toen hij op haar verzoek de carrière van politieman Karlsson redde. Zijn tegeneis was dat hij haar ooit om een gunst mocht vragen. Nu is het zover. Hij vraagt Frieda zich te verdiepen in de zaak van Hannah, die 13 jaar geleden is veroordeeld voor de moord op haar moeder, broertje en stiefvader. Zij was toen 18 jaar. Ze werd geestesziek verklaard en opgesloten in een psychiatrische inrichting, maar is ze wel echt gestoord? Wanneer Frieda zich in haar zaak verdiept, worden er oude wonden opengereten.

Met de boeken rondom Frieda Klein hebben de auteurs een mooie, compacte serie geschreven waarin een flink aantal personen steeds terugkeert. Zo leren we de personages steeds beter kennen: eigenzinnige Frieda, haar nicht Chloë, de Oekraïense klusjesman Josef, politieagente Yvette. Maar ook van Frieda's stalker Dean Reeve, van wie ze nog steeds niet verlost is.Daarnaast is ieder boek een juweel van een thriller met goed uitgewerkte plots en verrassende wendingen die de lezer meesleuren in de psychologische spelletjes die de moordenaars met Frieda spelen.

In Als het zaterdag wordt is dat niet anders. De rillingen kruipen over je rug wanneer je leest over de toestanden – om niet te spreken van misstanden – in de psychiatrische inrichting waarin Hannah verblijft. Als je al niet gek was zou je het vanzelf worden wanneer je daar langdurig zou moeten verblijven. Is dat ook gebeurd met Hannah? Wat is haar achtergrond en hoe heeft zij zover kunnen komen dat zij haar broertje, van wie zij zielsveel hield, heeft kunnen vermoorden? Al porrend in een poel van menselijke wanhoop, aan losse eindjes krabbelend en wandelend door – bij voorkeur nachtelijk – Londen speurt Frieda naar de waarheid. 

Als het zaterdag wordt is alweer het zesde deel in de achtdelige reeks met Frieda Klein als protagonist. Dat betekent dat de lezer zich nog mag verheugen in twee nieuwe boeken met deze held tegen wil en dank. Langzamerhand naderen we hiermee het eind van de serie en worden we steeds nieuwsgieriger naar hoe dat einde zal zijn. Maar dat is nu nog koffiedik kijken; eerst maar genieten van deze fantastische thriller.