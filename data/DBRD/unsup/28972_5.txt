‘Eindspel’ is het afsluitende deel van de ‘Noordzeemoordenreeks’ en het is met recht een zinderende finale.

Maud Mertens en Niels Bingsten krijgen de moordzaak op een bejaard echtpaar toegewezen. De twee oude mensen zijn op gruwelijke wijze om het leven gebracht; er is bovenmatig veel geweld gebruikt. Daarnaast zijn Maud en Niels ook nog altijd bezig met de zaak waarbij een aantal hoofden is gevonden in de tuin van een nabijgelegen villa.

“Dus die dove buurman zegt nu toch dat hij twee jongens in de straat heeft gezien? Maud zit aan de telefoon met de leider van het buurtonderzoek in de zaak van de dubbele moord. Ze luistert en schudt met opgetrokken wenkbrauwen haar hoofd. Niels kijkt haar vragend aan.”

Een tweede verhaallijn volgt de jonge Kyra Slagter die nog altijd op zoek is naar haar zus Sarina. Seriemoordenaar Vincent, die in Londen vastzit en verdacht wordt van betrokkenheid in de verdwijning van Sarina, heeft vanuit de gevangenis laten weten uitsluitend met Kyra te willen praten. Middels een tijdelijke aanstelling bij de recherche wordt de jonge vrouw de gelegenheid geboden een aantal gesprekken met Vincent aan te gaan. Zal het raadsel rond Sarina worden opgelost? Je leest het in ‘Eindspel’!

“Op dat moment kreeg ik die ingeving. Ik ben een creatief persoon. Heel vaak heb ik oplossingen die buiten de begaande paden gaan. Ik zou het hoofd van het meisje begraven in de tuin, onder het raam van de kamer waar mijn moeder vaak zat, en dan zo dat ze naar mijn moeder opkeek. Het was juni, dus ik plande het op de verjaardag van dat kutwijf.”

Zoals de lezer van Maron gewend is zit hij direct in het verhaal. ‘Eindspel’ is van meet af aan opnieuw razend spannend en heeft van tijd tot tijd zelfs een rauw randje. Dit sluit echter naadloos aan bij de feiten. De schrijfstijl van de auteur is onveranderd gedetailleerd en beeldend; de spanningsopbouw grandioos.

De personages die de lezer kent uit de eerdere delen van de Noordzeemoorden hebben zich op natuurlijke wijze ontwikkeld. Met name de jonge Kyra, die in dit laatste deel inmiddels twintig jaar is, wordt overtuigend voor het voetlicht gebracht als de jong volwassene die zij inmiddels is. Voor Maud kan de lezer vooral sympathie opbrengen. De professionele wijze waarmee ze haar werk doet, wordt knap gecombineerd met haar privéproblemen, haar twijfels en levensvragen. Dit maakt het personage van Maud zeer innemend en natuurlijk. De karakters zijn zeer overtuigend.

“Maud pakt de koeler aan, maar Carla laat hem niet los. De bloemen heeft ze op het aanrecht gelegd en ze kijkt Maud met een mengeling van droefenis en optimisme aan. Op dat moment weet Maud dat Carla een beslissing genomen heeft, dat ze zal doen wat goed is, wat moet, dat ze zal vechten en niet meer vluchten. Ze glimlacht. Carla stapt naar voren en legt haar hand op Mauds wang, ze brengt haar gezicht dicht bij dat van Maud en kust haar.”

Maron ziet kans om haar lezers het verhaal in trekken, stevig vast te houden en mee te nemen naar een daverend slot! Chapeau voor deze auteur die met ‘Eindspel’ opnieuw een uiterst goede thriller aflevert waarmee ze zich met gemak kan meten met menig gevierd thrillerauteur.

Over de auteur
Isa Maron (1965) combineert schrijven met haar onderneming op het gebied van human resources. Ze debuteerde twee jaar geleden met ‘Passiespel’ dat werd uitgeroepen tot Beste Nederlandse Vrouwenthriller van 2008 en maakt deel uit van het ‘Moordwijvencollectief’. Maron is getrouwd, heeft vier zonen en woont in Amsterdam.

De uitvoering
Uitgever The House of Books
Paperback
ISBN10 9044348590
ISBN13 9789044348590

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en marketing, tekstschrijver, boekrecensent en boekmarketeer.
http://ht-c-communicatie.nl