Voor in dit tweede deel lees je een uitgebreide samenvatting van wat aan Alya's keuze voorafging. Na het lezen van deze samenvatting was ik enorm benieuwd naar het verdere leven van deze dappere Alya.
Als hulpmiddel voor de lezer staat op een kaart Alya's reis in de jaren 842-844 door Europa afgebeeld. De aardrijkskundige namen zijn op alfabet vermeld, alsmede een overzicht van de personages.

Zoals je in de samenvatting van het eerste deel kunt lezen, redt Alya het leven van Hamar, een jonge Vikingkrijger die bij een aanval van de Friezen ernstig gewond raakte. Ze wordt daarna wakker op een drakenschip, op weg naar het Noorse vorstendom Agder.

Het verhaal wordt verteld vanuit het gezichtspunt van Alya, een meisje van zestien jaar jong. Maar ze is veel volwassener; ze denkt en gedraagt zich als een jonge vrouw. Haar kennis over Europa en de volkeren die er leven is heel uitgebreid! Ze spreekt inmiddels veel talen.
Tijdens de reis verandert haar situatie in die van een vrije vrouw; ze is geen slavin meer.

Een van de eigenschappen van Alya is dat ze niet tegen iemand kan liegen. Ze zwijgt liever dan iets vertellen wat geen waarheid is.
Hierdoor moet ze steeds op haar hoede zijn, vooral in de omgeving van Halfdan de Zwarte, een sluwe koning die geen mededogen kent. Ze komt opnieuw voor keuzes te staan die het uiterste van haar vergen.
Het is gelukkig niet allemaal kommer en kwel in het leven van Alya. Haar leven is één groot avontuur waarin ook de liefde zich laat gelden. En dat blijft niet zonder gevolgen...

Alya ontdekt ook dat mensen in alle landen met hun vijanden handelen. Dorestad was in de 8e en 9e eeuw de grootste en rijkste plaats van Nederland en hét handelscentrum van Noordwest Europa. Ook de Vikingen vonden deze plek zeer interessant.
Het handel voeren met de vijand is blijkbaar iets van alle tijden; we komen dat ook vandaag de dag tegen in de nieuwsberichten.

Ik hou op dit punt op met vertellen over Alya omdat ik niet meer weg wil geven; het is de bedoeling dat jullie zelf gaan genieten van Alya's keuze.

Het is duidelijk dat Hay van den Munckhof veel onderzoek heeft gedaan naar de tijd waarin het verhaal zich afspeelt. Het verhaal en de dialogen zijn daardoor heel geloofwaardig.

"Alya's keuze had wat mij betreft nog niet hoeven te eindigen.
Ik ben na het lezen van de laatste bladzijden nog heel benieuwd naar het verdere leven van deze dappere Alya en de keuzes die ze nog zal moeten maken." - Graag Gelezen