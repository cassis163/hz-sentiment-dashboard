Twee Amerikaanse vrouwen, beiden werkzaam voor justitie. C. J. Townsend is het meest ervaren. Zij kan zich het beste inleven in de slachtoffers van een moordende verkrachter. Maar de aanklaagster draagt dan ook een gruwelijk, intiem geheim met zich mee. Daria BeBianchi is jonger en iets na√Øever. Deze officier van justitie merkt tot haar afschuw dat ze soms wordt ingepalmd door het robuuste uiterlijk van verdachte Talbot Lunders. Als in Miami het verminkt lichaam van een mooie vrouw wordt aangetroffen, komt de steenrijke playboy Lunders bij de politie in beeld. Voor de recherche is het kat in bakkie. De arrestant heeft enkele sporen achtergelaten en wilde afreizen naar het buitenland. Dan duikt er een mysterieuze opname op. Op het fragment zijn enkele seconden van een snuffmovie te zien. Een jonge vrouw wordt verkracht, gemarteld en hoogstwaarschijnlijk vermoord. Maar welke rol speelde Lunders daarin? Pleit deze horrorfilm hem nu juist vrij?

Auteur Jilliane Hoffman werkte zelf als aanklager voor het openbaar ministerie in Florida. Ook adviseerde ze FBI-agenten die zich bezighouden met de bestrijding van georganiseerde misdaad. Dat is in dit boek goed merkbaar. Waar in veel thrillers het OM een relatief kleine rol speelt, is dat in De snijkamer  des te anders. Beide vrouwen zetten in dit boek rechercheurs echt aan het werk en beslissen welke kant een onderzoek op gaat. Hoffman beschrijft in dit opzicht een realistischer beeld van een rechercheonderzoek. Maar de misdaadbestrijdster heeft haar toga aan de wilgen gehangen en is nu fulltime schrijver. En niet zonder succes, veel lezers zijn dol op de spannende thrillers waarin vrouwen een hoofdrol spelen.

Het moordonderzoek lijkt vooruitgang te boeken als seriemoordenaar William Lanting in zijn dodencel wordt verhoord. Hij zou kunnen weten welke notabelen gebruikmaken van een obscure internetdienst waar snuffmovies real time worden getoond. Lanting ziet opeens mogelijkheden om de doodstraf te ontlopen. En om wraak te nemen. Want C. J. Townsend is nauw betrokken geweest bij zijn veroordeling. Maar zij weet op dat moment nog niets van het pact met deze duivel.

Het derde boek over C. J. Townsend heeft een complex onderliggend thema. Is extreem kwaad te bestrijden door het recht in eigen hand te nemen? De good guys in De snijkamer  worstelen zo met hun eigen demonen. Die worsteling geeft deze thriller een extra dimensie. Daarnaast gaat Hoffman dieper in op het effect van verlammende angsten, die vooral de vrouwelijke hoofdpersonen een plek moeten zien te geven. Deze interessante elementen tillen deze thriller naar een iets hoger niveau. En dat moet dan ook wel. Het gegeven - seriemoordenaar vermoordt vrouwen - heeft echt iets meer nodig om prettig leesbaar te blijven. Hoffman is daar grotendeels in geslaagd. Deze thriller eindigt zoals Hollywood dat zou doen. De strijd wordt beslecht met een confrontatie. Maar eigenlijk moet het afsluiten van een spannend drieluik net iets meer in zich hebben. Dat is dan weer niet gelukt.