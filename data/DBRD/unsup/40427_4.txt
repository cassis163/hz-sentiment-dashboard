Met bosjes vallen ze momenteel binnen, de Scandinavische thrillers. En allemaal zouden ze ijzersterk moeten zijn, als je tenminste te tekst op de achterflap moet geloven. Maar natuurlijk is dat niet zo, naast de goede zijn er, net als bij de Nederlandse thrillers, ook mindere boeken verschenen. Maar gelukkig hoort daar ‘Ik reis alleen’ van Samuel Bjørk niet bij. IJzersterk neergezet, verpakt in een dijk van een verhaal, is het lezen een waar plezier.

Er verdwijnen zesjarige meisjes die terug worden gevonden, hangend aan een boom met een rugzakje om en een bordje om hun nek met de tekst ‘Ik reis alleen’. Holger Munch, befaamd rechercheur, lijkt de enige te zijn die dit raadsel op kan lossen. Maar Munch kan dit niet alleen, hij wil daar perse de assistentie bij hebben van Mia Krüger, een jonge vrouw die lijdt onder het schuldcomplex dat ze haar zus de dood in heeft gejaagd. Hij weet ze over te halen en samen beginnen ze aan de schier onmogelijke taak deze rare verdwijnings- en moordzaken op te lossen.

In de inleiding is het al gezegd, goed en slecht, het stroomt ongesorteerd de Nederlandse grens over. Een aangename verrassing is het debuut van Samuel Bjørk, ‘Ik reis alleen’. Als een ware pageturner vliegt het verhaal onder de ogen van de lezers door. En anders dan de Scandinavische thrillers veelal eigen zijn, is dit verhaal wel snel. Met een aantal zorgvuldig ‘uitgesneden’ karakters die onder de vaardige handen van Bjørk snel tot leven gaan komen, is het lezen van dit verhaal een waar genoegen. Met aan het einde nog voldoende stof over om je in alle ernst af te vragen hoe het verder gaat met Holger Munch, Mia Krüger en niet te vergeten, de 24-jarige Gabriel Mørk.

Dus mister Bjørk, laat ons hier in Nederland niet te lang wachten op een vervolg.


Eindoordeel: 4 sterren

Spanning: 4 sterren
Plot: 5 sterren
Leesplezier: 4 sterren
Schrijfstijl: 4 sterren
Originaliteit: 4 sterren
Psychologie: 4 sterren