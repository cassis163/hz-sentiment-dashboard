‘De verdwenen Deense’ is het negende deel in de serie rond Louise Rick, maar is prima als standalone te lezen. Eerder werden de nummers twee, zeven en acht naar het Nederlands vertaald. De latere delen in de serie zijn meteen ook de betere, de verhalen worden minder oppervlakkig en kennen een beter plot. In dit laatst verschenen boek is het hoofdthema euthanasie. Een minder licht thema dus, weliswaar niet al te indringend en triest beschreven.

In Engeland wordt een vrouw doodgeschoten. Al snel blijkt dat deze Sofie een Deense is die jaren geleden naar Engeland kwam en in haar thuisland als vermist staat opgegeven. Wanneer ook in Denemarken mensen op een gelijkaardige manier worden doodgeschoten, is het zaak voor Louise en haar team om snel de link tussen de slachtoffers en de motieven van de moordenaar te achterhalen.

Het boek kent verschillende verhaallijnen, er zijn meerdere langere flashbacks naar het verleden, 1996 om precies te zijn. Het boek kent de juiste mix van politioneel werk en privé toestanden. Blædel schrijft zeer toegankelijke verhalen, de taal is duidelijk en eenvoudig.

Vier sterren : spanning 3, plot 4, leesplezier 4, schrijfstijl 4, originaliteit 4