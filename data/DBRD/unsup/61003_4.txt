Peter James heeft me wederom niet teleurgesteld met deze knappe thriller. De wisselende perspectieven geven je een goed inzicht in de karakters van de hoofdpersonen. Het angstaanjagende gevoel dat de stalker je geeft blijft het hele verhaal bij je. Wat een eng persoon is dit!

Ondanks dat het al het tiende deel is in de serie rondom Roy Grace is dit boek zonder problemen als stand-alone te lezen. Alle personages worden duidelijk beschreven en leveren geen verrassingen op als dusdanig. Het verhaal leest mede hierdoor lekker vlot.
Een verrassing is wel wanneer een personage op komt dagen waar je het niet van verwacht had en waarvan je aan het eind van het boek ook niet weet of je deze niet nog een keer tegen zult komen in een vervolg. IJzersterk van de auteur!

Het is geen snelle thriller, maar een langzaam opgebouwde sterke thriller die je doe huiveren.
Dat een mens zo gestoord kan zijn dat wanneer zijn/haar liefde niet beantwoord wordt er zo veel haat naar boven komt, wordt in dit verhaal duidelijk gemaakt. Bovendien zijn de hulpmiddelen tegenwoordig inderdaad aanwezig:
'Haar telefoon afluisteren was simpel geweest. Het softwareprogrammaatje, SpyBubble, dat hij op internet had gekocht en stiekem op haar mobiele telefoon had geïnstalleerd, stelde hem in staat om al haar gesprekken af te luisteren, ongeacht waar ze was… en – heel belangrijk – dankzij de gps wist hij altijd precies waar ze was.'
Zoiets bestaat inderdaad en dat maakt het verhaal nog angstaanjagender!

Een ijzersterke, rustige maar angstaanjagende thriller van Peter James. Ik ben benieuwd hoe het verder gaat met de personages, ook die op de achtergrond, en kijk uit naar het vervolg.