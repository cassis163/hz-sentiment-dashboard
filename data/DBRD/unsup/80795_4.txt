Lilya is een jonge vrouw die deel uitmaakt van het Joodse verzet in Palestina tegen de Britten. Hiermee toont Abarbanell (één van de moeilijkste achternamen die ik ken om goed te schrijven) een deel van de wereldgeschiedenis waar ik nauwelijks mee bekend was. Lilya wordt door haar baas Ben Gedi via Engeland naar Duitsland gestuurd om daar verslag op te maken van de situatie in de kampen, tegelijkertijd moet ze op zoek naar een verdwenen Joodse wetenschapper, Raphael Lind. Abarbanell blijkt een meesterlijke verteller te zijn, hij combineert een spannende roman met een stuk geschiedenis en een romance. De romance ligt iets te veel voor de hand, is te veel toeval en dat is jammer, het doet af aan het boek. Maar als je je over dit ‘foutje’ heen zet is het puur genieten. Prachtige zinnen, interessante personages en een stuk van de wereldgeschiedenis waar misschien wel te weinig over geschreven wordt. Het laat zien dat iedereen op zoek is naar een thuisland.