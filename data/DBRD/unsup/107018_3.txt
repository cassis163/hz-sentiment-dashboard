Wie het boek leest maakt kennis met Dorien en Didier. Zij is een gepassioneerde politica die zich razendsnel naar de hoogste regionen van haar partij werkt. Hij is huisvader, degene die haar bad laat vollopen als ze uitgeput thuiskomt. Samen met hun drie kinderen vormen ze een prettig gestoord gezin. Maar zo was het niet altijd. De turbulente studentenjaren van Didier komen aan de oppervlakte wanneer zich in hun dorp enkele bizarre gebeurtenissen voordoen. Een neergehaalde boom splijt een kapel perfect doormidden, de heiligenbeelden bengelen opgeknoopt in de groene kruin. Het beeld komt Didier angstaanjagend bekend voor. Ergens in die hallucinante cocktail van drank en drugs uit zijn jeugd herinnert hij zich een lijst. Een lijst met krankzinnige ideeÃ«n die iemand nu ten uitvoer brengt..

De lijst is, ondanks wat er op de cover staat, geen echte thriller of toch geen standaard thriller. Er komen geen gewelddadige scene's aan te pas of er duiken geen moordlustige daders op. Wel slaagt Boonen erin om de spanning (bijna) het hele verhaal aan te houden, dit doordat de dader de lijst steeds meer en meer een andere interpretatie geeft.

De spanning wordt afgewisseld door luchtige momenten uit het gezinsleven van Dorien en Didier, en hun wat ongewone dialogen. Je kruipt in het leven binnen en beleeft alles met hen mee, je leeft met hen mee.

Je merkt tijdens het lezen dat het verhaal zich in het nu afspeelt, sociale media wordt vermeld, maar ook de recente aanslagen worden niet vermeden. Dit maakt het boek iets realistischer, het geeft evenwicht aan de soms onrealistische gebeurtenissen en reacties uit de omgeving of politie.

Het boek bevat geen duidelijk afgebakende, genummerde hoofdstukken. Dit stoort echter niet, omdat Boonen met duidelijke delen en witregels werkt. Op deze manier kan je makkelijk je bladwijzer steken als je beslist om het boek een tijdje neer te leggen. Verder is het boek in een opmerkenswaardig groot lettertype gedrukt (rekening gehouden met elke leeftijd die interesse heeft in het boek?).

Ik vond het een goed boek, niet meer of niet minder. Iedereen die een luchtig spannend boek wil lezen zal dit met plezier lezen.