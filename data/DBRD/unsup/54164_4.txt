Michelle Richmond is auteur van onder andere het boek The year of fog. Ze doceert creative writing aan de universiteit van San Francisco en aan California College of Arts. Het Huwelijkspact verschijnt in 27 landen en de filmrechten zijn ook al verkocht.

Jake en Alice zijn pas getrouwd en als huwelijkscadeau ontvangen ze van een kennis een mysterieus kistje. Dit wordt pas opengemaakt als ze bezoek krijgen van een vrouw die lid is van Het Huwelijkspact, kortweg Het Pact genoemd. Jake en Alice besluiten om zich bij dit Pact aan te sluiten, omdat ze er alles aan willen doen om hun huwelijk te laten slagen. Het enige wat ze hiervoor hoeven te doen, is het handboek lezen dat in het kistje zat en de regels naleven. Alles neemt echter een gruwelijke wending als de regels wel heel streng blijken te zijn en de straffen die hierop volgen wel heel erg rigoureus. Zoals het op de cover van het boek al vermeld staat: Hoe ver ga jij om je huwelijk te redden?

De titel van het boek zou je in eerste instantie doen vermoeden dat het om een roman gaat, maar niets is minder waar. Het verhaal is heel subtiel opgebouwd. Het begint heel gemoedelijk met het huwelijk van Jack en Alice, maar al snel vraag je je af waar dit alles toe moet leiden.

“’Het komt erop neer dat een of andere klootzak een klacht over me heeft ingediend.’
‘Bij wie dan?’ vroeg ik ongelovig.
‘Bij “het hoofdkwartier”, wat dat dan ook is.’
‘Dat meen je niet. Weet je zeker dat het geen grap is?’
Ze schudde haar hoofd. ‘Dat dacht ik eerst ook, dat Vivian me voor de gek hield. Maar het was geen grap. Het Pact heeft een rechtbank die uitspraken doet over zaken tussen leden en zelfs boetes en straffen mag opleggen.’
‘Straffen? Echt waar? Ik dacht dat dat deel van Het Handboek puur symbolisch was.”
‘Blijkbaar niet. Ze gebruiken het jargon en de methoden van de gewone rechtbank.’
‘Maar wie kan er nou iets tegen jou hebben?’
‘Dat weet ik niet. Het is anoniem. Vivian wees me erop dat ik het wel zou begrijpen als ik het hele handboek had gelezen. Ieder lid is verplicht om alles wat schadelijk kan zijn voor een ander lid en zijn huwelijk aan te geven. Vivian zei almaar dat degene die dit heeft ingediend dat heeft gedaan “omdat het een vriend van ons was.”’

Het boek wordt door de uitgever omschreven als een beklemmende thriller en dat klopt dan ook. Met korte, maar krachtige hoofdstukken word je steeds dieper het verhaal ingezogen. Op een gegeven moment weet je ook niet meer wie nog te vertrouwen is en wie niet. Is de oude studievriendin JoAnne bij Het Pact een slachtoffer en probeert ze Jake te waarschuwen of is ze juist een gevaarlijke spion? Gaat Alice mee in Het Pact of probeert ze zich ertegen te verzetten? Hoe ver gaat Het Pact met de straffen en kun je het ook verlaten als je dat wilt? Allemaal vragen die je het hele boek bezig blijven houden en die ervoor zorgen dat je het niet aan de kant kunt leggen.

Het einde is ook erg goed bedacht, maar naar mijn gevoel loopt het niet helemaal bevredigend af. Dat is echter smaak gebonden en iedereen kan daar zijn eigen invulling aan geven. Het Huwelijkspact is een originele, spannende en intrigerende thriller. Ik ben heel benieuwd of ze de spanning ook in de film goed weten over te brengen.