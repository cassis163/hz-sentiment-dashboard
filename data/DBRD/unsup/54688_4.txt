Bevrijding is het 4e boek over de familie Cazalet en speelt zich af in de eerste jaren na de 2e wereldoorlog. We volgen wederom de gehele familie, maar ook de ‘buitenstaanders’ en er worden een aantal nieuwe personages opgevoerd. Verstandig is het dan ook om de boeken op volgorde te lezen, anders kan het zo maar zijn dat je de draad kwijt raakt met zoveel karakters. Karakters die als familie aanvoelen als je over hen leest. Bevrijding gaat niet alleen over het einde van de oorlog, maar ook over de bevrijding van geheimen die deze en gene hebben. Howard stopt in de boeken veel van haar eigen familie geschiedenis en legt de nadruk op de meisjes Clary, Louise en Polly. Ze heeft veel van zichzelf in deze meisjes gestopt. De meisjes zijn volwassen geworden en gaan hun eigen weg, ze maken hun eigen keuzes en beslissingen en die zijn soms niet zo verstandig. Ook dit 4e deel is weer opgedeeld in verschillende mensen, met daarom heen de anderen. Soms weet je niet direct over wie het gaat, maar dit is een goede manier om niet de aandacht te laten verslappen. Er zitten verrassende wendingen in het leven van eigenlijk iedereen, Was in het 3e boek het soapgehalte soms wat aanwezig, daar is hier geen sprake meer van. We lezen van verstandige, onverwachte en boeiende keuzes van de familie. Lang werd gedacht dat dit het laatste boek over de Cazalet’s zou zijn en dit vind je ook wel een beetje terug. Werkelijk van iedereen kom je te weten welke keuzes er gemaakt worden voor hun toekomst. Gelukkig is de Nederlandse vertaling van deel 5 komende en dat kan voor mij in elk geval niet snel genoeg zijn, want ik wil nog veel meer weten over deze gegoede Engelse familie.