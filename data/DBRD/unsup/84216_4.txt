Kimoh’ra is het 2e patroon boek in de serie van Dianne Arentsen. In het eerste deel draaide het vooral om het personage Ithana (tevens de titel van deel 1) en in dit boek komt zij zeker terug maar leer je ook Kimoh’ra kennen. Een jonge, wellicht ietwat naïeve dame, die vooral door te feesten probeert de oorlog die gaande is in haar wereld buiten te sluiten. Maar als toch tijdens één van haar georganiseerde feesten de hel losbreekt kan ze niet anders dan onder ogen zien dat ook zij midden in die oorlog leeft.

Er gebeurt tijdens het lezen van dit verhaal wederom enorm veel en het is dan ook zeker handig om als lezer zijnde je gewoon compleet te verliezen in dit boek om op die manier alles goed te kunnen volgen. Het is naar mijn idee een behoorlijk omvangrijk verhaal waarin diverse avonturen, personages en kleinere gebeurtenissen met elkaar verbonden zijn. Juist hierdoor past het perfect in het Young Adult Fantasy genre en net als in het voorgaande deel vind je vooraan in het boek een tekening van de wereld waarin het avontuur zich afspeelt, wat dan weer het voorstellingsvermogen bevorderd.

Ik heb oprecht weer genoten van het verhaal, ook al was ik weer zo hier en daar in de war over welke banden er nu precies tussen de personages speelde vooral omdat het best wel veel personages bevat. Toch las dit tweede deel voor mijn gevoel makkelijker en vlotter dan het eerste deel, ik zat eerder helemaal in het verhaal. Ik heb echter geen idee of dit kwam doordat ik nu zelf beter geconcentreerd kon lezen of dat het op een ietwat soepelere manier geschreven is. Wellicht moet ik daar maar gewoon niet teveel over nadenken en gewoon uitkijken naar het moment dat ik het derde deel, genaamd ‘Eyvére’, kan gaan lezen. Zoals de naam doet vermoeden leer je dan opnieuw een nieuw personage kennen en lees je misschien ook nog wel hoe het verder gaat met de andere twee.

Wat ik nog volledig vergeet te melden is dat ik ook weer de cover van dit boek heel erg tof vind. Er is veel detail op te zien als je goed kijkt en juist daardoor wordt het bijzonder aantrekkelijk om dit boek te gaan lezen als je het eenmaal in je handen hebt en het personage dat prominent op de voorgrond zit te leren kennen.