Keith Mabutt is een door Michael Palin bedacht personage in zijn roman ‘De Waarheid’ en ik kan het niet helpen deze hoofdpersoon een beetje te zien als de onnavolgbare supersukkel K-K-K-Ken die Palin zelf vertolkt in de film ‘A Fish Called Wanda’. Maar dan niet stotterend. Wel vrij onhandig en niet zo heel erg nozel (met dank aan Herman F.).

Mabutt is een net gescheiden schrijver uit Londen, vader van een volwassen zoon (die aan een vage vorm van toneel doet) en dochter (die met een Irakees (vluchteling)vriendje thuiskomt), die welgeteld één succes op zijn naam heeft staan: een boek over de malafide praktijken van een oliemaatschappij.

Nu wordt hij door zijn uitgever gevraagd om een biografie te schrijven over ‘de grote weldoener en milieu-activist’ Hamish Melville. De man die overal in Azië en Zuid-Amerika als een plaaggeest ronddwaalt en het voor elkaar krijgt de meeste fabrieken en bedrijven die het milieu bedreigen dwars te zitten om zodanig de bewoners van die gebieden te beschermen. Maar de man is onvindbaar. En wil ook niet gevonden worden.

Het vorstelijke salaris dat Keith hiervoor krijgt, doet hem twijfelen. Stront aan de knikker… zaakje niet pluis… is al snel duidelijk. Mabutt wordt als een soort stroman gebruikt om ‘ongrijpbare’ Melville uit z’n tent te lokken en zo een bestseller op de plank te krijgen. Maar Mabutt heeft geld nodig en gaat op pad.

Hij bijt zich vast in het spoor van Melville en slaagt er zowaar in hem te traceren. En te spreken. En mét ‘m op pad te gaan. Ok… anders en gevaarlijker dan hij vooraf vermoedde maar toch. En zo komt ook de waarheid boven tafel. De waarheid over Melville. Maar ook over Mabutt zelf. En over de motieven van zijn uitgever.

Wat die waarheid is, lees je in dit vermakelijke boek. Want Palin ís niet alleen vermakelijk, hij schrijft ook vermakelijk. Ik ken ‘m voornamelijk van z’n reisverhalen en tv-series over de reizen die hij heeft gemaakt maar het is zeker ook een begenadigd romanverteller.

Humor en fictie in een mooie combi.