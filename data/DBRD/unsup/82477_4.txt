Buiten een korte beschrijving van een schermutseling tussen moordenaar en slachtoffer gebeurt er niets spannends in dit boek. Thriller ? Ik zou eerder gaan voor 'karakterschets van een moordenaar'. Een moordenaar wiens motieven mij niet kunnen overtuigen maar voor wie ik toch een zekere sympathie opvat.

De locatie is mooi gekozen. Ieper dat leeft in, met en van het verleden. Zoals ook de moordenaar telkens herinnerd wordt aan en geconfronteerd wordt met een feit uit het verleden. Die ochtend waarop hem zeer abrupt de toekomst ontnomen werd.

De schrijfstijl van Dehouck is vlot en aangenaam om lezen. Dit dunne boekje bewijst dat er niet veel woorden nodig zijn om een mooi verhaal te vertellen, maar dat het gaat om de juiste woorden.