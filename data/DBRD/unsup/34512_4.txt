Huurmoordenaar Victor schakelt in opdracht in Algiers een concullega van hem uit, de Nederlandse huurmoordenaar Felix Kooi. Vlak voor hij sterft, wil Kooi Victor om een gunst vragen, maar hij komt niet meer uit zijn woorden. Daarmee zou voor Victor normaal gesproken de kous zijn afgedaan, maar het lot bepaalt anders. De CIA hield Felix Kooi in de gaten en wilde hem gebruiken om een grote crimineel te vangen. Nu hij vermoord is, willen ze dat Victor zijn plaats inneemt. Aldus geschiedt. Onder de naam Felix Kooi maakt Victor kennis met zijn nieuwe opdrachtgever, Robert Leeson. Victor wordt door hem ingelijfd. Pas dan komt hij te weten voor welk groot project hij ingeschakeld is en waarom Felix Kooi daarvoor was geselecteerd. De mogelijkheid om zich terug te trekken is nul komma nul, net als de kans om het te overleven.

Het spel is het derde boek in de serie over huurmoordenaar Victor door Tom Wood. De auteur heeft met hem een intrigerende ‘held’ geschapen die na drie delen nog geen minuut verveelt. Victor intrigeert enorm, terwijl de lezer zo goed als niks over hem komt te weten.
De reactie van Victor moet een grap zijn. Menselijk is hij allang niet meer. CIA-medewerker Muir mag zelfs van geluk spreken dat ze een ontmoeting met Victor overleeft. Victor heeft anonimiteit hoog in het vaandel staan en heeft er alles voor over om onzichtbaar en ongrijpbaar te blijven. Een paar personages proberen in Het spel Victor aan het praten te krijgen over zichzelf, maar hij geeft niet toe. Meer dan dat hij als kleine jongen ooit een telescoop heeft gebouwd, komen we niet over hem te weten.

Victor kun je het beste vergelijken met Jack Reacher, maar dan nog alerter en explosiever. Victor is messcherp. Hij is continu de situatie aan het analyseren, wat er gebeurt en waarom. Ook is hij steeds bezig met nadenken over hoe hij nú moet ontsnappen als er gevaar voor hem dreigt. Doodvermoeiend, maar het is het enige wat hem in leven houdt.

Het spel is in handen van Tom Wood een uptempo thriller geworden, waarin Victor al zijn expertise nodig heeft om het hoofd te bieden aan de problemen die op zijn pad komen. Problemen die een normaal mens niet zou kunnen oplossen. Maar die zou ook niet willen ruilen met Victor.