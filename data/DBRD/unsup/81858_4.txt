'De zevende golf' vertelt het verhaal van de familie Mendel, beginnend bij een rondreizende Joodse koopvrouw met haar gezin. De zoon, Jozef, start, nadat hij een pand heeft kunnen kopen, gedreven door de inspirerende levensmotto's van zijn moeder, een warenhuis. Het bedrijf, dat op eervolle en financieel gezonde wijze wordt gerund, groei en bloeit, wat resulteert in drie vestigingen op de noordelijke Veluwe, elk gerund door één van de zoons van Jozef Mendel.
Kleinzoon Joop, hoofdpersoon in de tweede helft van het boek, is geïnspireerd door de levensfilosofie van zijn grootvader en draagt zorg voor het voortbestaan van het familiebedrijf in de geest van zijn opa.

Dwars door de verhaallijn betreffende het familiebedrijf loopt als een rode draad de hogere bestemming van de verschillende familieleden, gelinkt aan het thema 'eindtijd'. Joop blijkt uitverkoren te zijn om een boekrol, die door de generaties is doorgegeven, terug te brengen naar Ethiöpië, waar zijn voorvader (die een zoon was van Koning Salomo en de koningin van Sheba) de ark van het verbond in veiligheid heeft gebracht om daar bewaard te blijven tot de derde tempel in Jeruzalem herbouwd zal worden.
Dit onderdeel van het verhaal, vergezeld van voorspellende profetieën en mysterieuze voorwerpen, doet ietwat ongeloofwaardig aan tegen de juist zeer realistische, aansprekende en informerende achtergrond van het leven op de Veluwe in de vroege en latere 19e eeuw. Een aantal karakters die sleutelfiguren zijn in het verhaal van Joop, zoals Bauke, Mirjam en Farida, zijn omgeven door een wolk van mysterie, wat het verhaal spannender maakt, maar door de wat geringe uitwerking soms wel wat gekunsteld laat overkomen. Het verhaal van de boekrol die naar Ethiopië gebracht moet worden, wordt in de laatste hoofdstukken naar mijn mening net iets te snel afgerond; als hier meer uitgebreide aandacht aan was besteed, zou ook de avonturen/fantasy-liefhebber in mij heel blij worden van dit boek.

Een derde thema in 'de zevende golf' komt duidelijk voort uit een zorg van de schrijver; namelijk het op grote schaal plaatsvinden van incest en (seksueel) misbruik. Zowel de moeder als de vrouw van Joop worden geplaagd door een verleden in die sfeer. De levensverhalen van de verschillende slachtoffers die een rol spelen in dit verhaal, zijn zeer beschrijvend en daardoor erg aangrijpend. De schrijver doet in dit aspect van 'de zevende golf' duidelijk een beroep op het medeleven van de lezer.

Wat het verhaal soms wat verwarrend en moeilijk te volgen maakt, zijn de vele zijspoortjes. De schrijver geeft de indruk heel veel te willen te vertellen in één boek; en hoewel al die zijspoortjes erg interessant zijn, voegen ze niet altijd iets toe aan het verhaal, mede door het feit dat ze niet allemaal verder uitgewerkt worden. Een voorbeeld hiervan is de militaire diensttijd van Joop.

'De zevende golf' is een onderhoudend, beschrijvend en warm boek, dat voor sommige lezers misschien wat moralistisch overkomt, maar daardoor ook het hart van de schrijver duidelijk laat doorschemeren. Het is niet het allerbeste boek dat ik gelezen heb, maar het gepassioneerd vertelde verhaal en de vele informatie over de Joodse gemeenschap en het anti-semitisme in Nederland tijdens de vorige eeuw zullen mij zeker nog een poos bijblijven.