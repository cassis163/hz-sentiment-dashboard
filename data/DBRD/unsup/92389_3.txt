De geniale vriendin gaat over twee vriendinnen, Elena en Lila. Lila is een zeer knap meisje, in beide betekenissen van het woord. Elena daarentegen is eerder gewoontjes en ze steekt nergens boven uit. Elena heeft ook enorm veel bewondering voor haar vriendin Lila en denkt altijd in het teken van haar beste vriendin en ze kijkt enorm naar haar op. In het boek wordt hun jeugd besproken van toen ze nog heel jong waren tot de leeftijd van zestien/ zeventien jaar. Wanneer de lagere school gedaan is, is er de mogelijkheid om verder te studeren. De ouders van Lila zien daar echter geen toekomst in en willen dat Lila hen gaat helpen met de schoenwinkel. Elena daarentegen krijgt van haar ouders wel de kans om verder te studeren en grijpt deze kans met beide handen, want ze wil haar beste vriendin qua intelligentie overtroeven. Het verhaal gaat dus over hun avonturen samen met hun vrienden van die wijk in Italië, met name Pasquale, Stefano, Alfonso, Rino, Nino, Marisa, Ada, Carmela, … en de broers Solara.

Dit boek was een leuk onderhoudend verhaal maar niet meer dan dat. Het is vlot geschreven en het zijn allemaal korte hoofdstukken, waardoor het boek dan ook relatief snel uit was. Ik vond het hoofdpersonage eerder negatief ingesteld en daar ergerde ik me soms wat aan. Ze heeft haar onzekerheden en doet praktisch bijna alles in functie van haar vriendin Lila. Zo gaat ze verder gaan studeren naar de middenschool gewoon om slimmer te zijn dan Lila. Na de lagere school gaat het leven van Lila helemaal de andere kant uit dan dat van Elena. Lila moet in de schoenwinkel van haar vader en broer gaan helpen en probeert hun winkel groter te doen worden door zelf ontwerpen voor schoenen te maken. Haar vader is daar echter tegen en is zeer kwaad wanneer ze haar ontwerpen laat zien. Lila interesseert zich ook steeds minder en minder in boeken, maar leidt nu het leven dat haar ouders voor haar hebben uitgestippeld. Op een dag komt Marcello Solara haar hand vragen, maar ze weigert echter. Ze doet er alles aan om maar niet met hem te moeten trouwen en vindt uiteindelijk iemand anders, namelijk Stefano, die zeer veel welvaart kent. Door al die gebeurtenissen begint ook Elena uit te kijken naar een vriendje, want ze wil net zoals Lila getrouwd door het leven gaan. Ze vindt dan ook haar liefde in Nino, maar door allerlei gebeurtenissen, papt ze dan uiteindelijk aan met Antonio, iemand van een lagere klasse.

Het hoofdpersonage Elena spiegelt zich enorm aan haar beste vriendin wat wel voor ergernissen bij de lezer kan zorgen, omdat ze niet haar eigen leven leidt. Het verhaal is wel relatief goed geschreven en weet op zich wel te boeien, wat het de moeite maakt om een projectje te starten voor het lezen van een vierdelige reeks. Ook het einde van het eerste boek zorgt hiervoor, want op het einde krijgt het verhaal een verrassende wending die je reikhalzend doet uitkijken naar het vervolg. Een aangenaam verhaal, maar eerder een leuk tussendoortje dan een boek dat een grote indruk op je nalaat.