Dit boek is het eerste deel van een serie met rechercheur Tom Wessels van het Team Zware Misdaden.

Dit deel speelt zich af in Drenthe waar op de top van de VAM-berg in Wijster een moord gepleegd is met een wel heel bijzonder wapen. Het onderzoek richt zich op een oud zakenpartner van het slachtoffer. Als dan blijkt dat het slachtoffer een “zondig” dubbelleven leidde komen er nog andere potentiële daders in beeld waar Wessels een vriendschappelijke band mee heeft. Dan valt er nog een slachtoffer te betreuren wat het hele onderzoek op zijn kop zet.

In het verhaal wordt Tom Wessels geïntroduceerd en gaande weg het verhaal groeit dit personage. In het boek komen opvallend veel personages voor die allemaal een klein deeltje vormen van het complete verhaal. Dit is tijdens het lezen even opletten maar verder leest het boek heel makkelijk. Het is ingedeeld in korte hoofdstukken en de auteur heeft een prettige schrijfstijl. Het contact van Tom Wessels met patholoog Lansberg is zeer humorvol te noemen. Tijdens het lezen van dit deel kreeg ik associaties met de boeken van Baantjer en zeker ook door de schrijfstijl zou dit boek het zeker goed doen als televisieserie.

De titel is goed gekozen omdat overspel wat volgens sommigen een doodzonde is een belangrijk onderdeel vormt voor dit boek.

In het onderzoek wordt telkens naar een zeer geloofwaardige potentiële dader toegewerkt maar dan blijkt deze het niet te zijn en dan volgt een plottwist. Dit gebeurt meerdere keren zodat je niet van te voren al kan raden wie de dader kan zijn.

Een zeer geslaagde introductie van een reeks over rechercheur Tom Wessels die ik graag blijf volgen.