De cover van het boek doet denken aan een romantische kerstfilm, en laat je hopen op een prachtige, ontroerende, winterse romance.
Wanneer Laurie haar blik zich kruist met die van Jack aan een bushalte tijdens een betoverende, winterse nacht en ze allebei gewoon weten dat ze voor mekaar geschapen zijn, voel je de romantiek gewoon zinderen. Jammer genoeg reed de bus weg voordat een van hen de andere kon bereiken. Laurie geeft echter niet op en spendeert maanden en maanden aan het zoeken naar haar “busjongen”, zoals zij en haar beste vriendin Sarah deze mysterieuze man noemen. Terwijl Laurie rouwt om haar verloren liefde, wordt Sarah verliefd en wil Laurie dan ook laten kennismaken met haar nieuwe vriend Jack. Groot is Lauries verbazing als Jack niemand anders blijkt te zijn dan haar “busjongen”. Maar hoe kan Laurie Sarah ooit de waarheid vertellen over Jack? Sarah is haar beste vriend en Laurie zou nooit in de weg staan van het geluk van haar beste vriendin, zelfs niet ten koste van haar eigen geluk. Laurie is vastbesloten om door te gaan met haar leven en hem te vergeten. Maar dat is natuurlijk niet zo evident.
Laurie is een geweldig hoofdpersonage. Hoe clichématig “liefde op het eerste gezicht” ook lijkt, het is hier prachtig verwoord, en we volgen haar in haar zoektocht naar ware liefde. Ze is een beetje een afwachtend type, maar in de loop van het verhaal maakt ze een enorme groei door, en komt ze uiteindelijk voor zichzelf op, en neemt het heft in handen.
Jacks emoties zijn complex, maar wel erg goed omschreven. Hij is zo hulpeloos in aanwezigheid van Laurie. Hoewel hij probeert gelukkig te zijn, blijft er toch steeds het verlangen naar Laurie onder de oppervlakte sluimeren, en dit saboteert dan ook al zijn relaties. Zijn frustratie na een ingrijpende gebeurtenis is heel goed omschreven en roept veel empathie voor hem op, maar ook een schok als hij uithaalt naar diegene waar hij om geeft, inclusief Laurie.
Het verhaal wordt verteld vanuit het standpunt van Laurie en Jack en samen met hen ervaren we alle veranderingen die ze doormaken in hun relaties: de liefde, het verlangen, het geluk, het hartzeer, de woede, de vreugde en de passie die ze delen. Natuurlijk is het happy end grotendeels voorspelbaar, maar hoe Silver ze bij mekaar gaat brengen blijf je je de hele tijd afvragen. Het verhaal draait en keert de hele tijd, doch het verveelt geen enkel moment!
Het einde van het boek is geweldig. Het is zo emotioneel en zo heerlijk om te lezen. Want dit is een verhaal dat we allemaal hebben meegemaakt; over vriendschappen, liefde, opgroeien en je weg vinden. Perfect voor hopeloze romantici die op zoek zijn naar een leuke, snelle en gezellige leeservaring. Josie Silver een uitstekende debuutroman heeft geschreven.