Krijgt jouw zoon/dochter al de kriebels om aan een nieuw schooljaar te beginnen? Om alle vriendjes en vriendinnetjes weer te zien, de juf/meester te ontmoeten en het nieuwe lokaal te bewonderen?
Allemaal leuke dingen, maar ook wel een beetje spannend. Dat vindt ook Wasbeer in het prentenboek Samen naar school.
Na een lange vakantie mag Wasbeer terug naar school. Samen met mama pakt hij spulletjes bij elkaar en na een snelle zoen van papa gaan ze op weg. Onderweg treuzelt Wasbeer en krijgt buikpijn, hij vindt het spannend om weer te gaan. Zijn moeder begrijpt dat en vertelt dat ook nieuwe dingen heel leuk kunnen zijn. Om hem te helpen geeft zij Wasbeer een doekje met daarop een wasbeer in een ridderpak.
De juf staat al klaar om de kinderen te ontvangen en de eerste schooldag begint. Wasbeer doet allemaal leuke dingen en de dag vliegt voorbij. Wanneer mama hem later ophaalt, vertelt hij dat hij het naar zijn zin heeft gehad en morgen weer wil gaan.
Samen naar school is een herkenbaar verhaal. Na een fijne vakantie hebben kinderen moeite om naar school te komen, maar als alle mama’s en papa’s weg zijn en de juf begint…. hoor je aan het einde van de dag dat ze het fijn hebben gehad. Trots roepen ze dan ‘morgen ben ik er weer!’
De illustraties zijn prachtig. Er zijn zachte, frisse kleuren gebruikt die voor een rustige uitstraling zorgen zodat het gevoel van Wasbeer prima tot zijn recht komt.
Dit prentenboek gaat mee naar school, om het de eerste schooldag voor te lezen aan mijn kleuters. Benieuwd welke kinderen het spannend vinden om weer te komen.