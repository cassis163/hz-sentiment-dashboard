‘Hart-Slag’ vertelt het verhaal van de tieners Sam en Jasper. Sinds een tragedie in hun kinderjaren hen bij elkaar bracht, zijn de twee onafscheidelijk. Zij vormen een uniek koppel: Sam is hoogbegaafd maar sociale omgang met anderen is niet haar sterkste punt. Jasper is een populaire, vlotte jongen die –om zijn vader te plezieren- heeft gekozen voor een studierichting die hem geenszins boeit. Zijn droom….de muziekwereld!

“In mijn duistere uren heb ik hem toegeschreeuwd hoe hard ik het leven haatte. Hoe ik wilde dat ík in die auto zat en niet Maia. Ik heb voorwerpen naar hem gegooid maar hij stapte gewoon opzij en liet alles tegen de muur knallen. Daarna wachtte hij geduldig tot ik voldoende gekalmeerd was, om me er dan weer bovenop te helpen.”

Het leven van de twee staat volkomen op zijn kop wanneer bekend wordt dat Jasper terminaal ziek is; hij heeft een tumor in zijn hart. Met nog slechts enkele dagen te leven, is Jasper vastbesloten om de korte tijd die hem resteert, te benutten. Hij smeekt Sam om zijn laatste wens om eenmalig te mogen zingen voor publiek, te helpen vervullen. Een bijzonder avontuur is het gevolg. De twee laten alles wat ze kennen en hen lief is achter om deel te nemen aan een zangwedstrijd met als inzet een optreden voor een live publiek, terwijl ze tegelijkertijd afscheid van elkaar moeten nemen.

“Ik staar hem sprakeloos aan, om er dan plots aan herinnerd te worden dat ik na de talentenjacht geen tijd meer over heb om mijn dromen te beleven. Een rauwe, scherpe pijn die door mijn borst heen trekt, brengt me terug in de harde realiteit.”

Wat een boek! Al snel word je als lezer het verhaal ingesleurd en hebben Sam en Jasper je in hun greep. Carlton weet de twee bijzondere jonge mensen práchtig neer te zetten. Compleet met hun talenten, tekortkomingen, emoties én de diepe vriendschap voor elkaar. Uiterst rake dialogen, vooral die tussen de twee hoofdpersonen, maken dit boek tot iets bijzonders!

“Ik draai naar Sam toe, die me nog steeds niet aangekeken heeft. Ze wil niet tegen de wensen van haar vrienden in gaan en dat begrijp ik. Ze wil hen niet kwijt en dat mag ook niet gebeuren. Zij moeten haar er doorheen helpen wanneer ik er niet meer ben, maar ik wil ook voorkomen dat zij nogmaals in de vuurlinie terechtkomt. Ik neem een besluit, zodat zij dat niet hoeft te doen.”

Een vlotte schrijfstijl met een charmant Vlaams sausje, vervolmaken ‘Hart-Slag’. Een heerlijk boek dat diep raakt, nergens mee te vergelijken valt en waarbij je de hoop blijft houden dat het tóch nog goed komt met Jasper… Zit een ‘en ze leefden nog lang en gelukkig erin?’ Je leest het in ‘Hart-Slag’.



Over de auteur
Joanne Carlton is het pseudoniem van de Vlaamse Young Adult- en thrillerauteur Sandra J. Paul. Zij debuteerde in 2015 met de ‘Eilanden-reeks’, gevolgd door de thrillers ‘Azerty’ en ‘Moordspel’. Haar boeken werden in Vlaanderen en Nederland uitgebracht en massaal gelezen. ‘Hart-Slag’ is haar Engelstalige debuut. Een zeer persoonlijk boek bovendien dat geïnspireerd is door het verlies van haar vader en zus.

Uitvoering
Uitgeverij Hamley Books
ISBN 9789082893908
Paperback, 476 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/