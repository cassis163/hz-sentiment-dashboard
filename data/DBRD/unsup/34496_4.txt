Holly Seddon werkt als freelance journalist voor diverse kranten en tijdschriften. Ze groeide op in Devon en woont tegenwoordig in Amsterdam. Hou je adem in is haar debuut.

Alex is journaliste. Een journaliste met een probleem en die met moeite het hoofd boven water kan houden. Als ze voor een artikel over een ziekenhuis research gaat doen, komt ze in aanraking met Amy. Amy is op vijftienjarige leeftijd voor dood achtergelaten in een park en vijftien jaar later ligt ze nog steeds in coma. De dader hebben ze nooit te pakken kunnen krijgen. Alex is van dezelfde leeftijd als Amy en is vlak bij haar in de buurt opgegroeid. Alex heeft het gevoel een geweldig artikel te pakken te hebben en stort zich op de zaak. Maar dit is niet zonder risico…

'Hou je adem in' wordt verteld in een wisselend perspectief. Afwisselend lezen we het verhaal van Amy, Alex en Jacob, de hoofdrolspelers in dit boek. Ook Sue, de moeder van Jacob is af en toe aan het woord. Grotendeels speelt het zich af in het heden, maar regelmatig gaan we terug in de tijd. We lezen wat er ongeveer gebeurd is met Amy, maar er wordt totaal niets weggeven dat de lezer al op het spoor zou kunnen brengen naar een vermoedelijke dader. De korte hoofdstukken en gemakkelijke schrijfstijl zorgen ervoor dat het boek zeer prettig leesbaar is en vlot wegleest. Het boek pakt meteen, laat zich niet makkelijk wegleggen en ik heb het boek in een dag uitgelezen. Toch had ik eerst niet het gevoel dat ik een thriller aan het lezen was maar leek het meer op een roman. Tot er steeds meer dingen aan het licht kwamen en ik een onderhuidse spanning begon waar te nemen.

‘Het was lang geleden dat ze zich zo kwetsbaar en bedreigd had gevoeld. Maar er was niets gestolen, en niemand had haar aangeraakt. Voor zover ze zich kon herinneren dan.’

De personages worden realistisch neergezet wat hun gedragingen en gedachten geloofwaardig maakt. Alex kenmerkt zich door haar vasthoudendheid al gaat dit niet op voor haar alcoholprobleem. Dat probleem en haar gezondheid neemt ze niet serieus. Maar ze is vastbesloten erachter te komen wat er precies met Amy gebeurd is en de dader te vinden. Amy haar gedachten laten veel frustraties zien en onmacht. Zoveel gedachten, maar ze kan niet praten, ze kan zich niet uiten. Ook Jacob raakt steeds meer betrokken, dit heeft de nodige gevolgen…

‘Ik vind het lastig om te beschrijven hoe ik me op dit moment voel. Alsof ik heel diep onder een put vastzit. Alsof ik daarboven een beetje zonlicht kan zien, maar er toch te ver vanaf ben om gehoord te kunnen worden.’

De auteur heeft het met dit boek gepresteerd een verhaal te schrijven waar je in meegezogen wordt. Een verhaal waarbij ik volkomen op het verkeerde been werd gezet en de bekendmaking van de dader was dan ook een regelrechte verrassing. Ook betrapte ik mijzelf erop dat ik af en toe mijn adem inhield. Voor mij was dit de perfecte verklaring voor de keuze van de titel. 'Hou je adem in' is een debuut dat in zijn geheel goed is uitgewerkt, een boek dat gretig maakt en mij doet verlangen naar een volgend boek van deze auteur.