Marlen Beek-Visser debuteerde in 2015 met de uitstekende thriller "Stem!" (recensie) die genomineerd werd voor de Schaduwprijs, de prijs voor het beste spannende debuut. "Meesterdeal" is haar tweede thriller. Net zoals haar debuut is ook dit boek een ijzersterke psychologische thriller. De personages zijn goed uitgewerkt en Marlen heeft zich goed ingeleefd in het leven van haar personages. Wat moet je als ouders doen als je hoort dat je dochter een relatie is begonnen met haar mentor? Dat probleem is al groot genoeg, maar het geheim dat moeder Bo en vader Adam met zich meedragen is ook explosief en als Eva achter de explosieve waarheid komt, neemt ze nog meer afstand van haar ouders dan een gemiddelde puber al doet. Bo probeert uit alle macht haar gezin bij elkaar te houden en wordt daarin niet bepaald gesteund door haar man Adam, die ook nog eens een geheim voor haar blijkt te bewaren. Bo staat er dus alleen voor en wanneer ze hulp krijgt aangeboden uit onverwachte hoek, grijpt ze dit aarzelend aan, zonder te beseffen wat voor problemen dat zich met zich mee kan brengen.

Van de eerste tot de laatste pagina is "Meesterdeal" een meesterlijke thriller met levensechte personages. Het verhaal zakt nergens in. Je wordt meegesleept in de gebeurtenissen en de verwikkelingen van de familie van Lierop laten je niet los. Zelfs na het dichtslaan van het boek blijven de onderwerpen die in het boek behandeld worden je achtervolgen. Marlen Beek-Visser is een rasverteller. Met "Stem!" had ze zich al neergezet als veelbelovend thrillerauteur en met "Meesterdeal" lost ze de hooggespannen verwachtingen moeiteloos in. Een must-read voor iedereen die van psychologische thrillers houdt!