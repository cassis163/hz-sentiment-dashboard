De terechtstelling was het 1ste boek, dat ik las van Val McDermid en ik was vrij vlug verkocht om nog meer te lezen van deze auteur.
Deze thriller is opgebouwd uit 2 boeken: het 1ste boek vertelt het onderzoek naar de verdwijning van een 13-jarig meisje in een vrij gesloten Engelse gemeenschap. Het 2de boek situeert zich 35 jaar later: een journalist wil een boek schrijven over dit onderzoek.
Van bij het begin zat ik in het verhaal en na wat opzoekingswerk heb ik ontdekt dat het deels gebaseerd is op waargebeurde feiten. Het is een superspannende thriller, nochtans blijft het bij deze ene verdwijning en vordert alles vrij langzaam. De personages zijn goed te volgen en er is geen enkel moment van verveling, ook niet tijdens het relaas van het proces. Al vrij vlug had ik door wie de dader zou kunnen zijn!
Verrassend is dan weer het deel dat zich 35 jaar later afspeelt. Nu kon ik het boek helemaal niet meer wegleggen.
Ik vind het een schitterend bedacht verhaal met een uitzonderlijke twist! Ik heb ondertussen al de volledige reeks rond Tony Hill ook gedownload. Ik heb er een favoriete auteur bij!