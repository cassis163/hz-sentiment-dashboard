Een andere, ietwat lugubere kijk op de medische wereld vinden we in de roman van de 62-jarige Chinees-Amerikaanse schrijfster Tess Gerritsen. De medische thriller ‘The Surgeon’ - vertaald ‘De Chirurg’ - is de eerste van de bekende reeks Rizzoli/Isles waar ook de gelijknamige succesvolle tv-serie op is gebaseerd. Dit boek won dan ook de prestigieuze RITA award in 2002.

Gerritsen wordt alom geprezen in de Verenigde Staten en ook haar succes in Europa bleef niet lang uit. Haar eerste boek was ‘Call after Midnight’, geschreven in 1987. Maar haar echte doorbraak kwam er met haar eerste medische thriller waarna ze besloot zich enkel nog toe te spitsen op medische thrillers. Het feit dat zij zelf ook arts van beroep is geweest speelt hierin zeer waarschijnlijk ook een rol. Haar boeken zijn dan ook zeer nauwgezet geschreven met achteraan vaak ook een beknopte medische begrippenlijst. Gerritsen deinst er niet voor terug de gruwelijke operatiescènes duidelijk te beschrijven waardoor je helemaal in het verhaal zit en het boek moeilijk weg te leggen valt.

‘De Chirurg’ gaat over de zoektocht naar een seriemoordenaar die vrouwen verkracht, de baarmoeder met medische instrumenten nauwkeurig wegsnijdt en hen daarna met een coup de grâce in de nek vermoordt. Hij blijkt de partner te zijn geweest van Andrew Capra, eveneens een seriemoordenaar die een aantal jaar geleden ook verschillende vrouwen toetakelde maar die door Catherine Cordell, diens laatste slachtoffer, is doodgeschoten ter zelfverdediging. Twee rechercheurs Thomas Moore en Jane Rizzoli proberen met behulp van de spoedchirurg Catherine Cordell de partner van deze moordenaar op te sporen.
Naarmate het verhaal vordert komen we meer en meer te weten over de Chirurg en zijn motieven en ontdekken we dat zijn ultieme prooi Catherine Cordell is, uit wraak voor de moord op zijn partner Andrew Capra.

Het hoofdpersonage van het boek is rechercheur Moore. Het grootste deel van het verhaal zien we door zijn ogen gebeuren. Andere belangrijke personages zijn Catherine Cordell, Warren Hoyt of de Chirurg en rechercheur Rizzoli. Warren Hoyt is absoluut de antagonist in dit verhaal omdat hij de drie andere personages voortdurend uitdaagt en tot actie aanzet. Het leuke aan dit boek is dat de lezer het hele verhaal meekrijgt van elk personage waardoor het lijkt alsof deze de personages zelf goed kent en het heel erg makkelijk wordt om zich in elk van hen in te leven.

Dit boek wordt met recht en rede een medische thriller genoemd omdat het een spannend, ietwat luguber boek is waarbij de nadruk op de medische wereld ligt. Het hoofdthema is moord samengevlochten met een vleugje romantiek en het boek kan ook beschouwd worden als een detectiveverhaal. Het verhaal wordt verteld vanuit het perspectief van rechercheur Moore, rechercheur Rizzoli en Catherine Cordell. Bovendien krijg je soms zelfs de gedachten van de Chirurg zelf te lezen. Dit is een interessante afwisseling omdat je zo verschillende perspectieven kan lezen en het verhaal vanuit alle personages kan beleven.

Het boek begint met de eerste moord van de Chirurg in Boston waarna het verhaal aan het rollen gaat. Het is opgebouwd in chronologische volgorde met af en toe een blik op het verleden door middel van herinneringen van de personages. Dit is aangenaam om te lezen omdat je goed kan opvolgen wanneer welke moord plaatsvindt en je echt naar de climax toe kan lezen. Hierdoor ontstaat er geen verwarring en wordt de lezer ook steeds opnieuw verrast.

Het boek is vrij beschrijvend, afgewisseld met dialogen. Dit kan er soms voor zorgen dat het verhaal traag op gang komt maar aan de andere kant krijgt de lezer zo alle informatie en Gerritsen zorgt er zo voor dat geen enkel detail ontbreekt. Het is dus zeker geen storend element.

Het is een ontspannend boek zonder bijbedoelingen van de schrijver. Het is bedoeld om de lezer tot de laatste bladzijde op het puntje van zijn stoel te houden. De enige boodschap die het boek misschien bevat is dat men altijd voorzichtig en op zijn hoede moet zijn want dat het gevaar zich vlak onder onze neus kan bevinden.


Ik vond dit boek zeer aangenaam om te lezen. Het is ontzettend spannend, al vanaf de eerste pagina en het gaat op geen enkel moment vervelen. Het verhaal werkt duidelijk naar een climax toe en de schrijfster geeft wat aanwijzingen doorheen het boek om de lezer op het juiste spoor te houden. Het feit dat ik dit boek nauwelijks kon wegleggen is voor mij een teken dat dit een goed boek is.

Ten tweede is het geweldig goed geschreven. Gerritsen vindt de juiste balans tussen beschrijvingen en dialogen zodat het boek niet te langdradig wordt en het verhaal vlot blijft verlopen. Het is leuk dat er soms verwezen wordt naar de Griekse mythologie want met mijn achtergrond uit Latijn herken ik hier veel van.

Daarenboven vind ik de hoofdpersonages allemaal zeer interessant. Ze hebben elk hun eigen verhaal en het is mooi te lezen hoe Gerritsen deze met elkaar verweeft doorheen het boek. Doordat je zoveel achtergrondinformatie krijgt over elk personage is het gemakkelijk om je in hun schoenen te verplaatsen en wordt het verhaal des te spannender.

Het einde van het verhaal was een beetje teleurstellend, het leek allemaal nogal haastig afgewerkt. Het boek heeft een goed plot en is zeer goed uitgewerkt maar bij de laatste hoofdstukken krijg je het idee dat het snel afgerond moest worden. Er gebeurt misschien te veel toevallig. Maar ondanks deze opmerking heb ik genoten van dit boek.

‘De Chirurg’ is een boek over mannen met afgrijselijke ideeën, vrouwen die zichzelf koste wat kost willen bewijzen en de fascinatie voor zenuwslopende operaties. Een echte aanrader voor ieder die durft. Houd mij echter niet verantwoordelijk als u daarna geen ziekenhuis meer binnen durft gaan…


Marie Fransen


Bibliografie
Infonu, (2009). Recensie De Chirurg-Tess Gerritsen. Geraadpleegd op 25 oktober 2015, via http://recensies.infonu.nl/kunst-en-cultuur/46194-recensie-de-chirurg-tess-gerritsen.html

Tess Gerritsen. (3 november 2010). Geraadpleegd op 25 oktober 2015, via
https://nl.wikipedia.org/wiki/Tess_Gerritsen

Verhaalanalyse. (28 december 2009). Geraadpleegd op 25 oktober 2015, via
https://nl.wikipedia.org/wiki/Verhaalanalyse