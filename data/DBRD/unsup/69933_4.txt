Het is een beklemmend boek over een jonge vrouw met een trauma die besluit het leger in te gaan. Het boek bestaat uit 3 delen: het eerste deel gaat over haar broertje die dood gaat en wat het effect hiervan op haar is. Het tweede deel gaat over haar training in het leger en uitzending naar SyriÃ«. Het derde deel gaat over haar terugkeer naar Nederland en hoe het haar niet meer lukt om te passen in de normale maatschappij.

Het boek is erg mooi geschreven, maar kwam voor mij op sommige punten wat ongeloofwaardig over. Ik was dan ook erg verbaasd toen ik in het hoofdstuk 'verantwoording' las dat het gebaseerd is op echte verhalen van uitgezonden soldaten. Blijkbaar is de werkelijkheid onwaarschijnlijk genoeg. Heel fijn dus, deze duidelijke bronvermelding.

Het mooiste aan het boek is de beschrijving vanuit het gezichtspunt van iemand die enigszins naast de maatschappij staat en een andere blik op de wereld heeft. In de opbouw van het boek (proloog: eind van het verhaal en dan de hoofdstukken hoe dit zo gekomen is) helpt hierbij erg goed. Net alsof ze in de periode van de rechtszaak terugkijkt naar hoe haar leven tot dit punt is gekomen.

Ondanks dat ik het best een goed boek vond, weet ik niet zeker of ik het snel had uitgelezen als ik het niet gewonnen had met de Advent-kalender actie van Hebban. Het is een beklemmend boek en ligt zwaar op je gemoed. Normaal lees ik dit soort boeken minder snel uit en combineer ik het met een wat luchtiger boek.