Over de auteur.

Pjotr Vreeswijk is geboren in Gouda en getogen in Den Haag. Na zijn diensttijd in Blomberg (Duitsland), waar hij als beveiliger bij de luchtmacht heeft gewerkt, is Pjotr in de Haagse horeca terechtgekomen. Hierna heeft hij de overstap naar de politie gemaakt, waar hij ondertussen ruim veertien jaar werkt.
Bij de politie heeft hij diverse functies en neventaken vervuld. Zo is hij motorrijder en mountainbikesurveillant in een achterstandswijk geweest en heeft hij als lid van onderzoeksteams verschillende grote rechercheonderzoeken gedraaid. Nu is hij, in de rang van brigadier, werkzaam als wijkagent aan bureau Scheveningen waar hij de spil tussen politie en burgers vormt. Naast zijn werk heeft hij een bijzondere passie met het schrijven van actiethrillers.

Na zijn debuut met Masterplan in 2016 werd dat boek in dat jaar door TrillZone uitgeroepen tot het beste thrillerdebuut van 2016.


Dwaalspoor

Het boek is verdeeld in korte hoofdstukken. Daarin worden aparte missies beschreven die nagenoeg gelijktijdig worden uitgevoerd. Dat wekt soms verwarring, maar houdt je scherp. Even wegleggen is daarom niet aan te raden.
Geheime diensten spannen zich in om terrorisme te bestrijden en te voorkomen. In Dwaalspoor lees je dat dit wordt gefrustreerd door reorganisaties van die diensten en persoonlijk gewin.

Met het verhaal vertelt Pjotr Vreeswijk hoe kwetsbaar de mens zichzelf heeft gemaakt met het ontwikkelen en installeren van ingewikkelde computersystemen. Denk maar aan het vele hacken van computers. Dat maakt Dwaalspoor beangstigend realistisch.

In het nawoord vertelt Pjotr iets over zichzelf. Hoe hij ertoe is gekomen om boeken te schrijven. Tevens vertelt hij daarin over de totstandkoming van de personages in zijn boeken.

Mijn mening over Dwaalspoor


Pjotr Vreeswijk heeft met zijn boek Dwaalspoor, in 2017 uitgegeven door uitgeverij LetterRijn, wederom een super hit te pakken. Hij kan zich meten met alle andere grote auteurs op dat gebied. Het is vlot geschreven en daardoor lekker te lezen. Het plot is een verrassing.