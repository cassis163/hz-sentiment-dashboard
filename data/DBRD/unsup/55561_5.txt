De Catalaanse schrijver Josep Maria de Sagarra (1894 – 1961) is in Nederland slechts bij een klein publiek bekend. En dat is jammer. In Spanje is het ‘een grote’ en terecht, de man is een taalvirtuoos met een zeer lyrische, zintuiglijke stijl.

‘Knoflook en Pekel’ is zijn tweede roman en dateert uit 1928.De door Frans Oosterholt fantastisch vertaalde roman verscheen hier in 2012 en kreeg laaiende recensies. Het verhaal van de fatale liefde van een jonge priesterstudent voor een plaatselijke schone speelt zich af in een armoedige vissersdorpje aan de Costa Brava en de steden Girona en Figueres.

Ik heb vooral genoten van de beeldende stijl van schrijven van de Sagarra. Elke zin is een feest. Neem bijvoorbeeld de manier waarop hij de domstad Girona beschrijft: ‘Een gerimpeld stukje wereld als een droge en zwarte pruim; verkouden, reumatische stenen, doortrokken van ontgoochelingen en artritis.’

Het verhaal begint in het door armoede geteisterde vissersdorpje Port de la Selva en de titel van het boek is heel toepasselijk. Je kunt de geur van knoflook en pekel bijna van de bladzijden opsnuiven. De Sagarra doet ook heel wat ‘visserslatijn’ in zijn zinnen. Geweldig, lezen dat boek!