Shock is een Young-adult boek dat gaat over vier vriendinnen. Voorheen vijf vriendinnen totdat één van de meisjes, Emma, spoorloos verdween na een schoolfeest tijdens een koude decembernacht (2013). In juli 2014 is Emma nog steeds vermist, maar besluiten de andere vier vriendinnen toch samen op vakantie te gaan naar Frankrijk.

De vriendinnengroep is een samenstelling van vier meiden die alle vier totaal verschillend zij. Lilly is lief en zorgzaam. Anouk beschikt over paranormale gaven, althans dat beweert ze. Mabel is een kind van rijke ouders en gedraagt zich vaak zo en Bo is de leider van de groep, althans zo doet ze zich vooral voor.

Alle vier de meiden dragen zorgen met zich mee op hun eigen manier, maar delen deze vaak niet met elkaar. Ze hebben alle vier hun eigen verwerkingsproces voor de verdwijning van één van hun beste vriendinnen, dit merk je doordat het verhaal verteld wordt vanuit het oogpunt van alle vijf de meiden.

Ook op vakantie lossen ze dingen alle vier op een andere manier op. Bijvoorbeeld wanneer Lilly plotseling kwijt is midden in het bos, besluit Bo voor de rest om door te lopen, omdat het onweert. In vele situaties volgen Mabel en Anouk haar voorbeeld, maar in dit geval trekt Anouk haar eigen plan. Dit zorgt ervoor dat Bo iets minder zeker wordt van haar beslissingen.

Op het moment dat er een kledingstuk en een ring van de verdwenen Emma wordt gevonden in de tas van Bo, wekt dit wantrouwen bij Anouk, Lilly en Mabel. Ze weten niet meer wat ze moeten geloven, maar durven ook niet tegen de woorden van Bo in te gaan.

Doordat je de gedachten en acties vanuit het oogpunt van de verschillende personages kunt lezen, merk je hoe veel de meiden van elkaar verschillen, maar ook overeenkomsten hebben die ze van elkaar niet weten.
Deze vorm van schrijven maakt voor mij vaak het verhaal voorspelbaarder dan andere verhalen, maar bij dit boek zag ik het einde niet aankomen. Ik vond het een onvoorspelbaar en ook ontroerend einde, omdat je het hele verhaal op een ander spoort wordt gezet.