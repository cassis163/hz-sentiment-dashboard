Deze Kuifjetitel kwam ik onlangs (weer) tegen en ik moest hem natuurlijk lezen na mijn reis door Peru afgelopen mei.

Kuifje en kapitein Haddock gaan naar Peru om de vermiste professor Zonnebloem te zoeken. Ze ontdekken dat hij gevangen wordt gehouden door de Inca’s. Hun eerste poging om de professor te bevrijden mislukt en daarom moeten ze half Peru doorreizen om weer bij hem te komen.
In de loop van hun reis die te voet door woestijn, gebergte en oerwoud gaat voert het verhaal langs typisch Peruaanse dieren: kapitein Haddock krijgt het diverse keren aan de stok met een lama en Kuifje wordt gegrepen door een enorme condor. De plaatselijke bevolking heeft het overbekende gebreide mutsje op. En al bij aankomst in Peru wordt Kuifje en kapitein Haddock een glas pisco aangeboden.
“Kuifje en de Zonnetempel” is eerst als feuilletonstrip uitgekomen tussen 1946 en 1948. Daarna verscheen ’t in 1949 als album. De taal is inderdaad nogal ouderwets. Maar hier en daar is dat juist best wel grappig. En het stoort eigenlijk niet in de plot.
Tekenaar en auteur Hergé (pseudoniem van Georges Prosper Remi Remi) is nooit in Peru geweest. Hij haalde zijn kennis van het land uit de encyclopedie en in het Jubelparkmuseum in Brussel. Voor de eerste Kuifje-verhalen deed Hergé niet zulk grondig onderzoek naar de achtergronden van het verhaal. Maar vanaf De blauwe lotus (strip #5) doet hij dat wel. En de geloofwaardigheid van de “Avonturen van Kuifje” nemen fors toe. Hergé kreeg bij zijn vooronderzoek voor “Kuifje en de Zonnetempel” hulp van Edgar Jacobs, eveneens een striptekenaar en leeftijdgenoot van Herge. Jacobs had grote belangstelling voor architectuur, kostuums, oude beschavingen en verre culturen, en dat was zeker perfect voor “Kuifje en de Zonnetempel”.

Uiteindelijk komen Kuifje en kapitein Haddock aan bij een oude vervallen stad van de Inca’s. De naam van de stad wordt niet genoemd, maar we kunnen beredeneren dat het Machu Picchu is vanwege de Zonnetempel. Ze gaan op onderzoek uit in de, door de vele aardbevingen in Peru half ingestorte gangen. Tot ze door de Indianen gevangen worden genomen….