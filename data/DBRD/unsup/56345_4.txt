Het boek begint heftig met de verkrachtingsscène van de 13-jarige Cill door een drietal pubers. Haar vriendin Louise ontspringt de dans en diens 10-jarige broertje Billy is te dronken om te begrijpen waar het over gaat. Een week later wordt in het dorp een oude vrouw vermoord waarvoor later haar 20-jarige kleinzoon, de geestelijk niet volwaardige Howard, wordt veroordeeld. Een maand later is Cill van de aardbodem verdwenen, weggelopen? De verkrachting wordt niet bewezen geacht en Louise en haar familie verhuizen.
Tot zover de hoofdpersonen in het verleden.

30 jaar later worden deze zaken opgerakeld door toedoen van antropoloog en wetenschapper Dr. Jonathan Hughes, en gemeenteraadslid George Gardener. Een ongelijker koppel valt er haast niet te verzinnen, maar na een valse start – waarbij beiden hun persoonlijke frustraties moeten onderkennen – bundelen zij hun krachten om erachter te komen wat er nu eigenlijk precies is gebeurd met Cill, Louise en Howard.
Er blijken veel vraagtekens te zijn: waarom hielp Louise haar vriendin niet, wat is de rol van de ouders en met name de vader van Cill geweest, waarom is Billy nooit ondervraagd? Waar zijn de kinderen van toen gebleven en willen zij hun verhaal alsnog vertellen?

De lezer krijgt de feiten, leugens en waarheid voorgeschoteld in een constante stroom van informatie in de vorm van gebeurtenissen van de verschillende hoofdpersonen, van krante-artikelen, getuigenverslagen van de vroegere misdaad en mailverkeer tussen de verschillende personen. Gaandeweg ontstaat er een logisch verhaal met met steeds verschillende invalshoeken.
Het is zaak alle aangeboden informatie goed uit elkaar te houden: wat is leugen, wie vertelt de waarheid, welke consequenties hebben de verschillende verklaringen over dezelfde gebeurtenis. Ik was bijna geneigd om alles schematisch vast te leggen om overzicht te houden, want Minette Walters maakt er een ingewikkelde puzzel van. Toch weten Jonathan Hughes en George Gardener de verschillende stukjes logisch aan elkaar te leggen totdat op het eind de dader uit onverwachte hoek tevoorschijn komt.
Boeiende thriller van een hoog niveau met als extra toetje een goed gedoseerde maatschappijkritische visie op de samenleving anno jaren 70 en anno nu.