Auteur:

Sterre Carron studeerde tropische geneeskunde aan het Tropisch Instituut in Antwerpen. Ze werkte in Rwanda en Zaïre voor Artsen zonder Grenzen, heeft belangstelling voor forensische geneeskunde en specialiseerde zich in oosterse spiritualiteit. In 2013 debuteerde ze met haar thriller "Mara", waarmee hoofdinspecteur van de gerechtelijke politie Rani Diaz haar intrede deed in de Nederlandstalige misdaadliteratuur. Na "Mara" volgden "Thirta" en "Matsya". In 2015 publiceerde ze met veel succes de thrillers "Trifla" en "Indigo" en in 2016 "Indra" en "Gotcha!". In maart 2017 verscheen "Carta" en in september van datzelfde jaar "Puta". Dit voorjaar publiceerde ze "Preta". Haar nieuwste thriller (oktober 2018) heet "Pitta". (bron: www.witsand.be)


Achterflap:

De zomer barst in alle hevigheid los, maar hoofdinspecteur Rani Diaz heeft geen tijd om van de zon te genieten. Als er een meisje uit het ziekenhuis verdwijnt, is iedereen in rep en roer. Er wordt met man en macht naar het kind gezocht. Kort daarna meldt een vrouw dat haar verloofde vermist wordt. Twee cases, één dader? Wat drijft deze obsessieveling? Lukt het Rani en haar team om de puzzel compleet te krijgen voor er meer slachtoffers vallen?


Mijn mening:

Sterre's boeken hebben allemaal een heel speciale titel, deze keer was dat niet anders. Ik vind het altijd weer leuk om in het verhaal te ontdekken wat de titel betekent en hoe deze zelf ook in het verhaal past.
Pitta start met een ijzersterke proloog die niets aan de verbeelding overlaat. Ook de eerste hoofdstukken grijpen je meteen naar de keel: Een klein meisje dat verdwijnt uit het ziekenhuis... met zo een begin, wordt je als lezer meteen in het verhaal gezogen.
Het leuke aan dit boek zijn weer de korte hoofdstukken die in willekeurige volgorde vanuit verschillende personage's verteld worden (slachtoffer, dader, Rani, …). Hierdoor blijf je er goed met je hoofd bij. Er gebeurt veel waardoor de spanning er goed in blijft; zowel in de cases als in het leven van de inspecteurs.
Regelmatig vroeg ik me af hoe alles in elkaar zou passen, Sterre maakt het zichzelf absoluut niet gemakkelijk.
Maar ze heeft me niet teleurgesteld! Uiteindelijk passen zelfs de kleinste details perfect in elkaar. Pitta is een ijzersterke thriller met enkele zeer gruwelijke hoofdstukken (niet voor gevoelige lezers!).

Dit boek is een topper en is zeker 5 hele dikke sterren waard!