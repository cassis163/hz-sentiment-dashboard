De Amerikaanse schrijver Dan Brown introduceerde in 2003 professor Robert Langdon als protagonist in de thriller De Da Vinci Code. Mede dankzij een enorme publiciteitscampagne werd het wereldwijd een groot succes. Oorsprong is het vijfde boek waarin Robert Langdon de hoofdrol speelt. Als het boek begint, bevindt hij zich met een groot aantal genodigden in Bilbao bij een presentatie die wordt gegeven door de futuroloog en vroegere student van hem Edmond Kisch. Kisch zal een nieuwe ontdekking wereldkundig maken en antwoord geven op twee vragen: waar komen wij vandaan en waar gaan wij naartoe? De onthulling zal een schok van ongekende omvang veroorzaken en het fundament onder het bestaansrecht van alle religies in de wereld wegslaan. Zover komt het echter niet. Kisch wordt vermoord en Robert Langdon en de aantrekkelijke Ambra Vidal verkeren ineens in groot gevaar.

De boeken van Dan Brown roepen gemengde reacties op. Er zijn veel lezers die zijn boeken waarderen terwijl anderen uiterst kritisch zijn en die kritiek niet onder stoelen of banken steken. Het is waar dat Dan Brown al zijn boeken op dezelfde manier structureert en hierin schuilt het gevaar dat er sleetsheid gaat optreden. Het is een verschijnsel dat je ook bij andere auteurs ziet maar opvallend genoeg is de kritiek op hen nooit zo stevig als die op Dan Brown. Het lijkt er soms op dat dit soort negatieve reacties een soort modeverschijnsel zijn geworden.

Oorsprong is een spannende thriller die gaat over de zoektocht van Robert Langdon en Ambra Vidal naar de sleutel die een bestand zal openen waarin de antwoorden op vragen over oorsprong en bestemming van de mens staan en de verwoede pogingen van een aantal reactionaire krachten om die zoektocht onmogelijk te maken. Dat Dan Brown hierbij mooie en interessante locaties als Madrid, Bilbao, Barcelona en Sevilla ten tonele voert en uitgebreid documenteert en daarnaast ook zijpaden bewandelt op het gebied van kerk en wetenschap maken het verhaal alleen maar boeiender. Zo refereert hij o.a. aan de ideeÃ«n van Kevin Kelly over het Technium en als je je daarin wat verder verdiept, kom je in een wereld terecht waarvan je dacht dat die alleen in sci-fi boeken bestaat maar die zich om ons heen al aan het vormen is. Interessante en beangstigende ontwikkelingen die de wereld ingrijpend zullen veranderen. Ook de kritiek op gedateerde machtsstructuren in en de tanende invloed van bijvoorbeeld de Rooms Katholieke kerk geeft stof tot nadenken.

De schrijfstijl van Dan Brown is niet vlekkeloos over en de opbouw van het plot is niet altijd even stevig en consequent maar toch boeiend genoeg voor een goede leeservaring. Zelfs de oppervlakkig uitgewerkte personages en de soms te lange verhandelingen over zaken die er niet echt toedoen, doen hier niets aan af.

Is Oorsprong een top boek? Nee. Is het een slecht boek? Nee. Is Dan Brown een literair genie? Beslist niet. Toch is Oorsprong een boek dat je met plezier leest en dat komt vooral door de formule die Dan Brown hanteert en die toch minder sleets is als zijn critici je willen doen geloven. Het is een formule die interessant en uitdagend genoeg is om veel mensen te kunnen boeien.