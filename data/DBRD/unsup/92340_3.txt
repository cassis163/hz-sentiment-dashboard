De onschuldigen van Harlan Coben is een minder goed boek dan, pak 'm beet, Niemand vertellen of Geen tweede kans. Dit boek mist het enorme tempo, de constante dreiging, de onverwachte plotwendingen. Je ziet een aantal zaken ver vóór het einde aankomen. Misschien komt dat omdat ik alle boeken van Coben heb gelezen en dus wel zo'n beetje snap waar hij de mosterd haalt, maar het kan ook zijn dat dit boek gewoon wat minder verrassend in elkaar zit.... en ik denk dat het laatste het geval is. Zo is het erg gemakkelijk dat alle hoofdrolspelers op een bepaald moment in het boek opeens allemaal op dezelfde plek zijn of binnen het uur aankomen. En is het erg toevallig dat iedereen die jaagt of opgejaagd wordt zelfstandig uitkomt bij een bepaald hotel waar een cruciaal stukje te vinden is.
Nee, Coben kan het beter dan dit boek. Wat niet wil zeggen dat het geen leuk boek is. De plot is eigenlijk wel goed bedacht, hoewel vergezocht maar dat is geen nieuws voor Coben. De mensen zijn redelijk uitgewerkt, ook de wat minder goeien zijn goed genoeg neergezet. Maar dat is niet genoeg om dit boek boven de middelmaat van zijn eigen standaard uit te tillen.