Aan de zuidelijke zijde van Albion wordt een complot gesmeed om ten strijde te trekken tegen de Anakim die het noorden bevolken. Tijdens de eerste confrontatie sneuvelt de Black Lord en komt de 19-jarige Roper plots aan het hoofd van het rijk van de Anakim te staan. Uvoren, de meest invloedrijke krijger, wil de troon echter voor zichzelf. De jonge troonopvolger moet een manier vinden om de troon te behouden en de Zuiderlingen te verslaan te midden van politieke spelletjes en een verdeeld rijk op het randje van een burgeroorlog.
The Wolf is het eerste deel van een nieuwe historische fantasy-reeks: Under the Northern Sky. Hierin wordt The Black Kingdom bevolkt door reusachtige krijgers die eeuwen leven in plaats van jaren. De Zuiderlingen lokken een oorlog uit en storten heel Albion hierdoor in een strijd op leven en dood. Auteur Leo Carew schiep een wereld die sterk aan de Middeleeuwen doet denken met krijgers die doen denken aan ridders en Vikingen. Hij geeft er echter een speciale toets aan door nieuwe volkeren te scheppen zoals de Anakim en de Unhieru. Het zijn de Anakim met hun lichaamseigen beenderen borstplaat en aanzienlijke lengte die de hoofdrol opeisen. De lezer raakt beetje bij beetje betrokken bij het machtsspel dat gespeeld wordt achter de schermen en op het strijdtoneel.
Carew heeft een plot gecreëerd dat bol staat van actie. De fysieke strijd tussen de twee volkeren komt uitgebreid aan bod. De oorlogsscènes worden uitvoerig beschreven en ook de gruwelijke details worden niet overgeslagen. Wie dit boek leest moet voorbereid zijn op redelijk wat bloedvergieten. Toch beperkt Carew zich tot wat functioneel is voor het verhaal en het wordt nergens onnodig grafisch.
De personages in dit boek zijn vooral mannelijk. Aan de zijde van de Anakim zijn het vooral Roper, zijn lijfwachten en Uvoren die de boventoon voeren. Vrouwen zijn niet bij de strijd betrokken en lijken braaf binnen de muren van de hoofdstad te moeten wachten. Dat stoort het verloop van het verhaal niet echt, maar is wel een gemiste kans om een nog complexer en steviger verhaal te scheppen. De enige die een min of meer memorabele rol op zich neemt en zich in het politieke strijdgewoel waagt is Keturah, de jonge bruid van Roper. Hopelijk breidt Carew haar rol nog verder uit en introduceert hij nog enkele sterke vrouwelijke personages of vallen er ten behoeve van het evenwicht nog wat mannelijke slachtoffers. Bij de Zuiderlingen speelt de koningin een bescheiden bijrol, ook die had Carew wat meer mogen uitspelen. Bellamus, de aanvoerder van de zuiderlingen, is een originele vondst vanwege zijn bescheiden achtergrond en bizarre honger naar kennis van de Anakim.
The Wolf kan bogen op een originele setting, al is de plot min of meer doorzichtig voor de geoefende lezer en gaat Carew redelijk voorzichtig om met zijn personages. De auteur weet wel hoe hij het verhaal moet brengen, daardoor blijft het toch boeiend tot aan de epiloog. Hij versnelt en vertraagt het tempo wanneer nodig en komt zo nu en dan spitsvondig en zelfs humoristisch uit de hoek. Dat maakt van Leo Carew een nieuwe stem binnen de fantasy die gehoord mag worden.