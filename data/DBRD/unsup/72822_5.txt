Sluipend Gif is, na Een vlaag van waanzin, de tweede psychologische thriller van Corine Hartman.

Het idee voor dit verhaal kwam bij Corine op na het lezen van een artikel over een moordzaak in Frankrijk waarin Jacqueline Sauvage haar man doodschoot, na 47 jaar door hem mishandeld te zijn geweest.

Sluipend Gif speelt zich af in een heel klein dorpje, Bronkhorst. Een handjevol inwoners, een paar evenementjes per jaar en een sfeer van "ons kent ons".
Maar is dat wel zo?

Jacqueline en Gijs, een echtpaar, wonen in dat dorp. Hun enige dochter Hanna is een aantal jaren geleden vertrokken naar Frankrijk en heeft het contact verbroken.
Jacqueline is manisch-depressief en slikt hiervoor medicijnen.
Haar moeder, Adrienne, die ook aan deze ziekte lijdt, vertelt haar dat ze ernstig ziek is en niet lang meer te leven heeft. Ze wil niet lijden en kiest voor euthanasie.

"Ik wil leven, niet vegeteren" is haar motto.

De dood van haar moeder brengt bij Jacqueline een intense verandering teweeg. Ze wil ook leven en weet wat haar te doen staat.

Met Sluipend Gif heeft Corine Hartman een heftige en sterke psychologische thriller neergezet.
De onderhuidse spanning pakt je meteen bij de hand en laat je meenemen met Jacqueline in het verhaal.
Je begrijpt haar, haar angst, haar onzekerheid, haar drang naar vrijheid.
Door de beeldende zinnen voel je je zeer betrokken bij Jacqueline, maar ook bij Gijs en Hanna. Een verhaal van frustraties, teleurstellingen, gemis, maar ook van liefde.

Gijs, Jacqueline en Hanna zijn de hoofdkarakters in het boek. Zij vertellen ieder hun deel van het verhaal, waardoor je bij hen betrokken raakt.
Door de continue spanning wil je blijven doorlezen, weten wat er te gebeuren staat.
Langzaamaan leiden de gebeurtenissen je naar een verrassend einde en geeft je daar nog iets om over na te denken mee.
Een thriller die je niet meteen loslaat, maar zeker nog een tijdje in je hoofd blijft hangen.

Corine is inmiddels begonnen aan haar derde psychologische thriller, die zich ook weer bij de IJssel zal afspelen.