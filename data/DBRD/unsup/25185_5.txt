Met veel enthousiasme las ik begin vorig jaar het eerste deel van de Ayesha Ryder-trilogie (mijn recensie lees je hier). Ik keek meteen uit naar het volgende deel en eindelijk was het nu zover!

Ayesha is mooi, slim, stoer en sterk (je zou bijna jaloers worden!) en ze heeft een heftig verleden. Ze beleeft in dit tweede deel Gestolen erfgoed weer een spannend avontuur, waarin ze het gevaar niet uit de weg gaat. En dat alles omdat ze koste wat kost de Ark des Verbonds wil vinden. Haar zoektocht naar de Ark raakt verbonden met de opdracht die ze heeft gekregen van de Amerikaanse minister van Buitenlandse Zaken: de gestolen kostbaarheden die de Britten in 1814 uit het Witte Huis hebben meegenomen opsporen.

Zonder dat ze het in eerste instantie doorheeft wordt Ayesha afgeluisterd en gevolgd. Er is iemand die ook heel graag de schatten in handen krijgt. Iedereen heeft zijn eigen agenda, de Britten en de Amerikanen, wie is er nog te vertrouwen?

Ook dit boek heb ik weer verslonden. Het is spannend en boeiend van begin tot eind. De combinatie van een onwijs intrigerende hoofdpersoon, spanning, avontuur, actie, geschiedenis en in dit deel zelfs een beetje romantiek, maken het voor mij tot een perfect geheel. Gelukkig komt ook Lady Madrigal, de bejaarde maar o zo pientere dame uit deel één weer terug. En ik heb gehoord van de auteur dat hij bezig is met een serie rondom deze boeiende dame en haar avontuurlijke leven in de jaren ’30! En van Ayesha komt er zelfs een vierde deel, waar ik heel blij mee ben. Maar eerst deel drie nog lezen, wat heb ik daar al zin in, want van Ayesha Ryder heb ik nog lang geen genoeg!
Met Ryder: gestolen erfgoed heeft Nick Pengelley weer een supersterk verhaal neergezet. Ik ben blij!