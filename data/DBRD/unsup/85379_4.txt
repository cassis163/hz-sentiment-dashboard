Hoewel ik twijfel tussen drie en vier sterren geef ik er vier, om de schamele twee van de Crimezone-recensie en de eerder geplaatste bezoekersrecensie wat te compenseren.
Goed boek, zeker voor een debuut: geloofwaardig verhaal, dat me tot het eind toe boeide, al was het verloop enigszins voorspelbaar. Hoofdcommissaris Mona Seiler behoeft wat nadere uitwerking; ik neem aan dat het volgende boek (Ontrouw) doorborduurt op wat we inmiddels van haar weten, zoals ook andere schrijvers van seriethrillers niet al in deel 1 hun kruit verschieten. Ook moet ze proberen haar vak beter onder de knie te krijgen, ik ben niet onder de indruk van haar speurderskwaliteiten; dat is geen kritiek op het boek, maar op de persoon Seiler, die zich eens achter de oren zou moeten krabben of ze in deze functie wel op haar plaats is. Maar goed, uit mijn kritiek op Seiler blijkt mijn sympathie voor haar, ze doet me wel wat.
Ben benieuwd naar Ontrouw en Familiezaak (laatstgenoemde is nog niet in Nederland uit), neig ernaar ze in het Duits te lezen, omdat Von Bernuth enorm taalvaardig is (zie ook haar webiste: http://www.christa-bernuth.de/) en een vertaling daar nooit aan kan tippen.