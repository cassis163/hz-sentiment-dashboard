Het is het jaar 1013 als Dagna samen met een aantal leden van de Koninklijke familie vlucht van Engeland naar Normandië. Ze worden tijdens hun reis overvallen en het reisgezelschap wordt uit elkaar gescheurd.
Als Dagna vijf jaar later aanspoelt op een strand weet zij niet hoe zij daar is gekomen. Ze beseft niet eens dat ze een gat heeft van 5 jaar in haar geheugen. Op het strand ontmoet zij Enar die zich in een benarde situatie bevindt. Dagma besluit met gevaar voor eigen leven hem te helpen.
Langzaam komen Dagna’s herinneringen terug. Ze besluit om met de hulp van Enar terug te gaan naar Engeland. In de vijf jaar die zijn verstreken is er veel veranderd wat de situatie en de queeste niet makkelijk maakt. Aan het hof in in Engeland vindt Dagna naast verloren vriendschappen, bondgenoten en vijanden. Zal het Dagna lukken haar demonen uit het verleden te verslaan en haar plek aan het hof weer te vinden? Wat moet ze met haar gevoelens voor Enar, zullen die ooit kunnen worden beantwoord? En hoe zit het met het grote geheim waar zij achter komt? Is zij haar leven nog wel zeker?

Wat niemand weten mocht is en historische roman die je onmiddellijk meeneemt de geschiedenis in. De beschreven setting voelt heel realistisch aan door de gedetailleerde beschrijving van omgeving, personages, kleding en gedragingen.
Interessant is dat veel van de personages ook daadwerkelijk hebben bestaan en de auteurs hebben in hun nawoord meer over hen verteld. Toch is dit een fictief verhaal, vermengd met historische feiten.
Alhoewel het een roman is, is er wel degelijk spanning te vinden in het verhaal. De queeste van Dagna is niet zonder gevaren en zij wordt niet afgeschilderd als een weerloze jonge edelvrouwe, maar als een jonge vrouw die door gebeurtenissen uit haar leven is gegroeid en verhard, weet wat ze wil en niet over zich heen laat lopen.
Zeker een aanrader voor wie houdt van historische romans met een vleugje actie.