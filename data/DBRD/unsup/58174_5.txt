Val McDermid is een Schotse schrijfster van misdaadverhalen, vooral haar boeken met profiler Tony Hill zijn bekend. Hij vormt trouwens de basis van de tv-serie Wire in the Blood, de titel van dit boek dat de tweede in de Tony Hill-serie is.
Dit boek dateert al van 1998 maar dat is er niet aan te lezen. Het is een super spannend boek met verrassende plotwendingen zoals je ze niet vaak leest.
In dit boek staat de profilering nog in de kinderschoenen en wordt niet aanzien als wetenschappelijk correct, laat staan dat je het kan gebruiken. Het is nog vechten tegen de bierkaai. Maar na het lezen van dit boek mag het duidelijk zijn dat het een belangrijk middel kan zijn in het vatten van een dader. Het is voornamelijk efficiÃ«nt in een serie misdaden, maar ook met een enkele misdaad kan het vruchten afwerpen.
In Het profiel wordt er een studie- en onderzoeksgroep opgericht om de knepen van het vak profilering te leren. Je krijgt er hiermee een goed zicht op hoe dit precies in zijn werk gaat. Heel interessant om te volgen. En dan blijkt er een studente een serie misdaden op het spoor te zijn. De lezer weet ondertussen al wie dit is en hoe hij in zijn werk gaat. Maar het is de taak van de speurders om de dader ten eerste te ontmaskeren, maar ten tweede om over bewijzen te kunnen beschikken om na een daadwerkelijke arrestatie de arrestant ook nog veroordeeld te krijgen in de rechtbank.
Er is in dit boek trouwens ook nog een tweede verhaallijn die om een oplossing vraagt. Er is ergens een brandstichter aan het werk die moet gestopt worden. Ook hier helpt het maken van een profiel een handje.
McDermid heeft hier een zeer spannend verhaal van gemaakt, het is een boek dat je moeilijk opzij kan leggen. Een top boek ook al is het al een oudje. En nog een pluspuntje: humor!