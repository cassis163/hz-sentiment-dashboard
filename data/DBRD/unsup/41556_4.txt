Na ruim twee jaar stilte verschijnt in december eindelijk de achtste Maggie O'Dell-thriller in Nederlandse vertaling. De serie van de Amerikaanse bestsellerauteur Alex Kava behoort al vele jaren tot mijn persoonlijke favorieten. Niet omdat ze bekendstaat om haar vernieuwende stem in genre, nee, Alex Kava heeft een geheel andere kracht. Een nieuwe Alex Kava staat voor een gegarandeerde pageturner. Escapisme van de bovenste plank en daar is op zijn tijd hélemaal niets mis mee. James Patterson meets Patricia Cornwell, maar Kava is zelfs beter. Want, het is Kava tot dusver gelukt om mij nooit teleur te stellen. Wat dat betreft sluit ik me aan bij een Amerikaanse blogger die schreef dat Alex Kava zijn vertrouwen in het platgetreden subgenre FBI-agent-jaagt-op-seriemoordenaar heeft teruggebracht.
De kracht van Alex Kava zit 'm, naast de altijd goed garantie, in het neerzetten van de karakters volgens beproefd concept. Ze bouwt de plot op rond een handvol personages dat ze in korte, krachtige hoofdstukken tot leven laat komen, en voert de spanning op tot een veelal explosieve ontknoping.
Haar hoofdpersoon, FBI-profiler Maggie O'Dell, heeft in haar leven al voor de nodige vuren gestaan en de dood al meer dan eens recht in de ogen gekeken. Toch slaagt Alex Kava er nog steeds in om haar geloofwaardig te houden. Dat is een prestatie als je beseft dat Maggie O'Dell niet wars is van de nodige stereotiepe eigenschappen als eigengereid en haar ongeremde gevoel voor rechtvaardigheid. Ook in Slachtoffers laten deze eigenschappen haar niet in de steek. Terwijl oorkaan Isaac met hoge snelheid de Golf van Mexico nadert, wordt Maggie op missie gestuurd naar het mogelijke middelpunt van de orkaan, de stad Pensacola in Florida. Iets eerder ontdekte de kustwacht aldaar een losgeslagen viskoeler in het water. De kist is gevuld met menselijke lichaamsdelen. Maggie's lover, de militair forensisch arts Dr. Platt, is niet blij met haar uitzending, maar staat zelf voor een heel ander mysterie: een geheimzinnige bacterie die in een marinehospitaal dood en verderf zaait. Terwijl de storm de kust bereikt, moet Maggie haar persoonlijke angsten overwinnen om haar missie tot een goed einde te brengen.
Ook in Slachtoffers laat Alex Kava zeer behendig een aantal verhaallijnen door elkaar bewegen tot ze naadloos in elkaar smelten. Daarnaast brengt ze de natuurterreur van de naderende orkaan echt tot leven, wat het verhaal een extra spanningslaag meegeeft. Alles bij elkaar scoort Kava ook met haar achtste Maggie O'Dell wederom een dikke voldoende.
Ben je fan van Alex Cross, Rizzoli & Isles of Kay Scarpetta, dan zullen de avonturen van Maggie O'Dell vast en zeker in de smaak vallen. Laat je dan in ieder geval niet op het verkeerde been zetten: dat je haar boeken niet op de tafels in de boekhandel vindt, maar uit het tijdschriftenvak van de supermarkt moet plukken, heeft duidelijk niets van doen met de kwaliteit ervan. Alex Kava is een blijvertje.