'Kaapse corruptie' is de eerste (vertaalde) thriller met de privé detective Fish Pescado en zijn vriendin, de advocate Vicki Kahn.
Het verhaal speelt in het Zuid-Afrika van na de apartheid.

Tussen zijn geliefde surf momenten spendeert Fish Pescado zijn tijd met wat kleine opdrachten.
Tot hij via zijn vriendin de opdracht krijgt de omstandigheden te onderzoeken van een auto ongeluk, waarbij een onschuldige toeschouwer in coma geraakte en later in verdachte omstandigheden overlijdt. Maar spoedig wordt het onderzoek gedwarsboomd door 'hogere' kringen en wordt hen dringend aangeraden ermee te stoppen, wat Fish Pescado uiteraard juist niet doet.
Daarnaast zijn er bepaalde invloedrijke figuren, die zich vooral bezighouden met het veiligstellen van hun persoonlijke belangen en interesses en dit zonder enige scrupules
Eén daarvan is een vroegere topman van de politie, Jacob Mkezi, die is moeten aftreden wegens belangenvermenging.
Ook nu blijkt hij een dubbele rol te blijven spelen.

Tussendoor vertelt Mike Nicol het verhaal van een moordcommando uit de jaren 1970-1980, dat in opdracht vrijheidsstrijders en tegenstanders van het apartheidsregime uit de weg ruimt.

De titel van het boek, 'Kaapse corruptie', omschrijft mooi waar het hier omdraait.
Het geeft een beeld van een hedendaags Zuid-Afrika achter de coulissen van de macht, waar eigenbelang en corruptie een voorname rol spelen en waar het niet altijd duidelijk is wie de goeden en de slechten zijn.
Uiteindelijk is het nog altijd 'geld en macht', die van de huidige machthebbers de voornaamste drijfveren blijven .
Een samenleving ook waar men de gevolgen van een misdadig auto ongeluk zo maar kan laten verdwijnen en elk onderzoek laten stoppen.
De gewone man staat machteloos, zoals de vader van het slachtoffer het uitdrukt '...wij zijn maar eenvoudige mensen...dat kunnen we niet doen, tegen belangrijke personen (411)'.
Een belangrijk element in het boek is ook een afrekening met het verleden, waarbij blijkt dat sommige figuren een dubbel spel spelen.

Tegen deze maatschappelijk achtergrond brengt Mike Nicol een mooie en vooral inhoudelijk sterke thriller.
Het verhaal komt wat moeilijk op gang en het duurt wat vooraleer de schrijver de verschillende personages, verbanden en intriges heeft ontrold.
Maar ééns dat je dat beeld hebt krijg je een boeiende thriller over macht en machtsmisbruik.

De karakters zijn daarbij mooi uitgewerkt tot echt levende personen, met de nodige nuanceringen.
Mike Nicol hanteert een vlotte en vrij zakelijke schrijfstijl in veelal korte hoofdstukken en met goede dialogen.
Soms ook met een wrang ironische ondertoon: denk daarbij aan het hoofdstuk met de 'miss landmijn overlevenden' verkiezing.

Voor geïnteresseerden: in Duitse vertaling zijn inmiddels het tweede en het derde deel verschenen