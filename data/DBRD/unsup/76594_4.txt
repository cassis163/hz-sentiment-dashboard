De roman Een nieuwe start is het eerste deel van de trilogie over Anja Koenders. Anja een iets wat onzekere vrouw keert in dit deel terug naar haar geboortedorp en gaat daar weer bij haar familie inwonen. Nadat ze met veel moeite haar relatie met Bram heeft verbroken hoopt ze in Aalten weer een nieuw leven voor zichzelf op te kunnen bouwen. Haar familie is erg blij Anja weer in hun midden te hebben alleen lijkt haar zus daar anders over te denken.

In deze streekroman hebben de auteurs romantiek, spanning en drama gecombineerd tot een vermakelijk verhaal dat zich gemakkelijk laat lezen. De sympathieke personages uit de achterhoek zijn zo neergezet dat iedere lezer zich wel in een of meerdere personages zou moeten kunnen verplaatsen. Voor iedereen die graag romans leest is dit boek een leuke opzet naar het volgende deel van de trilogie. De roman voelt niet compleet, er is weinig verdieping en leest meer als een introductie. Een aangename eerste ontmoeting met Anja en de andere personages. Een prima start en een aanloop naar hopelijk een spannend vervolg.

Er is nog een leuk extraatje achter in het boek te vinden. De familie Koenders is gek op lekker eten en ze bakken dan ook de lekkerste dingen. Een aantal van hun recepten staan als afsluiting in de roman vermeld. Zodat je na het lezen aan de slag kunt met het bereiden van o.a. quiche, rode port-saus en een lekkere appelcake.