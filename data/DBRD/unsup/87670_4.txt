Welk tienermeisje droomt er nu niet van om samen met een stel vriendinnen de kerstvakantie door te brengen in een huisje in de Ardennen? Pippa, Feline, Kim en Abby hebben zich er weken op verheugd.
In het eindexamenjaar van de middelbare school vertrekken 4 vriendinnen voor een korte vakantie naar het vakantiehuisje van Abby's ouders. Het had een gezellige boel moeten worden, maar al snel ontstaan er irritaties, jaloezie en kleine ruzies. De sfeer wordt om te snijden. Tijdens een wandeling ontmoeten de vier meiden drie Hollandse jongens. De dominante Pippa nodigt de jongens 's avonds bij hen thuis uit. Na deze avond verdwijnen de meisjes één voor één. Hebben de vrienden hier iets mee te maken?
Ik heb het boek in één ruk uitgelezen. Het was ontzettend spannend. Het las lekker vlot. Taal en verhaal pasten goed bij mijn leeftijd. Toch waren er wat dingen (seks en zo) die er voor mij (mijn leeftijd) nog niet in hoefden. Het boek is dus meer geschikt voor meiden die al wat langer op het voortgezet onderwijs zitten. De hoofdpersonen in het boek zijn ook wat ouder dan ik zelf ben.
Ik had nog nooit een boek van Wallis de Vries gelezen, maar ik begrijp na het lezen van dit boek echt waarom er zoveel boeken van de schrijfster in de bieb te vinden zijn. Wat ik ook erg leuk vond, is dat er voor in het boek een uitnodiging zit om mee te doen aan een coverwedstrijd. De covers van Mels boeken zijn heel mooi. Wanneer je een foto van jezelf instuurt maak je kans om een echte fotoshoot te winnen, waarbij jouw foto op de cover komt. Ik heb mij maar meteen aangemeld. Strandt na deze recensie mijn hoop op een carrière als schrijfster, dan maak ik altijd nog kans om model te worden!
Mijn conclusie is dat Vals een topboek is dat elke jeugdige thrillerfan deze kerstvakantie moet lezen.