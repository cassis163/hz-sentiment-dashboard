Tijdens de CZ-dag kreeg ik van een van de aanwezigen dit boek cadeau. Ik begon er enigszins sceptisch aan omdat er zo veel van 'dit soort' boeken op de markt zijn momenteel. Al snel bleek me echter dat ik mijn mening moest herzien: dit is leuk! Het is prachtig om te zien hoe Esbach kans ziet om 'even' de wereldeconomie te verklaren, en er direct bij te zeggen hoe het anders, en vooral beter zou kunnen. Dat Esbach dit verpakt in een dikke pil die leest als een ouderwets jongensboek - zie ook de tekst op de achterkant van het boek - draagt alleen maar bij aan het leesplezier.
John, de jonge knul die nauwelijks onderwijs heeft genoten, is prima getroffen, maar gelukkig is Esbach niet zo ver gegaan dat hij alles waar John geen verstand van heeft omstandig uit gaat leggen.
Toen ik het uit had kwam ik tot de ontdekking dat ik het niet alleen leuk, maar ook nog leerzaam gevonden had.
Ik kan het dus verder helemaal eens zijn met de mooie woorden die Kees over dit boek heeft geschreven.