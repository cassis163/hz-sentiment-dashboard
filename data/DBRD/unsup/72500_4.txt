Er is al veel geschreven over het leven en het lot van mensen die huis en haard verlaten om ergens anders een nieuw bestaan op te bouwen. Denk aan de mensen die achteloos en reddeloos over de steppe dwalen in het prachtige Dit zijn de namen van Tommy Wieringa. Leonard Ilja Pfeijffer toont in La Superba de krochten van Genua waar veel Afrikaanse vluchtelingen bij elkaar wonen en als krabbelaars hun kostje bij elkaar scharrelen. En Atticus Lish schetst in Ter voorbereiding op het volgende leven de ondergang van een Amerikaanse soldaat en - in een parallelle wereld - de overlevingskunsten van een illegale Chinese vrouw. Zij bouwt met vallen en opstaan een bestaan op in de wereld waar velen anderen in de wereld graag naartoe willen trekken.

In Dover van Peek volgen we meerdere personages die op weg zijn naar een ondergang die al op de eerste pagina's is aangekondigd. In de Britse havenplaats wordt een zeecontainer opengemaakt en daarin worden de lichamen aangetroffen van ongeveer 50 illegale Chinezen, die vanuit Rotterdam de sprong naar Groot-Brittannië hebben proberen te maken. Rond dit historische feit schetst Peek een angstaanjagend beeld van een parallelle wereld die naast de onze bestaat en waar we weinig tot niets van weten.

De succesvolle advocaat Bernard glijdt af en komt terecht in de wereld van de mensenhandel, alwaar Abdoe en mister Chow mensen over de wereldkaart schuiven alsof pionnen zijn. Een van hen is Tony, die uit Indonesië is gevlucht en in de keuken van een Chinees restaurant eindeloze uren werkt. Chow gebruikt hem ook om mensen door het land te vervoeren.

In die wereld die zich naast de onze bevindt tellen levens nauwelijks. Die 50 doden in de zeecontainer hebben hun overtocht betaald. Dus? En dat een zwanger meisje hardhandig tot de orde geroepen wordt als ze aan de porno-industrie probeert te ontsnappen, hoort bij dat leven. Lish en anderen laten dat ook in hun boeken zien.

In de kern vertelt Peek in Dover een verhaal over het menselijk tekort en de onmenselijke wijze waarop wij mensen gebruik en misbruik van elkaar maken. Het is net de zijderoutes. Op weg naar het land der bestemming lever je geld, waardigheid en regelmatig zelfs je leven in.

Peek is een groot schrijver. Hij laat je de spanning in de levens van de mensen voelen. Hij is nergens breedsprakig, omdat de levens van deze mensen geen bloemrijke taal kennen. Het lot hangt boven het verhaal en je weet dat er geen ontkomen aan is. En toch sta je als lezer in de container te happen naar adem en te beuken op het metaal. En dat terwijl je weet dat het zinloos is.