'De Tattooverzamelaar' - Alison Belsham




Genre: Thriller
Uitgeverij: The House of Books
ISBN: 9789044353884
Aantal pagina’s: 334
Uitvoering: paperback
Verschijningsdatum: september 2018

Met dank aan Uitgeverij The House of Books voor het recensie-exemplaar.

Over de auteur
Alison Belsham is geboren in Hampshire, in het Verenigd Koninkrijk, en woonde sindsdien in Canada, Kent en Londen. Zij woont sinds korte tijd in Edinburgh, een stad vol geschiedenis en een beroemde plaats voor misdaadschrijvers. Wanneer het Schotse weer het toelaat, verkent zij haar nieuwe stad en het omliggende platteland. Daarnaast geniet zij naast schrijven en veel lezen ook van het maken van onderzoek reizen naar Brighton, waar haar boek zich afspeelt. Zij bezoekt daar ook tattoo-conventies. In 2015 liet zij zich al zes uur lang tatoeëren, in Berlijn. Dit leverde een kleurrijke sleeve op haar rechterarm op. Daarnaast ontstond op die behandeltafel het idee voor deze thriller. Het manuscript werd al in 2016 voltooid. Pas nu wordt het boek uitgegeven en in verschillende landen als vertaling gepubliceerd. En maken we als lezer kennis met Alison Belsham als auteur. En daar blijft het niet bij. De Tattooverzamelaar is de eerste van een trilogie die zich afspeelt in Brighton met Inspecteur Francis Sullivan, zo vertelde zij mij.

Inhoud
Politieman Francis Sullivan heeft zijn eerste moordzaak als Inspecteur van politie in Brighton. Zowel zijn team, als zijn directe collega’s en zelfs zijn supervisor misgunnen hem deze functie en zien hem het liefst mislukken. Wanneer er een seriemoordenaar verschijnt die met scherpe messen de meest lugubere misdaden begaat, probeert Francis op creatieve en onorthodoxe wijze vooruitgang in het onderzoek te boeken. Maar of hij nog heel veel tijd krijgt? En heeft?

Mijn mening
Omdat ik De Tattooverzamelaar al voor de verschijningsdatum mag lezen, heb ik de beschikking over een ongecorrigeerd leesexemplaar gekregen. De omslag van dit boek heeft aan de voorzijde geen tekst maar slechts een afbeelding van twee koi-karpers in een soort yin yang pose. Een tattoo die ook nog als tijdelijke tattoo bij het boek wordt meegezonden. Het ziet er prachtig uit. Het verhaal wordt verteld aan de hand van negenenvijftig hoofdstukken die de titel dragen van het personage dat we als lezer op dat moment volgen. Dit levert naast mooie overgangen van perspectief ook een bepaalde vorm van rust en voorspelbaarheid op. In positieve zin.

Het is spannend. Het is voortdurend spannend. Er zit spanning op het onderzoek, spanning op de onderlinge relaties en bovenal spanning op de misdaad. Tijdens het lezen moest ik wel eens stoppen en dan merkte ik dat ik zelf meedacht als een soort inspecteur over de mogelijke dader. En dat is leuk. Omdat ik me realiseer dat het verhaal mij echt in zijn greep houdt. De dader leren we overigens al vroeg kennen. Want ook de dader volgen we als personage met eigen hoofdstukken, die cursief gedrukt zijn. Wie de dader is, blijft echter de vraag.

Ik vind het persoonlijk altijd een cadeau wanneer een boek mij ook nog zaken leert die ik niet wist. Op het gebied van bijvoorbeeld tatoeages en leerlooien is mijn kennis weer verrijkt.

Het meest opvallend aan het verhaal is de ingenieuze manier waarop het in elkaar steekt. Niets is onduidelijk, niets blijft onbeschreven. De personages zijn uiteenlopend qua achtergrond en milieu en bovenal geloofwaardig. Het verhaal is spannend en kent vele verrassingen en plotwendingen. De locaties worden goed beschreven waardoor ik mij als lezer al snel door de landschappen en decors beweeg, alsof ik er al jaren kom.

De inspecteur is geen superheld. Geen James Bond die onschendbaar is en als een stuntman door het verhaal beweegt. Hij is een mens van vlees en bloed. Die worstelt met zijn gedrag ten aanzien van de geringe tijd en aandacht voor zijn moeder en zijn zus. Hij zoekt soms steun en antwoorden door naar de kerk te gaan. En de steun, bemoediging en gerieflijkheid die hij daar vindt, voel je als lezer ook, terwijl ik persoonlijk niet in een kerk kom. In veel gevallen is een thriller een van de zovelen. In dit geval is dit een thriller die je bijblijft. Omdat hij als een tattoo onder je huid gaat zitten.

Eindoordeel
Mijzelf realiserend dat de auteur lang heeft gezocht naar een uitgever voor dit manuscript, is verbazingwekkend. Alison Belsham is een naam om te onthouden. Dit verhaal is zo mooi verteld en zit zo goed in elkaar dat ik niet kan wachten op haar volgende boek. Dat ze hierbij terug zal vallen op Inspecteur Francis Sullivan is voor mij inmiddels geen wens meer. Ik kan niet wachten op het volgende deel uit deze trilogie. De wereld van de thrillerauteurs heeft er een nieuwe ster bij.

Ben je liefhebber van de boeken van Stieg Larsson en Jo Nesbø dan kun je dit boek blind kopen. En dat zou ik zeker doen! Ik geef dit boek vijf sterren.

Peter van Bavel - recensent De Perfecte Buren


Mijn persoonlijke songtekst
“Would someone please explain
The reason for this strange behaviour.
In exploitation's name
We must be working for the Skin Trade”
(Duran Duran – Skin Trade)