Voor altijd Isa is het tweede boek van de Nederlandse auteur Svea Ersson. Haar debuutboek Alleen Eva kreeg goede recensies, met haar nieuwe boek vestigt ze zich definitief in de orde van Nederlandse thrillerauteurs.
Wanneer haar vriend Lorenzo wordt neergeschoten, is Iris noodgedwongen te vluchten. Ze weet te veel van zijn criminele activiteiten. Ze wacht niet af, verbreekt alle contact met haar veleden en verandert haar naam in Isa. Ze duikt onder op een afgelegen boerderij van boer Mark, bekend uit het programma Boer zoekt Vrouw. Het enige wat haar nog verbindt met haar oude leven zijn de brieven naar Dean, een gevangene op Death Row met wie ze al jaren correspondeert. Na een brand in zijn gevangenis hoort ze niks meer van hem. Tot hij op een dag aanklopt op de boerderij en onderdak zoekt. Hem weigeren is moeilijk, want Dean is op de hoogte van alle duistere kanten van haar verleden. En daar maakt hij goed misbruik van.
Isas levensverhaal is doordrenkt met leugens. Haar angst dat de waarheid haar nieuwe, rustige leven op de boerderij door de war schopt, is groot. Ze vreest het leven van haar man Mark en dochter Yara. Als enkele personen in haar omgeving vrij snel achter elkaar de dood vinden, blijkt haar angst meer dan reëel.
Alsof de muren de geur van alle spruitjes die er ooit tot snot gekookt waren hadden geabsorbeerd en die nu weer langzaam afstonden aan de omgeving is een van de beeldende zinnen waarmee Svea Ersson je verrast. De dagelijkse beslommeringen van een vrouw op het platteland beschrijft Ersson treffend. Voor altijd Isa is een realistisch verhaal dat je meesleept in de illegale kunsthandel en de gevaren van het schrijven met een gevangene op Death Row.
Het boek is geen moment saai en leest lekker weg. Tot op het einde blijft het verrassend, met een goede plot als fijne uitsmijter. Sommige grote problemen worden tamelijk makkelijk opgelost. Maar dat maakt niet uit, want met dit boek heeft Svea Ersson zich definitief op de kaart gezet. Voor altijd Isa is een parel onder de vrouwenthrillers. Nederland heeft er een top thrillerauteur bij.