In Liefde is een rebelse vogel brengt Mounir Samuel zeer actuele thema’s onder de aandacht. De boodschap? De liefde opent je hart en je blik. Ze laat grenzen vervagen.

Een eenzame psychologe raakt geobsedeerd door de bloedmooie en mysterieuze Zéta. Ze doet steeds minder haar best goed voor zichzelf te zorgen en verwaarloost zelfs het contact met haar patiënten. Als Zéta ineens voor haar zit als patiënt, doet de psychologe iets wat haar haar baan kan kosten: ze nodigt haar uit thuis verder te praten. Het is het begin van een liefdesrelatie waarin elke vorm van zekerheid ontbreekt, behalve dat Zéta niet zal blijven. De ontmoetingen tussen hen worden afgewisseld met flashbacks naar Zéta’s jeugd. Ze is als achttienjarige naar Spanje vertrokken om meer over haar vader te weten te komen, want die heeft haar en haar moeder al vroeg verlaten. In Spanje logeert Zéta bij haar tante en gewelddadige oom in een schimmige achterwijk waar ze hoopt haar wortels te vinden. Wat ze vindt is een keiharde mannenwereld vol slecht betaalde banen en kortstondige liefdesrelaties.

Ware liefde is niet te temmen. Dat lijkt de boodschap te zijn in Liefde is een rebelse vogel, de debuutroman van schrijver en journalist Mounir Samuel, voorheen bekend als Monique. De titel is een vertaling van L’amour est un oiseau rebelle. De lezer met een voorliefde voor opera zal deze zin herkennen; hij is afkomstig uit het lied Habanera uit de opera Carmen. Tegen de melodieuze achtergrond van deze klassieker haalt Samuel zeer actuele thema’s aan, zoals onderdrukking van vrouwelijkheid, de rekbaarheid van geaardheid en liefde die grenzen doet vervagen.

De auteur beschrijft zowel de hartstocht als de wanhoop in soepel taalgebruik waarbij zinnen naadloos op elkaar aansluiten en beelden vormen die je meesleuren in dit verhaal. Een krachtig debuut met een actuele boodschap. Het is namelijk geen gewoon liefdesverhaal, maar een waarin heel subtiel de normaliteit van genderfluïditeit wordt overgebracht op de lezer. Zelfs in Nederland stuit homoseksualiteit wel eens op verzet, maar dat haalt het niet bij de felle reacties op mensen die zichzelf niet identificeren als man óf vrouw of besluiten veranderingen te ondergaan om hun uiterlijk te laten matchen met hun gender. Samuel laat de lezer voelen dat liefde en acceptatie het enige is wat telt, maar is ook kritisch naar de huidige maatschappij.

Hier vinden we het een mooie overeenkomst met Carmen. De opera uit de achttiende eeuw moest destijds worden aangepast omdat het stuk te uitdagend zou zijn geweest, niet conventioneel genoeg. In Liefde is een rebelse vogel is op subtiele en kundige manier een heel controversieel onderwerp toegankelijk gemaakt voor het grote publiek.

(Deze recensie verscheen eerder in de Boekenkrant (december 2016) en op www.alexhoogendoorn.nl. Hiervoor heb ik een gratis recensie-exemplaar ontvangen.)