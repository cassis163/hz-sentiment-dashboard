'Het laatste woord' is het zevende en laatste boek in de reeks rond rechercheur Lars Martin Johansson. Hoewel ik de vorige delen niet gelezen heb, is het boek perfect te volgen.

De gepensioneerde Johansson belandt na een beroerte in het ziekenhuis, waar zijn behandelend geneesheer hem op een cold case van 25 jaar geleden aanspreekt. De toen 9-jarige Yasmine werd door een onbekende dader aangerand en vermoord teruggevonden. Hoewel de zaak net verjaard is, gaat Johansson de uitdaging aan en probeert hij vanop zijn ziekbed (en later vanop zijn zetel thuis) de dader te achterhalen.

'Het laatste woord' leest enorm makkelijk, al telt het boek meer dan 500 blz (de Zweedse pocket dan toch). Het boek is opgebouwd uit 6 delen en in totaal een honderdtal korte hoofdstukken. Geen bloedstollende spanning of veel vaart, Johansson is immers herstellende en moet het noodgedwongen kalm aan doen, en toch weet Persson je heel de tijd mee te slepen in zijn verhaal.

Wanneer de schuldige achterhaald is, blijft de vraag of je de dader van een verjaarde zaak alsnog kunt laten boeten. Een bijzonder opgezet verhaal dus en absoluut een aanrader.