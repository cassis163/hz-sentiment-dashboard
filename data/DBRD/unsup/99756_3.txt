Ik ben zo’n fan van Parks en Recreation en daar zit o.a. Azis Ansari in, die daarin echt heel grappig is. Hij doet veel aan standup comedy en ik was dan ook benieuwd of zijn humor in ‘Moderne romantiek’ door zou schijnen. Een wetenschappelijk onderzoek naar romantiek zag ik namelijk niet zo zitten.

Serieus, ik heb af en toe flink hardop zitten lachen tijdens het lezen van dit boek. Aziz Ansari kan echt heel leuk schrijven, waardoor het onderzoek naar de liefde helemaal niet droog aanvoelt. Het leest heel makkelijk weg en is ook nog eens heel interessant.

Vroeger werd je voorgesteld aan iemand die jouw familie kende en daar trouwde je dan mee, nu swipen we naar rechts en links op Tinder om onze ware liefde te vinden. De wereld verandert en daarom natuurlijk ook de manier waarop we met romantiek omgaat. Aziz Ansari heeft daar heel grondig onderzoek naar gedaan en komt aan het einde van het boek ook tot een gedegen conclusie. Wat die is, dat moet je zelf maar gaan lezen.

Ik vond ‘Moderne romantiek’ echt een vermakelijk boek, waarna ik toch wel een beetje blij ben dat ik niet in de tijd van Tinder en online daten hoef te daten. Het lijkt me verschrikkelijk, haha! Maar goed, ‘Moderne romantiek’ is heel leuk om te lezen, helemaal omdat er naar verschillende culturen en tijden is gekeken.

Als je Aziz Ansari kent van zijn standup acts of van Parks & Recreation, dan is dit boek ook iets voor jou. Combineer zijn humor met onderzoek over liefde en je hebt ‘Moderne romantiek’. Een aanrader als je meer wilt weten over de ontwikkeling van romantiek.