maar een zeer waardige opvolger... ,Onvoltooide zomer is de dertiende thriller met inspecteur Alan Banks. Na Nasleep, waarmee Robinson eind vorig jaar in Nederland debuteerde, keek ik al enorm lang uit naar een tweede deel van de serie. In Onvoltooide zomer volgen we Alan Banks die geniet van een welverdiende vakantie op een Grieks eiland en opeens wordt geconfronteerd met een geheim dat hij al sinds zijn jeugd meesleept, nadat hij in de krant las dat het lichaam van zijn vriend Graham na meer dan 35 jaar is gevonden. Banks was ten tijde van het onderzoek in 1965, als tiener, niet helemaal eerlijk geweest tegen de inspecteurs en sleept sindsdien een schuldgevoel met zich mee. Hij besluit naar zijn geboorteplaats terug te keren om te zien of hij een bijdrage kan leveren aan het onderzoek dat wordt geleidt door inspecteur Michelle Hart Â– de tweede hoofdpersoon in het boek. Terwijl Anne, zijn collega in Yorkshire, het mysterie van de vermissing van een 12-jarige jongen probeert op te helderen, wordt Banks heen en weer geslingerd tussen het heden en zijn verleden.

In Onvoltooide zomer volgen we dus drie inspecteurs van heel dichtbij in twee volledig afzonderlijke verhaallijnen. Banks is de noodzakelijke schakel tussen de verhalen, waarin je als lezer heen en weer stuitert tussen alle mogelijkheden en mogelijke daders. Het boek boeit vanaf het begin en laat je eigenlijk niet meer los. Het snelle schakelen tussen de verhaallijnen is fenomenaal, Anne die het nodige te verduren heeft tijdens haar onderzoek en nog steeds kampt met de nasleep van haar kortstondige relatie met Banks, en Michelle die aan alle kanten lijkt te worden tegengewerkt gedurende haar onderzoek. De beschrijvingen van de woelige jaren zestig waarin Alan Banks opgroeide in het kleine Engelse arbeidersstadje Peterborough waren bijzonder leuk om te lezen. Robinson is er weer in geslaagd om zijn hoofdpersonen uit te diepen tot mensen met hun eigen problemen en verwachtingen.

Onvoltooide zomer was iets minder verrassend dan Nasleep, maar een zeer waardige opvolger ervan.