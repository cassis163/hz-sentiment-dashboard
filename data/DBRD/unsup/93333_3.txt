Op een stralende zondag in het voorjaar - Het lied van de lijster van Gerard Nanne in een ruk uitgelezen. Dat zegt wel iets. Allereerst kon ik het boek moeilijk wegleggen. De schrijfstijl van Nanne is heel toegankelijk waardoor het boek gemakkelijk leest. Zijn hoofdpersonen vind ik geloofwaardig. Inspecteur Frank Benders is voor mij sympathiek.

Ergens heb ik gelezen dat Gerard Nanne een fan is van Henning Mankell. Zijn inspecteur lijkt een beetje op Wallander. Maar Nanne heeft zeer zeker zijn eigen inspecteur 'gemaakt'. Ook Paula van Es als assistente vind ik goed uit de verf komen. Ik houd van thrillers waarbij de karakters van de hoofdpersonen belicht worden; hun worstelingen, twijfels en onzekerheden. Ook dat doet Nanne. En dan het plot. Goed geconstrueerd en geloofwaardig. Het verhaal is aan het eind rond en het klopt. Knap voor een debuut. Wat mij betreft mag Gerard Nanne nog veel meer thrillers schrijven.