Rio Grande is het derde boek dat gaat over het journalisten duo Tara Linders en Diego Martinez. Dit avontuur speelt zich af in Mexico. Tara gaat op zoek naar Diego, omdat hij is verdwenen in Mexico. Hij heeft in Nederland alles achtergelaten - zijn gezin, zijn baan en Tara - en is op zoek gegaan naar zijn verleden in dit exotische land.
Tara krijgt van haar baas Benno geen vrij om naar Mexico te gaan, zonder dat er een primeur achter zit voor de krant. En daarnaast is er erg gevaarlijk voor journalisten. Dan biedt undercoveragent Jay Jennings haar de ultieme gelegenheid: Hij is bezig met een geheime operatie in Mexico en heeft haar nodig als dekmantel. Jay is een oude vriend van Benno, dus dan heeft Tara haar goedkeuring.

Terwijl Tara haar onderzoek start naar Diego, heeft Jay zo zijn eigen agenda. Hij wil een Nederlandse drugsbaron en zijn kartel oprollen. Langzaam komen de verhaallijnen van Jay, Tara en Diego samen. En ook in dit verhaal ontbreken de mooie overige personages niet, die hun eigen rol te spelen hebben en hun eigen verhaal.

Verwacht geen ingewikkelde plots en rare wendingen. Maar Nathalie schrijft haar verhalen als spannende avonturen in een exotische omgeving waar alles samenkomt in een climax, die je soms wel en soms niet ziet aankomen. Tara Linders en Diego Martinez doen denken aan een ander beroemd duo: Lisbeth Salander en Mikael Blomkwist uit de Millennium-reeks van Stieg Larsson. Dus hopelijk beleeft het Nederlandse koppel ook nog vele nieuwe avonturen in nieuwe boeken.