Op het eiland Thiminos wordt op een dag onderaan een klif het lichaam van Irini Asimakopoulos gevonden. De politie van het eiland bestempelt het al snel als zelfmoord en er wordt geen woord meer over gezegd. Totdat Hermes Diaktoros  ook wel de dikke man genoemd - het rustige eiland komt bezoeken. Diaktoros onderzoekt zelf de dood van Irini. Hij praat met alle eilandbewoners en komt op die manier achter verboden liefdes, intriges en ook een moord. Hij bemoeit zich ongevraagd met andermans leven om er zo achter te komen wie Irini heeft vermoord.
De opening van het boek begint met een stuk over hoe Irini onder het klif vandaan wordt gehaald door een helikopter. Het lijkt meteen spannend te beginnen maar niets is minder waar. De spanning wordt heel traag opgebouwd en het duurt minstens 100 paginas voordat er echt iets gebeurt. Wanneer je eindelijk toegelaten wordt tot de intriges van de eilandbewoners, wordt het boek een beetje spannend. Helaas wordt de clou veel te snel weggeven. De lezer krijgt nauwelijks de tijd om zelf na te denken over wie het gedaan zou kunnen hebben.
De spanning die af en toe ontbreekt wordt goed gemaakt door de uitgebreide beschrijving van de personages en de omgeving. Je begint het eerste hoofdstuk in de tegenwoordige tijd, het tweede hoofdstuk neemt je terug naar de tijd waarin Irini nog leefde. De tijd van handeling blijft regelmatig wisselen. Daar tussendoor zijn er ook nog hoofdstukken en passages opgenomen die cursief gedrukt zijn. Wanneer je die tegenkomt is Irini of Theo aan het woord. Zo leer je de gedachtegang van Irini kennen: ze is eenzaam wanneer haar man op zee is en heeft niets om handen. Je komt erachter hoe ze zich voelt en hoe ze met haar dwangneuroses omgaat.
Diaktoros is een rustige, imposante kerel die overal een manier voor heeft om mensen om zijn vinger te winden. Hij geeft bijvoorbeeld de barman een drankje om zo aan meer informatie te komen. Hij praat met Nikos, de oom van Irini, en vertelt de nieuwsgierige man een verhaal over de commissaris. Nikos is hier zo blij mee dat hij van alles over Irini en haar leven aan de dikke man vertelt. Het zijn eenvoudige handelingen maar wel effectief. Hierdoor kan het verhaal zich op een kalme manier ontspinnen.
Verder krijgt de lezer een goed beeld van het eiland doordat Diaktoros over het eiland reist om mensen te bezoeken. Voorin het boek is een kleine kaart van het eiland getekend om zo de fantasie van de lezer te stimuleren. Het boek krijgt door Diaktoros een mysterieus tintje, omdat niemand weet waar hij vandaan komt en voor wie hij werkt.
Al met al is De boodschapper uit Athene een fraaie literaire thriller over een traditionele eilandgemeenschap, een wereld waarin oude mythes springlevend zijn. Geen zinderende spanning, maar wel sfeervol, kleurrijk en met  tal van prachtig uitgewerkte personages.