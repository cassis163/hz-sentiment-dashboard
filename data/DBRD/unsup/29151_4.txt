In ‘Tijgerkop’ vertelt Mingfang Wang op openhartige wijze over haar jeugd in China, haar komst naar Nederland en haar ervaringen in de Chinese horeca in Nederland. De Chinese cultuur in Nederland is vrij gesloten en dat maakt het boek van Wang tot een openbaring.

“Ik had ogen, maar ik zag niks; ik had oren maar ik hoorde niks. Het was een verschrikkelijke tijd. Ik stortte mij daarom elke dag maar volledig in mijn boeken.”

In 1987 komt Wang, als twaalfjarig meisje naar ons land. Haar broer woont dan al in Nederland en heeft in Hilversum een Chinees restaurant. Wang overwint de taalbarrière en behaalt een HBO-diploma. De wereld ligt voor haar open. Wanneer haar broer in 2004 echter plotseling komt te overlijden, erft Wang zijn restaurant. Zij schikt zich in de feiten en neemt de leiding van het restaurant op zich.

“Ik inspecteer de voortgang van de catering. Er moeten twaalf gerechten worden bereid voor zeventig personen. De gerechten gaan in roestvrijstalen bakken, die op locatie worden warm gehouden in Cahfing dishes. Mijn moeder staat babi panggang te hakken en een van de koks bakt nasi.”

In haar boek vertelt Wang over de worsteling die de Chinese horeca in feite is. Om aan deze dagelijkse strijd te ontkomen probeert ze het restaurant te verkopen. Dat gaat echter niet zonder slag of stoot.

Ondanks alle tegenslagen behoudt Wang haar gedrevenheid om het haar mondige en kritische klanten zo goed mogelijk naar de zin te maken. Tegelijk levert ze een permanente strijd met diverse overheidsinstanties die haar het leven moeilijk maken. Haar personeel draagt eveneens bij aan de dagelijkse stress; zij blijft echter onverminderd loyaal aan haar medewerkers.

“Het begint al druk te worden en ik ga de keuken in om daar te helpen. Mijn jongens en meisjes kunnen onder leiding van Naima prima alleen werken. Bovendien is de zus van Jiu er nu om toezicht te houden. Ze moet zich wel een beetje als baas gaan gedragen.”

Kortom, ‘Tijgerkop’ geeft inzicht in een cultuur die ‘wij’ nauwelijks kennen. Wang heeft, met haar plezierige schrijfstijl er een boek van weten te maken dat zich laat lezen als een roman.

Over de auteur
Wang (1974) is ondernemer en auteur. Naast het runnen van haar restaurant in Hilversum onthult zij via haar eigen website (http://mingfangwang.nl) en social media de geheimen van de Chinees-Indische restaurantkeuken. Zij deelt daar recepten en laat de bereiding zien middels talloze Youtube filmpjes.

Uitvoering
Uitgeverij Paris Books
ISBN: 978-94—92179-71-5
Paperback, 288 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing en boekrecensent.
http://ht-c-communicatie.nl/