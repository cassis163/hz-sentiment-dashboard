Als tiener verliefd zijn is heel spannend. Wat vindt hij/zij van je, zie je er wel leuk uit en valt die pukkel niet al te veel op? Hele wezenlijke vragen die Annette Herzog allemaal heeft weten te beantwoorden in de graphic novel Hartenstorm.

Nou is een graphic novel voor tieners al vrij bijzonder, maar de opzet van Hartenstorm is dat helemaal. Aan de ene kant lezen we het verhaal van Viola, een tienermeisje dat verliefd is op Storm. Draaien we het boek om, dan lezen we hetzelfde verhaal, maar dan vanuit het gezichtspunt van Storm. Het omkeerboek bevat aan de kant met het verhaal van Fiona illustraties van Katrine Clante. Het verhaal van Storm is geïllustreerd door Rasmus Bregnhøi. Doordat het verhaal vanuit twee verschillende perspectieven wordt verteld, krijgen we inzicht in de belevenissen van beide hoofdpersonen. Een eyeopener om te zien dat jongens en meisjes dezelfde situatie anders beleven. Zeker in de pubertijd zijn zij echt twee totaal verschillende wezens en dat wordt maar al te duidelijk in Hartenstorm.

Hartenstorm gaat namelijk over een prille verliefdheid, maar bij de verliefdheid van tieners komt steeds meer bij kijken. Stiekeme kusjes, gaan over in spannende tongzoenen en veranderende lichamen maken het samen zijn soms erg ongemakkelijk. Al die elementen hebben Herzorg met woord en Clante en Bregnhøi met beeld inzichtelijk gemaakt. Maar het is niet alleen een fictief verhaal over verliefdheid, het is ook leerzaam doordat het stiekem een stukje seksuele voorlichting bevat. De bloemetjes en bijtjes worden met woord én beeld uitgelegd.

Zoals in elke graphic novel is tekst noch beeld ondergeschikt aan de ander. Zo ook in Hartenstorm. Het ene moment wordt er veel tekst gebruikt om het een en ander uit te leggen, het volgende moment is slecht één enkel woord voldoende. In Hartenstorm is er weliswaar gebruik gemaakt van de talenten van twee illustratoren, met elk hun eigen stijl, toch is het een mooi geheel dat goed bij elkaar past. Zowel Clante als Bregnhøi gebruiken afwisselend kaders en tekstballonnetjes, dan weer één illustratie die een volledige spread vult. Soms is er zelfs geen enkel woord nodig om het verhaal te vertellen en is alleen een tekening voldoende. Tekst en beeld zijn mooi met elkaar in balans.

Al met al is Hartenstorm een aanrader voor tieners (m/v) vanwege de combinatie woord en beeld waarmee een stukje seksuele voorlichting wordt gegeven. Het verhaal is weinig vernieuwend, maar dat is ook niet nodig om het veranderende leven en lichaam van tieners te benoemen. Het boek is mooi geïllustreerd en nodigt uit om veelvuldig naar te kijken.