Gezond leven kan nog best complex zijn. Denk je de ene dag dat je iets goed doet, dan blijkt de andere dag dat dat eigenlijk heel ongezond is of dat het alleen effect heeft als je het combineert met weer iets anders. Kan dat niet een beetje simpeler? Wie geen tijd heeft voor het volgen van een medische studie kan rustig ademhalen met De Nieuwe Gezondheidsregels van Dr. Frank Lipman en Danielle Claro: ruim honderd kort, maar krachtig beschreven tips op het gebied van eten, bewegen en leven.

De Amerikaanse dr. Frank Lipman is een bekende voorstander van op een natuurlijke manier gezonder worden. Hij schrijft en spreekt er dan ook regelmatig over. Voor dit boek sloeg hij de handen ineen met Danielle Claro, hoofdredacteur van tijdschrift Real Simple en in het verleden eindredacteur en ghostwriter. Mijn aanname is dan ook dat Frank Lipman de inhoud heeft aangedragen en dat Danielle Claro deze inhoud op een toegankelijke en frisse manier heeft verwoord.

De Nieuwe Gezondheidsregels is een mooi, overzichtelijk boekje met volgens de flaptekst 175 gezondheidsregels. Elk van deze gezondheidsregels past op één pagina en elke regel wordt vergezeld door sfeervolle fotografie. Maar het is wel een erg dun boek. Op het eerste gezicht zijn het 225 pagina’s, maar als je bedenkt dat sommige gezondheidsregels uit slechts 5 tot 10 regels tekst bestaan en dat de helft van het boek uit foto’s bestaat, dan zal het je niet verbazen dat ik het boek in anderhalf uur van kaft tot kaft had gelezen. En bovendien tel ik maar 109 regels; een stuk minder dan 175.

Maar het gaat om de inhoud. En die is grotendeels prima en verrukkelijk versimpeld opgeschreven. Voor wie gewoon een zetje in de goede richting wil zonder de hoed van de rand en het naadje van de kous is De Nieuwe Gezondheidsregels echt een walhalla.

Natuurlijk zijn sommige regels open deuren. Natuurlijk moeten we minder suiker eten, is zittend eten beter dan staand eten en is een vast slaapritme verstandig. Maar het boek bevat ook heel wat verrassende tips. Zo wist ik eigenlijk niet dat sommige kaassoorten gezonder zijn dan andere, is het best een slimme truc om muntthee te drinken als je zin hebt in snoep en had ik nog nooit van een neti-pot gehoord.

Maar sommige regels zijn wat mij betreft best discutabel. En dan is het jammer dat ze zo versimpeld zijn opgeschreven zonder het precieze waarom erachter en zonder verwijzingen naar wetenschappelijke literatuur. Zo is er best wat wetenschappelijke discussie over de noodzaak (en het gevaar) van het structureel tot je nemen van voedingssupplementen en probiotica. Ook het door Lipman aangeraden paleodieet is controversieel.

Al met al is De Nieuwe Gezondheidsregels vooral een inspiratiebron waar je best leuke graantjes uit mee kunt pikken (geen tarwe, daar heeft Lipman uiteraard een hekel aan). Zie het echter niet als gezondheidsbijbel, hoe graag de flaptekst je dat ook wil laten geloven.