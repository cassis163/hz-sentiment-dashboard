David Baldacci heeft meerdere boeken geschreven met de leden van de Camel Club en hun 'leider' Oliver Stone in de hoofdrol. De club bestaat uit vogels van divers pluimage die ieder hun eigen reden hebben om met Stone, een ex-geheim agent, samen te werken.
Stone wordt door de president van de Verenigde Staten gevraagd een onderzoek in te stellen naar een ontploffing in een park. Was dit een aanslag op de president of op de Britse premier die bij hem op bezoek was, of is er wat anders aan de hand? Stone krijgt bij zijn taak hulp van de Britse MI6-agente Mary Chapman en de leden van de Camel club. De sporen zijn zeer moeilijk te duiden en wanneer er meer doden vallen en Stone in ongenade valt bij de overheidsdiensten, moeten hij en de leden van de Camel club alles op alles zetten om een ingenieus en diep verstopt plot boven water te halen en te verijdelen. Het verhaal eindigt waar het voor Stone's alter ego John Carr 30 jaar geleden allemaal begon. Of zit er toch nog een addertje onder het gras?

Baldacci schrijft in de van hem bekende onderhoudende en heel vlotte, beeldende stijl. Hij geeft telkens weer een stukje informatie prijs waardoor je steeds door blijft lezen. Het boek is niet echt superspannend maar door het hoge tempo en de vele plotwendingen blijf je geconcentreerd en benieuwd naar hoe Stone zich uit de penarie zal weten te redden. Hierbij heeft hij ogen van voren en van achteren nodig om niet uit onverwachte hoek verslagen te worden.