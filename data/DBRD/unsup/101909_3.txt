Freddie Swarts en haar geapoteerde dochtertje worden op de boerderij Huilwater op gruwelijke wijze vermoord. Saar, de zus van Freddie vertrekt naar Huilwater en komt terecht in een gesloten boerengemeenschap waarin het blanke nationalisme ruim vertegenwoordigd is. Er wordt dan ook al gauw de beschuldigende vinger gewezen naar Dam, de zwarte opzichter van Huilwater.

Het politieonderzoek wordt geleid door inspecteur Bert Beeslaar en twee onervaren assistenten Ghaap en Pyl. Ook Beeslaar wordt geconfronteerd met het blanke nationalisme waarvan vertegenwoordigers gewapende knokploegen willen vormen om zichzelf te verdedigen tegen in hun ogen zwarte veedieven en moordenaars en daarnaast ook tegen de claims van de oorspronkelijke bevolking op de door blanken beheerde landbouwgronden.

Dit is de setting van de debuutroman van de Zuid-afrikaanse schrijfster en journaliste Karin Brynard. Het is de eerste misdaadroman dat ik van een Zuid-afrikaanse schrijver heb gelezen. En het is boeiend. Het verhaal is origineel, de natuur wordt beeldend beschreven, de karakters zijn goed uitgewerkt, de dialogen zijn levensecht, de politieke en culturele achtergronden dragen goed bij aan de kwaliteit van het verhaal en de ontknoping is spannend. Allemaal grote plussen. Maar toch.....ik vond dat het iets voorbij de helft van het boek al duidelijk begint te worden wie de moordenaar is en de verdere uitwerking daar naar toe wat al te gemakkelijk.

Al met al is Moord op Huilwater een geslaagd debuut; een misdaadroman die heerlijk leest en die ik van harte kan aanbevelen.