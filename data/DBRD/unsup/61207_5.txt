Er was eens… nog niet zo heel lang geleden… nee, ik ga jullie geen sprookje vertellen, alhoewel… Twintig jaar geleden nog maar, was het onvoorstelbaar dat we een heel groot gedeelte van onze vrije tijd achter een scherm(pje) zouden doorbrengen. Waarom zouden we dat eigenlijk doen? Ondertussen is gebleken dat héél de wereld een graad van verslaving heeft aan zijn smartphone, laptop, desktop. En niet alleen om selfies mee te maken. Ga een keertje na hoeveel uur per dag je online bent op één of andere vorm van social media. Je gaat er versteld van staan.
We zeggen zelf dat onze kinderen niet meer buiten spelen of te weinig maar ze hebben allemaal wel een iPad of ander soort tablet waar ze zich stil mee kunnen bezig houden. Is dat de bedoeling? Nee!

Vincent Wijers heeft daarom een offline survival gids gemaakt, de Happy Time Offline. Leuke dingen doen zonder scherm. Weet je nog wel?
In dit boek geeft hij meer dan 100 tips over wat je allemaal zoal kan doen zonder gebruik te maken van je smartphone. Net zoals wij vroeger ook deden, alleen uitgebreider.
Terug tijd maken voor anderen, op ontdekkingstocht gaan door je straat, dorp of park. Contacten leggen die verwaterd waren of nieuwe contacten maken. Adopteer een opa of oma, deze mensen zijn blij dat ze iemand op bezoek krijgen. In plaats van spelletjes op je mobiel te spelen, haal de gezelschapspelen van weleer onder het stof uit. Ken je de benamingen van de bomen in je straat? Zo niet, ga naar de bieb en zoek ze daar eens op. Ik weet het, online gaat dit pakken makkelijker en sneller maar het is de bedoeling dat je zo min mogelijk je mobiel gebruikt.

Met de tips die er in dit boek aangegeven worden, ga jij en je gezin je nooit vervelen. Au contraire, je krijgt er een portie quality-time met je gezin voor in de plaats.

Ik ga zeker gebruik maken van de offline-uren-spaarkaart die achteraan in het boek zit want de tips die hier in beschreven staan lijken me allemaal stuk voor stuk de moeite waard om eens uit te proberen.