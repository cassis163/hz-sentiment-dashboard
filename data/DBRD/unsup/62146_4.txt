Hartverwarmend, sexy en meeslepend, zo worden de romans van Rebecca Yarros door de media omschreven. Onverwacht, vertaald door Erica van Rijsewijk, is het derde en zelfstandig te lezen deel in de ‘Flight & Glory’-serie. In eerdere delen maakten we kennis met Ember en Josh en Jagger en Paisly. Zou voor Samantha en Grayson net zo’n gelukkig leven weggelegd zijn?

Samantha heeft fouten gemaakt in haar leven. Grote fouten. Fouten die ervoor zorgen dat ze op geen enkele universiteit nog aangenomen wordt. Tijd voor een nieuwe start. Duizenden kilometers van haar oude universiteit start ze een nieuw leven als huisgenoot van Grayson, een kille zakelijke jongen die niet verwacht had dat Sam een meisje zou zijn. Hij schrikt zich dan ook te pletter als hij merkt dat zijn nieuwe huisgenote een zeer aantrekkelijke jongedame is. Vanaf het eerste moment laat Samantha hem niet koud. Maar juist nu kan hij haar niet in zijn leven gebruiken, thuis heeft hij al met genoeg te dealen. Wat Grayson niet doorheeft, is dat Samantha weleens zijn redding zou kunnen zijn.
In wisselend perspectief komen we langzaam achter de geheimen van Grayson en Samantha. Beiden worstelen met schuldgevoelens en vragen zich af of een nieuwe relatie wel kan en verstandig is. Beiden komen om verschillende redenen niet los uit hun verleden. Onverwacht staat daarom in het teken van loslaten en opnieuw beginnen met een schone lei.

Uiteraard is dit niet makkelijk en Grayson en Samantha komen aardig wat beren op de weg tegen. Van wie zijn toch die anonieme mails die Samantha ontvangt? En hoe kan Grayson ooit afscheid nemen van zijn leven in de Outer Banks? Langzaam, maar zeer geloofwaardig, komen de personages tot de ontdekking hoe ze verder moeten gaan.

Ondanks de zware onderwerpen, verlies, angst en schuldgevoel, is het boek bij vlagen erg grappig. Zo is er in het begin van het verhaal een orkaan. Grayson weet dat de veiligste plek om te verblijven de badkamer/wc is. Hij vraagt Sam met hem mee naar het toilet te gaan. Deze situatie is erg komisch beschreven en laat duidelijk aan de verbeelding over.
Overigens is de badkamerscène niet de enige situatie die je precies voor je ziet. Yarros weet het verhaal zo te beschrijven dat je de gebeurtenissen als een film voor je af ziet spelen. Grayson en Samantha komen volledig tot leven en de redelijk korte hoofdstukken maken dat het boek lastig weg te leggen is. Samantha en Grayson veroveren al snel een plekje in je hart.

Gedurende het verhaal wordt steeds duidelijker wat er nou precies speelt in de levens van deze twee jongvolwassenen. En dat maakt het verhaal nog boeiender. Je bent benieuwd naar de keuzes die ze maken en je bent plaatsvervangend trots op de stappen die gezet worden. De schrijfstijl van Yarros maakt dat je je echt één voelt met het verhaal.

Onverwacht is zonder problemen los te lezen van de eerdere delen. Het is een emotionele achtbaan, die je aan het denken zet. Wat zou jij doen als je Samantha en/of Grayson was? Het verhaal laat je lachen, maar ook een traan stroomt soms zomaar over je wangen. Onverwacht. En dat maakt dit boek een aanrader in het genre.