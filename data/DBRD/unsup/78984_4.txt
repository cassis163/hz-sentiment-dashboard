Welcome to The Academy. We're here to cure you. Of everything.'

Als dit al op de cover staat, wie wil dit boek dan niet lezen. Ik in ieder geval wel, daarom dat ik me snel heb ingeschreven op deze leesclub bij Hebban.
Dit boek is The Treatment van C.L. Taylor. Een YA thriller in het Engels zowaar! Dankzij de korte hoofdstukken en de niet al te lange zinnen was het vlot om te lezen. Gelukkig viel het qua woordenschat ook wel mee.

Het verhaal gaat als volgt. Drew is een meisje van 17 jaar. Haar vader is 8 jaar geleden verdwenen. Iedereen behalve Drew denkt dat hij dood is. Inmiddels is haar moeder hertrouwd. Drew leeft haar leven het liefst in anonimiteit. Op het internet heeft ze verschillende alter ego's al naargelang haar mood. Ook al doet ze haar best om niet opgemerkt te worden, de pestkoppen op school weten haar wel te vinden. Haar broer wordt van school gestuurd, er wordt besloten om hem naar The Academy te sturen. Een heropvoedingsschool.

Terwijl Drew geniet van de rust in huis, zonder rebellerende broer, wordt ze door een wildvreemde aangesproken op straat. Deze vrouw blijkt een therapeut te zijn, die werkt op de Academie. Zij stopt Drew briefje in de handen. You have to help me. We're not being reformed. We're being brainwashed." Voor ze haar meer kan vragen vlucht de vrouw weg en wordt ze aangereden.

Drew weet geen andere oplossing te vinden dan haar broer zelf te gaan redden uit de klauwen van de academie. Wij volgen haar op de spannende zoektocht naar haar broer en haar pogingen om samen te ontsnappen voor het te laat is en hij zijn behandeling heeft gekregen.

Natuurlijk zijn er in de academie onverwachte vrienden en vijanden. De schrijfster weet hier een spannend gebeuren van te maken. Sommige dingen zie je aankomen, maar toch zijn er nog onverwachte wendingen. Het tempo van het verhaal ligt hoog wat fijn lezen is.

Hoewel ik genoten heb van het boek, ik heb het 4 sterren gegeven, is de hoge verwachting die de uitgeverij creëert door op de cover de tekst 'the most exciting YA debut of 2017' te plaatsen niet echt ingevuld. Dat laatste sterretje kan er voor mij niet bij. Hiervoor blijven een aantal personages te cliché en is het einde te snel en te abrupt.

Ben je op zoek naar een fijne leeservaring op een regenachtige namiddag, wil ik je dit boek van harte aanbevelen. Soms wil je gewoon even ontsnappen uit je eigen leven en ontspanning vinden in een mooi en spannend verhaal. En dat lukt dit boek zeker!
Hartelijk dank aan Hebban dat ik dit boek mocht lezen!