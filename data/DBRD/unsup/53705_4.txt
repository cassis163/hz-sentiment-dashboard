De zestienjarige Alex moet van zijn moeder mee naar de crematie van een oude vriend van haar en komt tijdens dit afscheid tot de schokkende ontdekking dat de overledene, de kunstenaar Lucas Brandmeester, zijn vader was. Alex kan zijn vader niet langer meer bij elkaar fantaseren en gaat op zoek naar wie zijn vader was en naar zijn eigen identiteit en wordt hierbij gaandeweg tot waanzin gedreven. Hij kan zijn vader alleen nog maar leren kennen door de verhalen van zijn moeder Agatha en van Dirk, een oude vriend van Lucas en Agatha, maar hoe betrouwbaar zijn die verhalen, kun je iemand wel echt leren kennen en is het eigenlijk niet Alex zelf die zijn vader het beste kent, omdat hij op hem lijkt?

Orewoet is een knap opgebouwd boek dat zich in verschillende perioden afspeelt, waarbij vooral van de begin jaren zeventig een mooi beeld wordt geschetst. Doordat de opstandige Alex, de brallerige Dirk en Agatha, die Lucas verafgoodt, ieder in hun eigen vorm en stijl hun verhaal vertellen, komen deze personages echt tot leven. Deze debuutroman van onderzoeksjournalist en literatuurwetenschapper Emy Koopman (1985) boeit van begin tot einde.