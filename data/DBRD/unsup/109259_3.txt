In deel twee van deze serie wordt het leven van kinderarts Sara Linton en politiecommissaris Jeffrey Tolliver voortgezet, bijna alsof er geen onderbreking is geweest. Hun relatie wordt langzamerhand weer wat hechter, maar het werk is nog steeds stoorzender.
Als een jongen bedreigd wordt door een dertienjarig meisje met een pistool, schiet Jeffrey haar neer. De raadselen stapelen zich op: het meisje is mishandeld, maar ook de jongen lijkt mishandeld te zijn, evenals zijn zusje. Sara kent ze allemaal uit haar praktijk, en heeft eerder nooit iets vreemds gemerkt. Ook met de ouders bestond een redelijk goed contact.
Lena knapt weer wat op na haar mishandeling in deel 1. Ze is echter nog lang niet over de daar beschreven gebeurtenissen heen. Ze voelt verwantschap met de mishandelde jongen, hoezeer die ook dader lijkt te zijn. Jeffrey wil daarom niet, dat ze alleen is met de jongen. Toch gebeurt dat en de zaak loopt uit de hand. Hierna belandt alles in een stroomversnelling.
Kinderporno en -mishandeling: niet echt een prettig onderwerp. Wel een goed geschreven, spannend boek. Het is ook bij deze serie noodzakelijk om de delen op volgorde te lezen, om alle verwijzingen naar eerdere gebeurtenissen te kunnen begrijpen.