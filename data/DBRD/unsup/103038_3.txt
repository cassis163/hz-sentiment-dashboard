De Kronieken van Magie deel 2 de Zieke Magiër. Dit boek is het tweede deel van een trilogie. Delia, en Lilith uit boek 1 zijn nog steeds op weg om de bron van de magie in de godenwereld te redden. De groep waarmee ze reizen wordt geleid door Dillon die hen de weg moet wijzen naar de godenwereld. De tocht gaat verder, ze komen door ruige streken en krijgen te maken met gevaarlijke vijanden. Dan wordt er gevochten, gekibbeld en gebivakkeerd en wanneer dat afgelopen is gaat het verder naar een volgende streek. Er gaan vrienden dood, maar het aantal personages wordt ook weer aangevuld omdat er anderen bij komen. Zo blijft de groep groot en moet de lezer steeds opnieuw ontdekken welke speciale vorm van magie de nieuweling kan gebruiken en hoe die magie dan precies werkt. Er wordt niet echt diep op de karakters ingegaan. Wie de zieke magiër die in de titel van het boek genoemd wordt precies is, kwam voor mij niet duidelijk naar voren. Er wordt wel naar gehint, maar welke consequenties het ziek zijn met zich meebrengt en welke moeilijkheden overwonnen moeten worden doordat die magiër ziek is, wordt nauwelijks uitgewerkt. Blijkbaar vangt de groep dat voor hem op. Jammer genoeg kon ik ook bij dit tweede deel moeilijk voor me zien wat er gebeurde en heeft de schrijver zich waarschijnlijk meer gericht op lezers die fysieke elementen belangrijk vinden. Het boek leest voor mij niet vlot. Er komt wel meer informatie vrij over de geschiedenis van deze verbeeldingswereld, wat best een interessante uitwerking op die wereld heeft. De antagonist uit het begin van deel 1 komt tevoorschijn maar is al gauw weer verdwenen en blijft een raadsel. Misschien is het nog wel het belangrijkste dat de groep aan het einde opgesplitst wordt en elk deel ervan nieuwe gevaren tegemoet gaat. Hopelijk komt daar in deel 3 meer over naar voren en kom je als lezer nog meer te weten over wat er in het verleden nu precies speelde waardoor dit verhaal ontstaan kon.