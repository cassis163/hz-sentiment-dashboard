Wat een leuke, pittige dame! Dat was mijn eerste gevoel bij Geertruida, de hoofdpersoon van dit boek. Met humor en hier en daar wat scherpe opmerkingen vertelt ze over haar leven: haar jeugd, en dan met name haar tijd in het weeshuis bij de strenge zusters, en daarna over hoe ze dienstmeisje werd bij de rijke familie Van Zuilen in Bussum. Daar wordt ze verliefd op Waldemar, de oudste zoon van de familie. Hoewel die liefde beantwoord lijkt te worden, is hij al verloofd met Frédérique Vos.

Wanneer Geertruida bejaard is en na een val in een tehuis belandt, komt ze haar oude rivale Frédérique Vos weer tegen. Geertruida herkent haar direct en wil wraak voor wat Frédérique Vos haar heeft aangedaan.

Het laatste deel van het boek staat in het teken van die wraak. En omdat je als lezer dan al weet wat er gebeurd is, sta je volledig aan de kant van Geertruida. Geertruida krijgt hierbij overigens hulp van mevrouw Koe, een dame van over de negentig, die ook in het tehuis is "gestopt" en daar helemaal niet blij mee is. Samen spannen ze een web om Frédérique Vos terug te pakken. Daarbij worden de gangbare normen en waarden soms wel wat opgerekt en overschreden. Zo wordt, om de indruk te wekken dat Geertruida een rijke dame is, kleding na één keer dragen weer ingeruild voor iets nieuws. Maar omdat Geertruida hier zelf ook mee worstelt en bovendien je sympathie al gewonnen heeft, blijf je toch aan haar kant staan.

Het grootste deel van het boek is overigens meer een roman te noemen, dan een literaire thriller, want pas tegen het einde wordt het even echt spannend. Voor lezers die Amsterdam en Bussum een beetje kennen is dit boek extra leuk, want zij zullen ook aardig wat plekken die in het boek genoemd worden herkennen.