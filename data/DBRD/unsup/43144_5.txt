Wat een boek weeral! Wat een schitterende thriller is deze 'De Zwemmer'. De proloog is prachtig literair beschreven en gaat dan over in een super spannend verhaal.

Dat verhaal gaat over Mahmoud Shammosh en Klara Walldéen. Als Mahmoud als promovendus in Uppsala in internationaal recht wordt uitgenodigd voor een vergadering van de International Crisis Group in Brussel, wordt hij benaderd door iemand die anoniem wilt blijven en hem informatie kan geven over de activiteiten van een Amerikaans veiligheidsbedrijf en werkt als één van de vele onderaannemers in Irak en Afghanistan, net het thema waarnaar hij onderzoek doet. Vooraleer hij iets te weten komt, wordt zijn contact echter voor zijn ogen neergeschoten en moet hij op de vlucht slaan.

Anderzijds is er Klara Walldéen die als assistente werkt voor een sociaal-democratisch Europarlementslid in Brussel. Ze is echter opgegroeid bij haar grootouders aan de scherenkust ten oosten van Zweden sinds haar moeder omkwam in het buitenland bij een bomaanval en haar vader onbekend is. En zelfs met een eigen carrière en leven in Brussel blijft ze met warme herinneringen terugdenken aan haar jeugd daar. Mahmoud is haar ex-vriendje en belt haar op als hij geen kant meer op kan en trekt zo Klara mee in zijn vlucht op leven en dood en met heel louche figuren als toevallige vijand. Nog ergens anders wordt de jonge advocaat George Lööw via een nieuwe klant meegetrokken in een geheime agenda waarvan hij tegen zijn wil onderdeel gaat uitmaken, en wordt zijn leven plotsklaps bedreigd en wordt hij tevens meegesleurd in deze meedogenloze race.

En dan is er nog de zwemmer zelf, een Amerikaanse veteraan die meeliep in operaties in het Midden-Oosten en in Afghanistan. Afwisselend volgen we hem gedurende enkele decennia in het Midden-Oosten (Damascus, Beirut), Afghanistan, Virginia in de VS en later ook in Zweden als hij een schuld wil aflossen die hij een heel leven met zich heeft meegedragen.

Al deze verhaallijnen komen perfect samen in een super spannende plot die nochtans heel realistisch aandoet. De plaatsen waar het verhaal zich afspeelt, Stockholm, Parijs, Amsterdam en Brussel, zijn ook heel herkenbaar beschreven, waarbij één zwak puntje van de vertaler naar voor komt, die niet schijnt te beseffen dat alle plaatsnamen in Brussel óók een Nederlandse variant hebben. (Hoewel hier geen flamingante dit neer schrijft, viel dit me toch op.) De taal stokt nergens en doet uitstekend recht aan het verhaal. De personages en de aangekaarte thematiek van het bureaucratische Europarlement, de macht van ongekende lobbyisten en de praktijken van de CIA tijdens de oorlogen in Irak en Afghanistan zijn héél geloofwaardig neergezet. Je merkt dat Zander, de schrijver, een gedegen achtergrond heeft hierover, die doctoreerde in Maastricht en als advocaat voor de EU o.a. in Brussel heeft gewerkt.

Enkele non-fictieboeken hierover, namelijk Spionage: Doelwit Brussel van onderzoeksjournalist Kristof Clerix en De geheimen van de staatsveiligheid van onderzoeksjournalist Lars Bové komen hierdoor nog wat meer naar boven op mijn ellenlange leeslijst.