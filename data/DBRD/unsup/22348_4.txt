Library kiss heeft alle ingrediënten voor een fijne YA romance: 2 jongens, een meisje dat moet kiezen, dramatische gebeurtenissen en een spannende locatie. Het verhaal gaat over Autumn, die per ongeluk opgesloten raakt in de bibliotheek, waar ze vervolgens Dax leert kennen. Naarmate ze hem beter leert kennen, blijkt dat ze misschien toch meer zou willen zijn dan vrienden. Maar dan is daar ook nog Jeff, de jongen waar ze al jaren verliefd op is…

De titel van het verhaal klinkt nogal zoetsappig, maar gelukkig weet Kasie West in het verhaal een goede balans te houden tussen romantische momenten en de verschillende keuzes waar Autumn voor komt te staan. Dit houdt het verhaal dynamisch en is er geen overdosis aan verliefdheid. Ook zijn er nog een aantal andere thema’s verwerkt in het verhaal, zoals vriendschap, eenzaamheid en vertrouwen. Autumn blijkt meer kanten te hebben dan alleen die van twijfelend meisje, waardoor het boek over veel meer gaat dan alleen romantiek.

Het verhaal verloopt vloeiend, wat erg fijn is. Als lezer wordt je heel prettig meegenomen in het verhaal en verveelt het geen moment. Hierdoor ga je snel door het boek heen en zit je meteen lekker in het verhaal. De verschillende personages worden prachtig verweven tot een mooi geheel.

Wat dit boek mist is unieke elementen. Het is heel goed geschreven, maar er zijn geen vernieuwende scenes, plots, personages, die niet ook aan andere soortgelijke boeken doen denken. Het concept van de bibliotheek is heel interessant, maar het verdere verloop van het verhaal was niet bepaald verrassend of vernieuwend. Dit is prima, maar maakt het geen uniek, onvergetelijk boek, waar je later nog eens aan terug zult denken.

Al met al een mooi boek met een fijn verhaal en een leuke insteek. Wat het boek mist aan originaliteit, maakt het goed met fijne leesbaarheid en een natuurlijk verloop van het verhaal. Zeker een aanrader als je behoefte hebt aan gewoon een fijn boek!