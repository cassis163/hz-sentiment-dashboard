Zwarter dan de nacht is de tweede thriller van de hand van de Engelse schrijver David Lawrence en speelt zich af in Londen.
Hoofdpersoon is inspecteur Stella Mooney. Ze moet op zoek naar de daders van gruwelijke moorden. Vrouwen worden doodgestoken en ernstig verminkt. Stella Mooney en haar team staan voor een schier onmogelijke opgave.

Wat een zinderend boek! Wat een geweldige schrijver! David Lawrence overtreft in schrijfkunst menig ervaren auteur van misdaadromans.
Het verhaal is razend spannend. Dat zijn wel meer misdaadromans, maar Lawrence geeft iets extras mee. Naast spanning weet hij ook andere emoties op te roepen zoals ontroering, medeleven of afschuw. Daarnaast beschrijft hij zeer overtuigend de onderwereld van Londen met zijn grote en kleine boeven, de zelfkant, de stank en de overlast. Dat doet hij dermate beeldend dat riool en verrotting te ruiken zijn.

Stella Mooney is de hoofdpersoon en ze draagt het verhaal moeiteloos. Haar personage wordt van meerdere kanten belicht en hierdoor ontstaat een vrouw van vlees en bloed; een vechtende, dappere, gedreven maar ook een weifelende vrouw. Bijfiguren krijgen gestalte. Soms meer, soms minder, afhankelijk van hun aandeel in het verhaal.
Daarnaast gebeurt er ontzettend veel. Een zijspoor wordt ingebracht, de lezer vreest het ergste, en uiteindelijk valt het mee. Of tegen. Op deze manier houdt Lawrence het tempo en de spanning voortdurend vast. Verslapping treedt niet of nauwelijks op.
Een jonge zwerver met honden komt in het begin van het verhaal voorbij en duikt zo af en toe weer op. Dat geldt ook voor andere personages en op deze wijze ontstaat een schitterend en gevarieerd vlechtwerk. De lijn van het verhaal is desondanks moeiteloos te volgen.

De schrijfstijl van Lawrence doet letters vreten. Dwingend, beeldend, compact, en soms zelfs poëtisch. De combinatie poëtisch en misdaadroman lijkt een merkwaardige, maar bij dit boek resulteert het in verdichte, trefzekere beelden.
Om geboeid in één adem uit te lezen. Huiveren, genieten, meeleven, nazinderen en uiteindelijk beschouwen. Razend tempo, zinderende spanning en bijna onmogelijk veel variatie en verwikkelingen. Bovenal: hulde voor de schrijverskwaliteiten.
Het derde boek is in Engeland inmiddels verschenen. Snel vertalen s.v.p.