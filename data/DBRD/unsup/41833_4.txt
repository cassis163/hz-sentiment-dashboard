Een levendig immigrantenfamiliesaga, zo zou ik deze roman het beste kunnen omschrijven denk ik.

We volgen het leven van de Dominicaanse Oscar in New Yersey. Oscar lijkt echter in het niets op een 'echte' Dominicaan: hij kan niet dansen, kampt met overgewicht en bovenal is hij nog maagd op een leeftijd waarop zijn mede-Dominicanen niet meer weten met hoeveel vrouwen ze het bed hebben gedeeld. Hij houdt van science fiction en fantasy, gebruikt dure woorden in plaats van slang, is hopeloos met de meisjes en brengt zijn tijd door met fantasy computergames en rollenspellen, zijn grote passie (naast vrouwen) is schrijven. We worden ook voorgesteld aan zijn familie, zijn moeder Beli, zijn zus Lola (en haar ontelbare vriendjes) en zijn oma La Inca. Is deze familie echt vervloekt? Is het echt de 'fuku' die ervoor zorgt dat zijn familie vanaf de tijd van dictator Trujillo te maken krijgt met marteling, gevangenschap en ongeluk?

Dit snel en humoristisch geschreven boek werpt een licht over het leven onder deze dictator en laat zien wat voor rol dit heeft gespeeld in Oscar's familie. Het verhaal, doorspekt met spaans (voor de niet-spaans-kenners zoals ik: een beknopte verklarende woordenlijst is achterin het boek opgenomen) laat een Oscar zien die steeds wanhopiger op zoek is naar liefde, ondertussen probeert hij de teleurstellingen van het leven het hoofd te bieden.

Een waarschuwing is op zijn plaats: al na het lezen van een paar hoofdstukken wordt je meegenomen, meegezogen, naar een andere plaats. De schrijver neemt je mee naar New Jersey, naar de Dominicaanse Republiek, naar Oscar en zijn familie. Niet slecht toch voor de prijs van een boek......Een geweldig verhaal!