Op 17 december 2014 is de klassieker ‘Het monster van Frankenstein’ verschenen, naverteld door Geronimo Stilton (vrij bewerkt). Ideaal voor onder de kerstboom of om gewoon te gaan lezen in je kerstvakantie. Mary Shelley heeft deze klassieker ooit in 1818 geschreven en Geronimo wil zijn favoriete meesterwerken uit de literatuur graag met ons delen. Ik heb het boek in krap twee uurtjes uitgelezen en ik vind het een aandoenlijk verhaal.

Het boek vangt aan met een briefwisseling tussen Robert en Margaret Walton, broer en zus. Robert is op weg naar de Noordpool en komt onderweg een vreemde knager tegen, hij komt aan boord en wil zijn levensverhaal vertellen. Het is Victor Frankenstein, uit Geneve, hij groeit op met Elizabeth, zijn aangenomen zus en twee broertjes, Ernest en William. We lezen over zijn jeugd en dat hij naar de universiteit gaat, waar hij veel interesse heeft in exacte vakken als natuurkunde en scheikunde. Victor wil graag een levend wezen scheppen en gebruikt alle kennis die hij heeft opgedaan. Alle voorbereidingen zijn getroffen en tijdens een bliksemschicht komt er een wezen tot leven. Een wezen met een te groot hoofd, littekens en zo groot als een reus: een MONSTER! Victor schrikt zo erg dat hij vlucht. Hij durft zijn creatie met niemand te delen en wordt ziek, erg ziek. Als Victor net hersteld is krijgt hij een brief van Elisabeth met vreselijk nieuws, zij broer William is dood. Victor reist onmiddellijk naar Geneve af. Zijn voorspellende dromen blijken waarheid. Het monster is op zoek naar hem, zijn maker. Victor trekt de bergen in, hij heeft de gezonde lucht nodig en komt het monster tegen. “Hoe kon je mij in de steek laten? Ik had niet eens een huis!” Het monster vraagt Victor om hulp, of Victor voor hem een vrouw tot leven kan wekken en Victor stemt toe. Terug in Geneve geeft Victors vader toestemming voor een huwelijk met Elizabeth en reist Victor naar een eiland om een laboratorium in te richten. Het monster is hem nagereist met goede of slechte bedoelingen, dat is de vraag …..

Wat heeft Geronimo een enorm aansprekende manier gevonden om de lezertjes kennis te laten maken met onze geschiedenis. Als volwassene was ik verheugd iets meer over Mary Shelley, de auteur van Frankenstein te lezen. Het verhaal leest vlot weg, het is een bij vlagen zelfs aandoenlijk en eigenlijk helemaal niet eng. Ik vraag me wel af of de jonge lezertjes de verhaallijn kunnen volgen van de briefwisseling tussen Robert en Margaret over het levensverhaal van Victor en Victor die dan zelf over het gesprek met het monster verteld. En de illustraties van D. Loizedda en E. Nori zijn een werkelijke aanvullig op het verhaal. Zo zal het verhaal nog meer gaan leven in de hoofden van de lezertjes.

/Lmcmr