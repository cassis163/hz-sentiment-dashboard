Doorzoek jezelf, een medewerkers training programma wat sinds 2007 bij Google wordt gegeven. Inmiddels hebben honderden mensen de training doorlopen en afgerond.

“ Velen spreken van een grensverleggende ervaring, die hun leven heeft veranderd”. Wie is er nou niet geïnteresseerd in zo’n scholing in boekvorm? Programmeur en schrijver Chade-Meng Tan heeft deze training bij Google opgezet. Een training waarin je leert hoe je je geest snel tot rust kunt brengen, hoe je concentratie en creativiteit kunt verbeteren, mentale en emotionele processen helderder gaat waarnemen en hoe je meer empathie gaat voelen en veerkracht kan ontwikkelen. Dit boek belooft wat!

Al snel wordt het mij duidelijk dat Meng prat gaat op zijn bijnaam: Jolly good fellow (wat zelfs op zijn visitekaartje staat) en ongelofelijk vaak openbaringen van inzicht op zijn pad krijgt. Hij is de man die met iedere beroemdheid die het kantoor bij Google bezocht, op de foto wil. Help…dit is een écht Amerikaans verhaal. Maar daar kan ik doorheen prikken. Meng leert ons hoe belangrijk het is om opmerkzaam op ons lichaam te zijn. En hoe je simpelweg kunt zijn. Geluk is de basistoestand van onze geest en bereikbaar door te mediteren. “Meditatie is zweten in de sportschool, maar dan zonder het zweten en zonder de sportschool”. Dit boek staat vol met uitingen van Mengs vrolijke levensopvattingen, ook wel humor genoemd. Mij maakt het zelden aan het lachen.

Nuchter schrijft hij over de techniek die mindfulness heet. Door dit te integreren in je leven zal je minder spanning en onrust ervaren. Hij geeft meerdere oefeningen, vrijwel allemaal meditatieoefeningen. Geregeld haalt hij Daniel Goleman aan, psycholoog, vriend van Meng en bedenker van de term: emotionele intelligentie. Tegen het einde van het boek tref ik een interessant stuk aan. Over wat empathie wel en wat het niet is. Hoe creëer je vertrouwen en luister je empathisch. Ik vind er emotionele vaardigheden die je kunt gebruiken om aardiger te worden en tegelijkertijd succesvol te zijn in wat je doet. De onverwachte manier om wereldvrede te bereiken staat aan het eind: "Ik moet de verandering worden die ik in de wereld graag wil zien" en " Ik wil de vriendelijkheidszender worden. Alleen maar vriendelijkheid van
's ochtends vroeg tot 's avonds laat" Hmmm...is dat het? Ja, zo simpel is het! Dit boek gaat voornamelijk over werk en werksituaties en is een must voor de verharde manager anno 2015. Ik vermoed dat deze doelgroep het boek niet in handen zal krijgen.