Stellen dat Christine Bols’ Kortsluiting (Uitgeverij AquaZZ) bij de lezer een gevoel van herkenbaarheid teweegbrengt, zou wellicht menig voorhoofd doen fronsen. Nee, wees gerust, er valt geen lijk uit de kast. Of uit de douche, zoals in Mark Devos’ geval. Maar herkenbaar is de banale pragmatiek van het dagelijks leven in en rond Hawaï Sun beslist wel. Met een vlot lezend en beeldend taalgebruik schetst Christine Bols de onwaarschijnlijke gebeurtenissen in het oersaaie leven van de eigenaar van Hawaï Sun. De milde ironie en de met zorg gekozen, sprekende metaforen, werken op de lachspieren en brengen samen met de vlotte schrijfstijl en de makkelijk te volgen plot, vaart in het verhaal.
Kortsluiting ademt relativering. Van het eigen falen. Van de ambitie. Van de thriller. Van de misdaad. Van de dood. En ‘last but not least’: van de vrije wil.
Want Mark Devos had beslist de keuze om iets verstandigs te doen nadat hij het lijk van de door zijn nalatigheid geëlektrocuteerde klant in zijn zonnebankcentrum aantrof. Maar de stroom aan gevolgen die uit zijn alternatieve keuze voortvloeide, had hij beslist niet voorzien. En maar goed ook, want anders zou leesland een lezenswaard humoristisch boek armer zijn gebleven. Bedankt, Christine!