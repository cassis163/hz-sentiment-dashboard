Recensie gebaseerd op de originele versie 'Orten'.

Joakim Zander studeerde rechten in Uppsala (Zweden) en doctoreerde in Maastricht (Nederland). Hij heeft o.a. gewerkt voor het Europees Parlement in Brussel (België). Hij is dus vertrouwd met onze regio, iets wat duidelijk zichtbaar is in zijn debuut 'De zwemmer'. In de opvolger 'De redding' spelen de Benelux-landen geen rol, de locaties zijn dit keer Stockholm, Manhattan en Londen. Ook Syrië en Turkije spelen een niet onbelangrijke rol.

Drie verhaallijnen worden opgevoerd in 'De redding'. En ook deze keer weet Zander ze samen te voeren tot één samenhangend geheel, zonder losse eindjes. Hij heeft een thriller geschreven met inhoud, een knap geconstrueerd en origineel verhaal, al komt de spanning er pas door in de tweede helft van het boek, maar dan is het ook echt genieten geblazen. Al blijft het een boek waar je je aandacht bij moet houden, niet alleen door het constant wisselen van tijd, locatie en perspectief, maar ook omdat de schrijfstijl en gebruikte taal niet van de eenvoudigste zijn.

We maken kennis met Yasmine, een meisje dat vier jaar geleden gebroken heeft met haar verleden in een achtergestelde wijk van Stockholm en nu in New York werkt. Haar broer Fadi die ze indertijd heeft achtergelaten, zorgt ervoor dat Yasmine naar Stockholm terugkeert. Ze heeft immers een vage foto van de eerst doodverklaarde Fadi doorgestuurd gekregen en tegelijkertijd duiken overal in de stad bepaalde tekens op en breken 's nachts rellen uit. Fadi zou wel eens in de ban van jihadisten gekomen kunnen zijn, IS en radicalisering zijn niet meer veraf.

Terwijl Yasmine zich in de problemen werkt, zit de Zweedse Klara Walldéen in London. Zij assisteert haar chef met het voorbereiden van een presentatie voor een EU-vergadering in Stockholm. Langzaam maar zeker ontdekt ze dat er wel eens een verborgen agenda zou kunnen zijn en dat alles er misschien niet even eerlijk aan toe gaat. En dan leert ze Yasmine kennen en komt alles in een stroomversnelling terecht ...

Minpunt in de nieuwste Zander zijn de vele onvertaalde woorden, deels slang en deels Arabisch (al heb je dat laatste niet meteen door). Na een tijdje wordt wel duidelijk dat 'aina' voor politie staat, maar veel dingen zoals bijvoorbeeld 'len', 'takfir' en 'shunos' blijven onverklaard, iets waar menig lezer zich aan zal storen.

Spanning 3-4, plot 5, schrijfstijl 4, leesplezier 4, originaliteit 5.