Het meisje in de trein. Een debuut van Paula Hawkins. Staat op 1 in Engeland en Amerika en is zelfs al verfilmd. Stond dus al lang op mijn verlanglijstje. Het verhaal komt wat traag op gang, maar zit de vaart er een keer in leest het als een trein.
We maken kennis met Rachel, een alcoholiste die elke dag hetzelfde traject met de trein aflegt en fantaseert over 2 mensen die ze bijna elke dag kan observeren vanuit de trein als deze staat te wachten voor een sein. Dan hebben we Megan, de vrouw waarover Rachel fantaseert en we hebben Anna die de minnares en thans echtgenote is vanTom, de ex van Rachel.
Als Megan spoorloos verdwijnt, blijkt dat Rachel iets gezien heeft, maar doordat ze vanwege haar alcoholisme regelmatig last heeft van een black-out wordt ze niet geheel serieus genomen.
Er wordt afwisselend vanuit deze 3 vrouwen een hoofstuk verteld, die ook nog wel eens wisselen in tijd, dus is het wel noodzaak je aandacht erbij te houden. Juist door de wisseling van de verhalen van de vrouwen beleef je het boek ook uit het perpectief van deze vrouwen en zie je dat ze allen een andere waarheid hebben. Uiteindelijk komen deze verhaallijnen samen en komt de waarheid aan het licht. Een vlot geschreven thriller die zijdelings alcoholmisbruik, overspel, onverwerkt verleden, wantrouwen en angst benoemd.