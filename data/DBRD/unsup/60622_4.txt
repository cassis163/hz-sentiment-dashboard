Grief is the Thing with Feathers vertelt het verhaal van een vader en zijn twee zoontjes die plots hun vrouw/moeder zijn verloren. Ze krijgen bezoek van de Crow of Kraai, die een soort vleesgeworden rouw voorstelt, en die vanaf dat punt deel uitmaakt van hun gezin en hun leven. Het boekje is kort, en is een originele mix tussen poëzie en een roman. Zelf had ik nog nooit zoiets gelezen en ik was erg onder de indruk van de manier waarop met dit zware thema werd omgegaan door Porter. Vooral de stukken geschreven vanuit het perspectief van de vader en de kindjes vond ik erg ontroerend. De fragmenten vanuit de Kraai z'n standpunt waren het meest poëtisch en experimenteel, maar op zo'n manier dat ik zelf een beetje de connectie met hun inhoud verloor. Desondanks denk ik dat ik zeker terug zou grijpen naar dit boek wanneer ik persoonlijk ook geconfronteerd zou worden met een rouwproces.