In ‘Ik wil met je mee’ bezoekt Mimi voor het eerst haar vaders nieuwe huis in de Cotswolds, waar hij samen met zijn nieuwe partner woont. Alhoewel zij zelf in de stad woont en een drukke baan heeft als PR medewerker, is zij in 1 oogopslag verliefd op het dorp en de hechte gemeenschap. 

Vooral met Cal, welke ze onder bijzondere omstandigheden op haar eerste dag ontmoet, heeft ze direct een klik. Helaas is hij bezet, maar zodra Mimi zijn gezin ontmoet valt alles op zijn plaats en kan zij het ook goed met zijn vrouw en dochtertje vinden. Een bijzondere vriendschap lijkt geboren!

Haar vader en zijn partner zijn nog niet helemaal geïntegreerd in het dorp en een van Mimi’s missies is hen, samen met Cal, meer te betrekken bij de gemeenschap van het dorp. 

Wanneer Mimi terugkeert naar haar huis en haar drukke baan in de stad komt zij oog in oog te staan met onverwachte en daarnaast ook schokkende gebeurtenissen die haar leven, en dat van anderen, op zijn kop zetten. 

De levens van Mimi en Cal blijven elkaar daarna kruisen, maar steeds lijkt er geen juist moment te zijn. Zal dat juiste moment er überhaupt wel komen?

Het verhaal wordt verteld vanuit Mimi,  een jonge vrouw van achter in de 20, begin 30, werkzaam als PR medewerker. Voor mij was Mimi direct herkenbaar als een hoofdpersonage van Jill Mansell. Een interessante persoonlijkheid, vrolijk, onbezorgd en hopeloos verliefd met hier en daar de te verwachte onzekerheid. 
Ik vond Mimi absoluut een leuk personage en haar omschrijving vond ik net zo fantastisch als de omschrijving van andere hoofdpersonen uit de boeken van de auteur.

Cal, de aardige en knappe buurman, vond ik eveneens een tof personage. Hij is de good Guy, geen spatje kwaad, zo trouw als een hond en een goede vader. Wat wil je als vrouw nog meer? Een feel good moet nou eenmaal iemand hebben waarover je kunt zwijmelen.. Wat mij betreft had hij toch net even iets meer pit mogen hebben, maar dat is een persoonlijke smaakkwestie. 

Geen Jill Mansell, zonder personages die gewoonweg niet te vertrouwen zijn en achterbaks en vervelend aanwezig zijn. De auteur heeft zeker weer haar best gedaan enkele personages aan het verhaal toe te voegen waarvan de haren op je armen soms overeind gaan staan. Tenenkrommende momenten die vooral bij mij ervoor zorgden dat ik ze het liefst een koekje van eigen deeg zou willen geven. 
Maar, absoluut geen verhaal zonder personages die op allerlei mogelijke manieren het geluk in de weg willen staan.
Deze personages zijn goed omschreven met herkenbare karaktertrekken die daardoor een toevoeging zijn aan het verhaal!

Overigens is niet alles wat het lijkt! Een van mijn favoriete personages is Paddy. Paddy is een aantrekkelijke vrijgezel die niet onder stoelen of banken steekt dat hij gek is op vrouwelijk schoon en zijn voorkomen doet absoluut denken aan een player. Voor mij is hij absoluut het meest aantrekkelijk in dit verhaal en ik vond het eigenlijk wel jammer dat er niet meer aandacht aan zijn personage werd besteed. Ik ben voor een spin-off met Paddy in de hoofdrol!

Mimi doet vele nieuwe vriendschappen op in dit verhaal en herkenbaar van de boeken van deze auteur zijn de rollen die zij spelen. Ondanks dat er een hoofdpersonage is, met de rode draad, zijn er altijd kleinere verhaallijnen die meespelen in het geheel. Ik blijf dit altijd verassend vinden en prettig om te lezen omdat het een extra feel good boost geeft!

De schrijfstijl van dit boek is zoals we gewend zijn van Jill Mansell. Het is vlot geschreven, voldoende dynamiek door verschillende gebeurtenissen, romantisch, wat drama en daarnaast een duidelijke opbouw in het verhaal.
Waar in sommige verhalen van Jill een vervelende gebeurtenis halverwege het verhaal voorkomt, is ze in dit boek begonnen met de vervelende gebeurtenis. 
Ondanks dat de afloop van de verhalen van Jill Mansell gelijk zijn, weet ze toch altijd verrassende gebeurtenissen aan een verhaal toe te voegen die je heel even aan het twijfelen brengen.

Ondanks dat het eind van het boek voorspelbaar is, blijft Jill Mansell voor mij DE koningin van de feel good boeken! De romantiek in dit boek geeft je vlinders en laat je meevoelen met de personages in het verhaal. In slechte en in goede tijden. 

Dit boek is naast dat het een plaatje is om te zien, er weer eentje om zeker gelezen te worden! Hoewel ik bij de vorige boeken even twijfelde of ik ze wellicht ontgroeid was, heeft dit boek mij absoluut weer terug gebracht naar mijn oude gevoelens ten opzichte van Jill Mansell!

Als je ondanks het voorspelbare geluk, een boek weer in 1,5 dag uitleest omdat je niet kunt stoppen met lezen, is het doel wat mij betreft geslaagd!
Jill Mansell heeft weer een heerlijke feel good geschreven die je gewoon moet oppakken!
Voor tussendoor of gewoon omdat je er geen genoeg van kunt krijgen!