'Er is niks, niks mooiers, dan iets dat mislukt.' Deze quote van de De Jeugd van Tegenwoordig siert de eerste pagina van De Terugkeerling en had niet beter gekozen kunnen worden. Het sluit perfect aan bij de sfeer waarin Patrick Pouw de lezer met zijn debuutroman onderdompelt. Een sfeer van uitzichtloosheid, somberheid en wanhoop, veel wanhoop.

Maak kennis met de Nederlandse Bilal van Wijk. Geboren als Pjotr, opgegroeid in Nieuwegein en bekeerd tot de islam. Mohammed B., de moordenaar van Theo van Gogh als grote voorbeeld.
Of met Mohammed el Amrani, opgegroeid in Kanaleneiland maar deze oh zo gehate betonnen ghetto ontvlucht en gaan studeren in Manchester. Tot de moord op Theo van Gogh zijn wereld overhoop gooit en hem doet beslissen terug te keren naar Nederland en aan de slag te gaan bij het AIVD. De moslim die moslims gaat schaduwen.

Twee hoofdpersonages met totaal verschillende achtergronden, twee hoofdpersonages met totaal verschillende gemaakte keuzes. Ze vormen de basis van het indrukwekkende, actuele verhaal dat Pouw aan de lezer voorschotelt. Een verhaal dat lijkt te draaien rond radicalisering, maar uiteindelijk misschien nog meer rond de zoektocht naar een identiteit, een reden van bestaan. Al dan niet op een exterme manier ingevuld.

Een verhaal waarbij Pouw gaat spelen met clich√©s en vooroordelen. Niets is wat het lijkt te zijn of beter hoe men denkt dat het zou zijn. Met zijn harde, directe manier van schrijven dompelt Pouw de lezer onmiddellijk in het verhaal, waarbij het even wennen is aan het gebruik van Arabische woorden. Arabische woorden die het realistisch karakter van het verhaal wel versterken.

Een realistisch karakter dat stemt tot nadenken, want de problemen en de (sub)wereld die Pouw aan de lezer voorschotelt is verre van ideaal. Een uitzichtloze, sombere wereld die sommige extreme keuzes enigszins begrijpbaar maakt maar zeker niet aanvaardbaar. Oplossingen zijn echter niet zo 1-2-3 te bedenken.

De Terugkeerling is een hard en rauw verhaal, een roman die naar het einde toe evolueert naar een thriller en nog lang na het lezen met de gedachten van de lezer speelt. Een debuut dat doet verlangen naar meer en in elk geval de aandacht van breed lezerspubliek verdient.