De Gifmengster is een historische roman die zich afspeelt in de veertiende eeuw. Anne, het hoofdpersonage, wordt door de huidige koning van Astoria gedwongen om met zijn zoon te trouwen. Anne stemt in om haar familie te beschermen.
Dit is het begin van een spannend verhaal vol plotwendingen.

Het verhaal, dat lichtjes gebaseerd is op Catherina de Medici (zij was nou juist de persoon waaraan ik tijdens het lezen dacht), neemt je mee naar Europa in de middeleeuwen. De auteur weet hoe ze een mooie wereld moet creÃ«ren. Ze beschrijft dan ook op een leuke manier de steden en klederdracht van die tijd. Je waant je gewoon in de middeleeuwen.

Er gebeurt ook veel, dus zorg ervoor dat je goed bij de les blijft. Ik had het soms moeilijk met alle plaatsnamen en om sommige personages te onthouden, maar dat zal liggen aan alle fictieve steden (die trouwens heel leuke namen hebben) en de gewoonte om in die tijd vaak dezelfde naam te gebruiken.

De schrijfster heeft me dan ook meegenomen naar een wereld vol intriges en suspense. Je zal je geen moment vervelen met dit boek. Juist wanneer je denkt een plot te hebben uitgevogeld, neemt Julliette je de andere kant op.

Het boek leest ook heel vlot dankzij de fijne schrijfstijl. Dit is absoluut een young adult-waardig verhaal die me aangenaam verrast heeft.

Ik heb zeer genoten van dit boek en raad het dan ook met plezier aan!