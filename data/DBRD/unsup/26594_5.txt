WOW! Dit is mijn eerste reactie na het lezen van dit fantastische boek.
Ik had hoge verwachtingen op basis van beide schrijvers en deze zijn helemaal ingelost!

De schrijfstijlen van Becky Altertalli en Adam Silvera vullen elkaar goed aan waardoor ze samen een boek van een nog hoger niveau geschreven hebben. Becky heeft een wat luchtigere schrijfstijl die helemaal bij het karakter van het hoofdpersonage Arthur past. Het hoofdpersonage Ben is dan weer serieuzer wat door de stijl van Adam helemaal naar voren komt. Hun samenwerking smaakt voor mij zeker naar meer!

Naast de hoofdpersonages Arthur en Ben zijn er ook nog verschillende nevenpersonages. Allemaal hebben ze hun eigenheid met positieve kanten. Er was eigenlijk geen enkel personage waar ik me niet gedeeltelijk mee kon identificeren. Vanaf het eerste hoofdstuk zat ik te glimlachen en mee te leven met de personages en hun belevenissen.
Mijn absolute favoriete personage is toch Arthur. Zijn hele karakter spreekt me aan. Hij is open, een beetje naïef, heel positief en ontzettend schattig. De manier waarop hij ratelt als hij zenuwachtig is, deed me altijd lachen.

Het verhaal behandelt verschillende belangrijke thema’s: de aanvaarding van een LGBT-vriend(in) en het voortdurend werken aan een relatie.
Daarnaast is het boek heel eigentijds door de vele fandom-verwijzingen naar Harry Potter, Hamilton, Dear Evan Hansen, fanfictie, enz. Dit maakt het boek een beetje geeky, maar I love it! Het boek geeft me een heel warm gevoel omdat ik me met vriendinnen vaak gelijkaardig gedraag als echte fangirls van boekenwerelden.

Ik kan dit boek dus aan iedereen aanraden die graag hedendaagse en realistische boeken leest met een scheutje geekiness.

En ik kijk alvast uit naar nieuw werk van Becky Albertalli en Adam Silvera. Beide schrijvers staan op mijn lijst van auteurs waar ik geen enkel boek van wil missen.