Morgenrood is het sluitstuk van de 'Twilightserie' van Stephenie Meyer. De Nederlandse vertaling van Breaking Dawn, waarin alle plotlijnen samenkomen.
Bella en haar vampier Edward zijn getrouwd en beleven een romantische huwelijksreis. Weerwolf Jacob blijft achter in Forks, met een gebroken hart. Maar door een verontrustende ontdekking ziet het jonge koppel zich genoodzaakt hun koffers eerder te pakken en huiswaarts te keren.
Het verhaal ontwikkelt zich langs verschillende lijnen. De liefde tussen Bella en vampier Edward, de onbeantwoorde liefde van Jacob, maar ook het gevaar waarin de familie Cullen komt, door Bella als mens in hun midden op te nemen. En de breuk tussen Jacob en zijn wolvenbroers, door zijn onmogelijke liefde voor Bella.
Morgenrood is het vierde en laatste deel van de immens populaire Twilightserie. En dat alle verhaallijnen afgehecht moeten worden, wordt soms pijnlijk duidelijk. Auteur Stephenie Meyer schrijft geforceerd naar een 'happy end' toe.
Positief is dat het verhaal, door een aantal niet al te voorspelbare plotwendingen, tot op het laatst redelijk spannend blijft. Blijft Bella gewoon mens, of zwicht Edward toch voor haar smeekbede om haar in een vampier te veranderen? En Jacob,... die arme Jacob. Is er voor hem eigenlijk wel een happy end weggelegd?
Leuk aan dit deel is het inkijkje in de wereld van Rosalie. Waarom heeft ze zo'n hekel aan Bella? Ook is dit vierde deel het eerste boek waar Meyer zich waagt aan een wisseling van perspectief. Niet alleen Bella, maar ook Jacob neemt een stuk van het verhaal voor zijn rekening.
Ondanks een aantal prettige verrassingen, had ik geen bevredigend gevoel toen ik de laatste bladzijde van Morgenrood omsloeg. Er had meer in gezeten. O, zeker, de Volturi waren 'lekker fout', de vaart zat in het verhaal en de spanning werd fijn opgebouwd. Maar het idee dat de finish in zicht was, schemerde in mijn visie duidelijk tussen de regels door.
Wie na het lezen van Morgenrood nog geen genoeg heeft van het drietal, kan via de site van Stephenie Meyer de (onafgeronde) novelle Midnight Sun vinden. Twilight vanuit het perspectief van Edward. Wie wel z'n buik vol heeft van Jacob, Bella en Edward, maar nieuwsgierig is of Stephenie Meyer nog wat anders kan dan een liefdesdriehoek mens-vampier-weerwolf, raad ik aan Zielen (The Host) te lezen. Want ja, Meyer kan zeker meer...