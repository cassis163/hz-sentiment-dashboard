Als kinderzwerfboekstationhouder is het mogelijk om via het kinderzwerfboek 2x per jaar een prachtig boekenpakket aan te vragen voor je minibieb. Dit is mede mogelijk gemaakt door stichting kinderhulpfonds en alle donaties van verschillende uitgeverijen.

Dit jaar (2018)zat er voor de eigenaar van het kinderzwerfstation een prachtig boek bij, Nederland door Charlotte Dematons. Eigenlijk zijn het twee boeken, een xxl prentenboek en een xl uitlegboek over het prentenboek.

Het prentenboek staat vol prachtige platen met allerlei tekeningen uit Nederland waar van alles in is verstopt. Zo kan je bijvoorbeeld op elke bladzijde opzoek gaan naar Zwarte Piet, die de stoomboot had gemist en nu opzoek was naar een alternatief vervoermiddel om bij de boot te komen. Dit was vooral bij mijn dochter (2,5) favoriet. Bijzonder dat ze steeds tussen alle kleine details pietje terug vond! Zitten wij al lang te zoeken, kijkt ze er eventjes in en wijst ze hem gelijk aan. En de grootste lol dat ze dan heeft!

Maar je kan ook opzoek naar de gele ballon, of de schippers van de kameleon, of de tuinkabouter, of het kinderliedje welke in elke tekening staat uitgebeeld. En nog vele andere dingen.

Mijn zoon (11) gaf aan dat hij wel uren in het boek kon blijven kijken. En dat heeft hij zeker al gedaan en ik denk dat er nog vele uurtjes bij komen!

Het kleinere boek heeft alle feiten en uitleg van alle kleine tekeningetjes die erin staan. Een prachtig naslagwerk om van alles over Nederland te weten te komen! Alsof je met een gids door een museum voor schilderijen rond mag lopen. Maar dan gezellig thuis op de bank.
Ook in dit boek heeft mijn zoon al veel gelezen. Zijn favoriete tekening was duidelijk het bollenveld. Deze zoekt hij steeds terug. Terwijl juist op deze tekening in verhouding tot de andere veel minder te zien is.

In elk geval zijn we het nu eens echt met elkaar eens, dit bijzonder mooie boek in combinatie met het naslagwerk verdient 5 dikke sterren!
Ik verwacht dat we nog lang niet uitgekeken, gelezen en gezocht zijn!