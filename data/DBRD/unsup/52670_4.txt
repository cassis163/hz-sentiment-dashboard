In het dorpje Burgerville is nooit iets te beleven. Ray en zijn beste vriend Simon hebben verder niemand om mee om te gaan, totdat Jane Doe naar het dorpje komt. Ze komt tijdens de geschiedenisles naast Ray te zitten en zo begint de vriendschap. Ray is een enorme geschiedenisfreak en neemt Jane mee op een Grand Tour door Burgerville. Stap voor stap ontluikt een onverbrekelijke vriendschap tussen Jane, Ray en Simon. Maar dan begint de geschiedenis Jane in te halen.

Het verhaal wordt verteld vanuit de ik-figuur, Ray Green, beginnend in het heden. Het begint gelijk op een cynische manier, precies zoals Ray is: ''Ik heb geen kanker en allebei mijn ouders leven nog. Dat wilde ik meteen even duidelijk maken, om teleurstellingen te voorkomen.''

Ray vertelt de geschiedenis van Jane Doe met flashbacks. Vanaf het moment dat hij haar heeft leren kennen. Belanger roept hiermee gelijk een belangrijke vraag op: waar is Jane Doe? Op een kwart van het boek begin je te vermoeden wat er is gebeurd. Als dat aan het eind waar blijkt te zijn, neemt dat niets af aan de kracht van het verhaal. Integendeel, het maakt het verhaal juist sterker! Hoewel Ray vertelt over de geschiedenis van Jane, is hij voornamelijk op zoek naar zijn eigen geschiedenis. Gaandeweg het verhaal kom je erachter dat hij niet altijd een cynische kijk op de wereld heeft gehad.

De Geschiedenis van Jane Doe is een prachtig debuut over psychische aandoeningen. Het geeft een belangrijke les mee voor de toekomst: taboes op mentale gesteldheid zouden verboden moeten worden. Ook zet het boek aan tot denken. Zelfs het spel Jenga heeft een diepere betekenis gekregen.