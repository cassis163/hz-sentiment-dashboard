Het is de eerste dag van Sals laatste jaar op de middelbare school en alles staat op het punt te veranderen. Salvador dacht dat hij wist waar hij hoorde in de wereld. Maar als hij geconfronteerd wordt met zijn veranderende gedrag, begint hij meer en meer na te denken over zijn verleden, heden en toekomst.
Sal is als Amerikaans adoptiekind opgegroeid bij een Mexicaanse homoseksuele vader. Is hij dan Amerikaans-Mexicaans, of Mexicaans-Amerikaans? En welk gedrag heeft hij van zijn liefdevolle vader geleerd, en welke karaktereigenschappen komen van zijn biologische ouders? Of is Sal gewoon zichzelf?
Samen met zijn vrienden en zijn vader zoekt hij uit wie hij is en waar hij hoort, maar ontdekt hij vooral hoe belangrijk het is om te kunnen zijn wie je écht bent.

Wow! Benjamin Alire Sáenz heeft met De onverklaarbare logica van mijn leven weer een prachtig boek afgeleverd! In dit boek gaat Sal op zoek naar zijn eigen identiteit en probeert hij erachter te komen wie hij nu werkelijk is. Benjamin weet dit op zo’n prachtige manier te verwoorden. Hij heeft een prachtige filosofische bijna poëtische schrijfstijl die zo ontzettend uniek is. Hij weet je met een paar woorden te raken en ondanks dat de stijl poëtisch is, is het wel heel toegankelijk. Nergens is de tekst moeilijk, ingewikkeld of langdradig. Hierdoor vlieg je door het boek heen.

Daarnaast worden de personages allemaal uitgediept. Niet alleen leren we de hoofdpersoon Sal goed kennen, maar ook zijn beste vriendin Sam, zijn andere vriend Fito, Sal’s vader en Sal’s oma Mima. Elk personage sluit je al snel in je hart. Het is bijzonder dat Benjamin ervoor zorgt dat je elk personage even goed leert kennen. Hij weet elk karakter perfect uit te diepen waardoor ze allemaal driedimensionaal worden. Ook weet Benjamin diversiteit aan zijn personages toe te voegen. Zo zijn de vader van Sal, Vincent, en Fito beide homoseksueel. Persoonlijk vind ik het erg tof dat deze diversiteit in het boek terug komt.

Toch geef ik het boek 4 en niet 5 sterren. Dit komt doordat ik het boek Aristoteles en Dante ontdekken de geheimen van het universum, een ander boek van Benjamin, zo ontzettend mooi vond dat ik stiekem net iets meer van dit boek had verwacht. De onverklaarbare logica van mijn leven is zeker geen slecht boek, maar ik miste net dat beetje extra, net dat beetje magie, waardoor Ari en Dante een van mijn favoriete boeken is geworden. Desalniettemin blijft dit boek prachtig en verdiend het zeker 4 sterren!