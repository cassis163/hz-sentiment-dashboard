Een bijzondere roman van de hand van Joanne Carlton, pseudoniem van de Vlaamse Sandra J Paul. Joanne Carlton schreef het boek in het Engels en vertaalde het boek vervolgens zelf naar het Nederlands.

In Hart-slag volgen we twee jonge mensen. Jasper, student architectuur, en zijn beste vriendin Sam, studente geneeskunde. Jasper woont op de campus, Sam een half uur ervandaan, maar hij brengt haar altijd naar huis. Ook is hij druk met sport: Basketbal. Hij heeft het druk, te druk. De studie loopt niet goed, hij heeft een enorme achterstand, maar hij wil zijn ouders niet teleurstellen. Ook het basketbal heeft niet zijn hart, maar ook daar wil hij niemand teleurstellen. Hij is moe, hij heeft pijn en hij stort in.
Eenmaal in het ziekenhuis blijkt het niet goed te zijn, sterker nog hij weet dat het einde nadert.
Sam weet dat hij niet gelukkig was in zijn huidige leven en weet wat hij echt wil: zingen en muziek maken. Ze bedenkt een plan om hem zijn nr 1 wens uit te laten komen.

Het is een dik boek, en alles wordt uitgebreid verteld en uitgelegd. Dat haalt zeker in het begin de vaart enorm uit het verhaal. Maar het is een gedegen basis voor alles wat nog gaat komen. Wanneer Sam haar plan in werking zet, gaat het verhaal in een versnelling. Helaas blijft er nog veel uitgelegd worden en zijn de dialogen vaak onnatuurlijk lang. En toch is het niet erg, de lezer krijgt alle informatie die nodig is, en kan zich optimaal inleven in de omstandigheden waar Sam en Jasper in terecht komen. Vanaf het begin is duidelijk dat er een emotioneel einde aan zit te komen, dat komt er en toch weet de schrijfster nog te verrassen.

Een zorgvuldig opgebouwde roman, waarin de jonge personages voor keuzes komen te staan, waar ze helemaal voor hadden moeten komen te staan. De veerkracht en het doorzettingsvermogen is respectabel. Een indrukwekkend verhaal, waarin geluk en verdriet hand in hand gaan.