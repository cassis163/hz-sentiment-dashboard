Na het vorige boek in de Ibiza-reeks, Ibiza, is er nu deze tweede. Geen vervolg, maar wel met een kleine rol voor een oude bekende. Leuk!

Succesvol portretfotograaf Dorien groeide de eerste jaren van haar leven op Ibiza op, tot ze er plotseling met haar moeder moest vertrekken. Haar vader heeft ze nooit meer gezien en dat neemt ze hem nog altijd kwalijk. Als haar 18-jarige zoon Mick naar Ibiza op vakantie wil, is Dorien verre van enthousiast, maar haar ex David weet haar te overreden. Helaas worden haar slechte voorgevoelens bevestigd als ze nadat hij is aangekomen niks meer van Mick horen… Halsoverkop vertrekt Dorien naar Ibiza, waar ze geconfronteerd wordt met haar vader en de duistere kant van het feesteiland. Zullen Mick en Dorien dit avontuur overleven?

Net als het vorige Ibiza boek is ook deze weer heerlijk vlot én super spannend. De auteur is er goed in geslaagd een voortdurend dreigend sfeertje te creëren. Je wordt meegevoerd in het spannende verhaal en kunt niet anders dan doorlezen tot je weet hoe het afloopt. Op een gegeven moment dacht ik dat de ontknoping daar was en die vond ik een beetje te makkelijk… Maar, dat was het nog niet! Er kwam nog een bloedstollende twist.
Weer een hele fijne, zomerse Ibiza-thriller van Kiki van Dijk!