De schrijfster Sarah Pinborough was voor mij een onbekende maar ik heb genoten van haar boek. Het is spannend tot de laatste bladzijde.
Het boek is geschreven in een dagboekstijl en volgt het leven van drie vrouwen en een onbekende “zij” die op het einde van het boek bekend wordt. Het gaat over moeder Lisa, dochter Ava en vriendin Marilyn. Die alle drie iets te maken hebben met een groot geheim dat Lisa met zich meedraagt. En dat toch anders uitpakt dan je denkt.
Per hoofdstuk verteld de schrijfster over wat de personages beweegt en dat kan in het begin iets verwarring geven maar aan het eind van het boek valt alles op zijn plaats. Tevens komen er flashbacks voor wat bovenaan het hoofdstuk wordt aangegeven met het jaartal van het gebeurde en dan Ervoor of Erna.
Wat dat “gebeurde” is blijft lang een mysterie maar dat maakt het boek ook zo spannend. Dan doet Ava iets waardoor Lisa door iemand herkend wordt en dat is dan het begin van het einde van het grote geheim. Langzaam ontrolt zich dan het hele verhaal en volgt er een verbluffende ontknoping. Op een gegeven moment kon ik het boek bijna niet meer wegleggen omdat ik wilde weten hoe het zou eindigen.
Het boek is beslist een aanrader voor iemand die van spanning en verrassende plotten houdt.