De kaft geeft eigenlijk het gevoel van het boek al prijs. Een warme, lekkere, kleurige omhelzing van meer dan 100 gezonde feel good recepten. Want eten is emotie, dat is het uitgangspunt van de schrijfsters, en dat zie je terug in de recepten, de verhalen er achter en de schitterende foto's die soep kunnen verkopen aan de grootste niet-liefhebber.

Houd je van avontuur kies dan; Ramen met kimchisoep, houd je van pittig dan maak je Chana Masala, heb je zin in oud en vertrouwd, dan lacht het recept van de Franse uiensoep je tegemoet. In dit kookboek zit echt voor elk wat wils.

De namen van de verschillende soepen geven soms de indruk dat enkele ingrediënten moeilijk te krijgen zijn. Gelukkig wordt in het hoofdstuk "soepbenodigdheden" uitgebreid uitgelegd wat de kruiden en sauzen zijn en ook een suggestie waar ze te koop zijn. Verdere toelichting wordt gegeven over reinigende soepen, snelle soepen, koude soepen maar ook troostsoep komt aan bod. Soep kan dus altijd! Ook voor de maaltijdsoep doet het boek suggesties zoals met de kaneel- pompoensoep met canneloni en broodsuggesties voor erbij.

Recept van de Franse uiensoep
4 personen
Traditioneel gezien wordt Franse uiensoep geserveerd met croutons met gesmolten Gruyère. Voor de afwisseling serveren wij de soep helder en gezeefd, met een punt vers zuurdesembrood. We kozen ook voor een beetje sake als tegenwicht voor de zoete uien.

Benodigdheden:
80 gr boter
800 gr kleine uien, in dunne ringen
2 tl rietsuiker
1 el speltbloem of bloem
100 ml sake
1 ltr runderbouillon (pag.16)
3 grote takjes tijm
2 laurierblaadjes
Zeezoutvlokken en versgemalen zwarte peper

Punten zuurdesembrood, om erbij te serveren

Smelt de boter in een grote pan met een dikke bodem op laag vuur. Voeg de uien toe. Laat de uien 1,5 uur onder af en toe roeren heel langzaam heel zacht worden, tot de uien goud van kleur zijn en beginnen te karamelliseren. Voeg 1 theelepel suiker toe om het karamelliseren verder te helpen en bak de uien nog 10 minuten. Het vuur mag hiervoor iets omhoog gedraaid worden.
Roer de bloem en de helft van de sake erdoor en roer daarbij eventuele aanbaksels op de bodem van de pan los. Giet de rest van de sake en de bouillon erbij. Bind de takjes tijm en laurierblaadjes aan elkaar met keukentouw en doe het boeketje in de pan. Breng aan de kook, draai het vuur omlaag en laat 1 uur zachtjes koken. Proef en breng op smaak met zout en peper.

Zeef de uiensoep en houd de uien apart. Verhit een kleine koekenpan, doe de uien en de rest van de suiker erin en bak in 10 tot 15 minuten tot een chutney-achtige saus. Verwarm de uiensoep en serveer met brood en uien erbij.

De maatvoering zoals bij dit recept aangegeven geeft genoeg soep als voorgerecht maar is wat weinig voor een volledige lunch of hoofdmaal. Het loont om vooraf goed het recept helemaal door te nemen. De uien moeten heel lang op staan, deze soep valt dan ook onder de troostsoepen en niet onder het hoofdstuk snelle soepen. Geduld met koken wordt wel absoluut beloond. De soep is heerlijk en de sake geeft hem een extra bite.

Door de schitterende foto's dromerige namen en duidelijke indeling van de hoofdstukken met aanvullende informatie is het een feest om uit dit boek te koken.

Met het herfst- en winterseizoen voor de deur is dit boek dan ook een echte must have voor iedere kok!