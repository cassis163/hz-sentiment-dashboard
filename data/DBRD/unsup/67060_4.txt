Ik ben dit boek gaan lezen naar aanleiding van een Hebban Leesclub.

4 verhalen.
Het verhaal wordt vanuit 4 verschillende perspectieven verteld: die van 4 leerlingen op een High School. Allemaal hebben ze een eigen leven, met zo hun eigen issues. Elk hoofdstuk gaat om een paar minuten (van de 54) en laat je zien wat er in die paar minuten steeds gebeurt met de personages. Op deze (originele!) manier heb je eigenlijk 4 verschillende verhalen in één boek. Op het begin moest ik daar even inkomen maar ik raakte er al snel aan gewend. De personages zelf vind ik goed uitgewerkt, ik fantaseer als snel een beeld van deze jongeren en zie voor me hoe ze daar opgesloten zitten in die school.

Moederhart.
Persoonlijk vind ik het een heel aangrijpend, heftig verhaal om te lezen. Schietpartijen komen helaas maar al te vaak voor. In het nieuws lezen we over slachtoffers. Er worden aantallen genoemd, statistieken. In dit verhaal kijken we niet naar statistieken maar naar mensen, de slachtoffers krijgen echt een gezicht. Het zijn zelfs nog maar kinderen, midden in de bloei van hun leven. Ik heb zelf ook een kind en tijdens het lezen breekt mijn moederhart een beetje, wetende dat dit iedereen tegenwoordig kan overkomen. Soms voelt het een beetje alsof we nergens écht meer veilig zijn.

Social Media.
Ik vond het mooi om te zien hoe er in het boek gebruik werd gemaakt van social media. Zelf ben ik ook actief en ik kan me goed herinneren wat er op social media gebeurde toen er een aanslag werd gepleegd op vliegtuig MH17. Heel twitter ging compleet los, zoals we dat noemen. En zo gaat dat tegenwoordig, zeker bij jongeren. Toch mag het social stukje van mij nog wel wat beter uitgewerkt worden, nu kon ik er soms geen brood van maken en dat is jammer

Conclusie.
54 minuten heb ik als een spannend, beklemmend boek ervaren. Het verhaal is realistisch, soms een tikje heroïsch misschien, maar erg sterk geschreven. Ook mooi om te zien hoe er vanuit diverse personages is geschreven en hoe dat alles op schitterende wijze tot één verhaal is verweven. Complimenten aan de auteur!