Edwin Winkels is een bekend (sport)journalist en woonachtig in Spanje. Hij heeft regelmatig aangezeten bij tv-programma’s zoals De Wereld Draait Door en De Avondetappe met Mart Smeets. Sinds 2013 schrijft hij ook romans, waarvan Het oog van de orkaan zijn derde is.

Het verhaal speelt zich af in de buurt van New Orleans, Amerika. De familie Serpas is eind 18e eeuw vanuit Tenerife neergestreken op het “eiland” Delacroix, in de delta van de Mississippi en probeert daar het hoofd boven water te houden. Vooral in de 18e en 19e eeuw is dat niet gemakkelijk met alle oorlogen en rassenrellen. Eerst de oorlog tegen de Britten, daarna de Burgeroorlog tussen Noord en Zuid.

Leven de families op het eiland eerst nog van de visserij en groenteteelt, in de loop der jaren verandert dit in pelsjacht, smokkelarij en krabbenvangst. Alles om maar in leven te blijven.
Elke nieuwe generatie wordt het overlevingsverhaal van de familie verteld, met de bedoeling dit weer door te vertellen, zodat het niet vergeten zal worden. Het boek is dan ook opgedeeld in vier delen. Elk deel is een 2e nieuwe generatie aan het woord, die weer nieuwe gevaren en rampen het hoofd moet zien te bieden. Vooral begin 20e eeuw is de invloed van de mens het grootste gevaar voor het Eiland, maar moeten ze ook orkanen en stormen die het gebied teisteren zien te overleven. Verder is er nog de dreiging van de “grote stad” New Orleans, die op sommige nieuwe generaties een grote aantrekkingskracht heeft met haar gokhallen en drugsholen.

Winkels heeft het hele verhaal op een mooie, bijna poëtische manier weten te vertellen, zonder dat het langdradig of saai is geworden.

“Isidro bepaalde allang niet meer wat Martin deed; zijn rol van patriarch was aangevreten door het zuur waarin hij zijn bestaan op het Eiland had gedompeld, geknakt door de nostalgie die met de ouderdom alleen maar sterker was geworden. “

Door de beeldende beschrijvingen heb je het gevoel dat je zelf ter plekke bent en kun je je helemaal in de situatie inleven. Het is overduidelijk dat de research voor dit boek zeer grondig is geweest. Treffend is om te lezen hoe actueel sommige situaties nog steeds zijn. Racisme is van alle tijden en de angst voor vluchtelingen en buitenlanders is ook nooit anders geweest.
Annejet van der Zijl is de koningin van de historische-biografische romans, maar wat mij betreft is Edwin Winkels de kroonprins.