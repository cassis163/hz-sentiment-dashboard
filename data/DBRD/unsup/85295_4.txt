Daar heb je vrienden voor is deel twee van de Vrienden-serie van Astrid Harrewijn. In dit tweede deel leren we vriend en huisgenoot van Noor, Joost, beter kennen. Joost is veertig, vrijgezel en werkt als wetenschapper bij het Rijksmuseum en de Universiteit van Amsterdam. Op een dag verandert zijn leven drastisch, wanneer hij op één dag twee keer wordt ontslagen. Dan heeft hij nog twee doelen in zijn leven: het voltooien van zijn boek over Augustinus en het vinden van een vrouw, die geschikt is als moeder van zijn kinderen.

Net als deel één van deze serie gaat Daar heb je vrienden voor over vriendschap. Zo maakt Joost van alles mee met zijn vrienden Gijs en Kiki. Zo is Kiki ervan overtuigd dat een man van veertig die op zoek is naar een vrouw een sloepje nodig heeft. En Kiki zou Kiki niet zijn als ze dat niet even voor hem zou regelen, dit zorgt voor hilarische situaties. Daarnaast passeren enkele vriendinnen van Joost de revu, zoals de excentrieke Emma, die er aparte fantasieën op na houdt, die Joost enerzijds fascineren, maar aan de andere kant bang maken. Deze fragmenten in het boek bevatten veel droge humor en zorgen ervoor dat je dit boek met net zoveel plezier leest als de eerste roman van deze serie.

Vaak wordt in feelgood romans het verhaal geschreven vanuit de vrouw, maar Astrid Harrewijn laat in Daar heb je vrienden voor het leven zien door de ogen van Joost. Hij aanschouwt verschillende typen vrouwen, zoals moeders op een schoolplein of bij hun spelende kinderen in het park, vrouwen met bizarre fantasieën, maar ook mannenhaters. Joost analyseert deze vrouwen en reageert, al is dit niet altijd even gepast.
Enerzijds bevat het boek veel humor en romantiek, maar aan de andere kant komen ook serieuzere zaken aan bod, zoals het verlies van een vriend en het verlies van een baan en hoe je na zo’n gebeurtenis je leven weer doorzet. Daarmee verwerkt de schrijfster in haar verhaal allerlei zaken die in het echte leven kunnen gebeuren, waardoor het verhaal compleet is.

Kunst heeft ook in dit verhaal weer een belangrijke rol en zorgt voor het spanningselement in dit boek. In de kelder van het Rijksmuseum stuit Joost op twee tekens. Als kunsthistoricus wordt hij hierdoor getriggerd en gaat op onderzoek uit. Bij zijn zoektocht stuit hij op een interessant en geheimzinnig genootschap. De zoektocht naar de tekens doet denken aan de boeken van Dan Brown, maar dan een luchtige en minder gecompliceerde versie. Dit element zorgt voor een leuke afwisseling van spanning, romantiek en humor.

Astrid Harrewijn heeft met dit tweede deel een mooie opvolger geschreven op Drie vrienden, een huis (en een klusjesman) waarin kunst, humor en romantiek gecombineerd worden tot een luchtig en vlot verhaal dat heerlijk leest!