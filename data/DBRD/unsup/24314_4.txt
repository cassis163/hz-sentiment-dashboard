Samenvatting
Als de storm is gaan liggen en de dag aan breekt, blijkt dat er in een maisveld ineens een vreemd gebouw staat. Quinten wordt nieuwsgierig en gaat op onderzoek uit. Quinten is er van overtuigd dat er vreemde krachten zijn en het niet pluis is met het gebouw. Het blijkt een school te zijn waar alle kinderen van Kraaidorp naar toe gaan. Er gebeuren vreemde dingen en Quinten lijkt de enige die dat beseft.

Leeservaring
Dit is een jeugdboek voor kinderen vanaf een jaar of acht. Hoewel de doelgroep dus jongeren zijn is het ook voor volwassenen leuk om te lezen. Het verhaal leest als een soort sprookje. Het is een origineel en spannend verhaal dat past bij de doelgroep en ook voor de kinderen herkenbaar is (school en alles daaromheen). De schrijfstijl is alsof je een verhaal aanhoort. Het leest makkelijk en vlot. Er zitten een paar kleine schoonheidsfoutjes in het verhaal (afwisselend wordt gesproken over het zwarte gebouw en het grijze gebouw) maar dat is niet echt storend, het riep alleen even een vraagteken op.
Ieder hoofdstuk is voorzien van mooie illustraties. De hoofdletter Q, de eerste letter van de naam van de hoofdpersoon Quinten is heel sierlijk. Het boek is van mooie kwaliteit en is al mooi om naar te kijken. Het boek is uitgevoerd in “hardcover” dat prettig aanvoelt en is gedrukt op een goede kwaliteit papier.
De hoofdpersoon Quinten leer je goed kennen. Een twaalfjarige jongen met lef en een sterk verantwoordelijkheidsgevoel.
Een leuk verhaal voor jong en oud.