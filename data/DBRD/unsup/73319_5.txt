Citaat
De werkelijkheid heeft geen verhaal.
Enkel een eindeloos aantal scherven die
steeds maar weer nieuwe figuren vormen
in die waanzinnige caleidoscoop
van ons korte leven. blz 55

Met Anna in kaart gebracht heeft de auteur een roman geschreven over Anna, gezien door de ogen van steeds andere personen die elk weer andere facetten belichten, maar zonder Anna zelf aan het woord te laten. Daarom vind ik bovenstaand citaat typerend voor dit zeer bijzondere boek.

Voor mij voelden de zeer realistische beschrijvingen van de beleving van en in het lichaam dikwijls als zeer beklemmend en kreeg ik een gevoel van gevangen te zitten in een zak vol botten en organen en lichaamsdelen - maar ook vond ik het daarna ook bevrijdend hoe de auteur dan weer alle stukjes tot een eenheid laat samenkomen, zoals puzzelstukjes die pas de schoonheid van het geheel laten zien wanneer elk stukje op zijn plaats ligt. Wanneer je denkt iets gezien te hebben wordt het in de volgende paragraaf toch weer anders; een echte caleidoscoop dus.

Marek Šindelka slaagt erin om dit te doen met de stukjes van het fysieke lichaam, maar ook met de waarneming van de wereld, van mensen onderling en zelfs van een nog groter geheel. Hij speelt met woorden en brengt via het kleinste het grootste dichterbij. Hierbij denk ik aan een klein stofkorreltje van een planeet dat hij tot een sneeuwkristal laat groeien dat uiteindelijk neerdaalt en smelt op de mouw van de blouse van Anna. En zo wordt Anna verbonden met een planeetje, ergens in dat oneindige heelal

Het is erg moeilijk om over dit boek een recensie te schrijven, maar ik vind het niet moeilijk om 5 sterren te geven aan dit realistische en toch ook zeer poëtische werk.

'Anna in kaart gebracht' verdient het om meerdere keren herlezen te worden want een caleidoscoop is nooit statisch en biedt elke keer weer nieuwe beelden en ervaringen.