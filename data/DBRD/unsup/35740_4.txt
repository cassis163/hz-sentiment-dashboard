De omslag en korte inhoud van dit boek maakte me wel nieuwsgierig. Kunstroof, ontvoering, een seriemoordenaar… Lekker spannende ingrediënten!

Dit boek leest heerlijk vlot, door de schrijfstijl van deze nog onbekende auteur, maar ook doordat de boeken van Harper Collins op de een of andere manier heerlijk in de hand liggen en een fijn lettertype hebben.

Ik zag het verhaal, wat me echt boeide van begin tot eind, voor me als een spannende actiefilm vol vaart! De hoofdpersonages zijn interessant, sympathiek en gewoon leuk – stoere mannen en vrouwen – en het verhaal is heerlijk avontuurlijk en heeft humor en een vleugje romantiek, altijd fijn!

Ik zou het erg leuk vinden als er meer boeken komen met Jonathan, Lew, en misschien ook wel Emily en Sophia in de hoofdrollen. Nieuwe spannende zaken waarin ze gestolen kunst terug roven en terugbrengen naar de eigenaar… Ik ben benieuwd! Maar sowieso wil ik meer lezen van deze auteur, want hij heeft me met dit debuut voor zich gewonnen.