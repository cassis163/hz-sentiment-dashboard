Hart-Slag is het debuut van Joanne Carlton, echter gaf zij eerder al young adult boeken en thrillers uit onder de auteursnaam Sandra J. Paul. Hart-Slag is een young adult boek en werd eerst in het Engels uitgegeven, waarna Carlton het zelf heeft vertaald naar het Nederlands. Carlton heeft inmiddels een tweede Engelstalig young adult boek, Kill me again, uitgegeven, waarvan de Nederlandse vertaling in 2019 zal verschijnen.

In Hart-Slag staat de bijzondere vrienschap tussen de hoogbegaafde Sam en de onzekere Jasper centraal. Sinds een heftige gebeurtenis in het verleden zijn Sam en Jasper beste vrienden. Ze studeren aan de Boulder University in Colorado, waar ze de lat voor henzelf erg hoog leggen. Wanneer blijkt dat Jasper terminaal ziek is en nog maar een week te leven heeft, staan hun levens dan ook op hun kop. Ze besluiten om Jaspers laatste dagen te besteden aan het vervullen van zijn diepste wens, namelijk zingen voor een groot publiek. Ondanks Jaspers slechte gezondheid vertrekken ze halsoverkop uit het ziekenhuis.

Het verhaal wordt afwisselend verteld vanuit Sam en Jasper, waardoor je je goed in beide hoofdpersonages kunt inleven. Carlton heeft een fijne, simpele schrijfstijl. Het boek bevat wel enkele Vlaamse woorden en uitdrukkingen waar Nederlanderse lezers wellicht niet bekend mee zijn, maar de strekking van de woorden is steeds duidelijk uit de context. Carltons schrijfstijl is erg gedetailleerd, zonder het tempo te vertragen of het verhaal langdradig te maken. Door de onverwachte plotwending op het einde van het boek worden de vragen die het verhaal oproept, beantwoord en vallen de puzzelstukjes mooi op hun plaats.

Hart-Slag is een prachtig verhaal over vriendschap, ziekte en het najagen van dromen. Ook spelen andere actuele en/of herkenbare thema's een rol, zoals burn out, de dood en zelfvertrouwen. Ondanks de heftige thema's is het echter geen zwaar verhaal. Het is luchtig geschreven, maar heeft toch voldoende diepgang. Het is een verhaal dat je raakt en je laat nadenken over het leven en je eigen dromen.