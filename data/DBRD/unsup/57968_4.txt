Dochters van Mulan geschreven door Bettine Vriesekoop.

Bettine is in 2012 uitgenodigd voor de Leonardo leerstoel 2013 aan de Universiteit van Tilburg. In het gastcollege dat ze vervolgens geeft spreekt ze met een groep studenten af onderzoek te doen naar de emancipatie van vrouwen in China.
Ze reist hiervoor naar China en, geassisteerd door Hu Ye, bezoekt ze als eerste het standbeeld van de Chinese feministe Qiu Jin, een vrouw die in 1907 ter dood werd veroordeeld omdat ze openlijk opkwam voor de vrouwenrechten in China.
Daarna gaat Vriesekoop echt op ontdekkingstocht. We lezen over het aloude, nu verboden, gebruik van het inbinden op zeer jonge leeftijd van de voeten maar ook over het huidige schoonheidsideaal van de Chinese vrouw, die plastische chirurgie niet schuwen. Een jong en sexy uiterlijk is het ideaal van de huidige Chinese vrouw.
We lezen over seksualiteit en voorbehoedsmiddelen, maar ook over het feit dat ouders, vooral op het platteland, nog steeds proberen huwelijken tussen hun kinderen te arrangeren. Ook de prostitutie komt uitvoerig aan bod. Uit het hele boek komt naar voren dat er wat betreft emancipatie nog een lange weg te gaan is in het huidige China. Het leest gemakkelijk, blijft boeien, als u iets meer wilt lezen over het leven van vrouwen in China is dit zeker boek een aanrader.