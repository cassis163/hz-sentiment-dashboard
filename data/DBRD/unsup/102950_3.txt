Tien jaar geleden bestond het blad nog niet, maar inmiddels is Delicious Magazine niet meer weg te denken uit de culinaire wereld. Het tijdschrift is bij vele lezers geliefd, niet op zijn minst door haar nuchtere, heldere inslag en smakelijke foto’s. Met de delicious.kookboeken werd de ingeslagen weg doorgezet en Proef de wereld van Vali Little is inmiddels al de vijfde uitgave.

Valli Little is opgegroeid in een Britse familie vol culi’s en volgde een opleiding aan de befaamde kookschool Le Cordon Blue in London. Inmiddels werkt ze alweer ruim 14 jaar als food-director bij de Australische delicious. in welke rol ze onder andere met grote regelmaat recepten schrijft. Ook in de Nederlandse delicious. verschijnen regelmatig recepten van haar hand. Proef de wereld is dan ook eigenlijk een soort dik tijdschrift.

Grote collectie recepten

In Delicous. proef de wereld vind je recepten uit of geïnspireerd op verschillende landen en regio’s. Onder meer Italië, India, Frankrijk, Australië en Groot-Brittannië komen aan bod. Al met al is het een mooie verzameling geworden, met de juiste balans tussen klassiekers (paella, Mississippi mudpie en rarebit) en bijzondere gerechten (kangoeroehaas met pastinaakgratin en kersenchutney). Dat Little daarbij af en toe uit de bocht schiet en bijvoorbeeld het hoofdstuk Spanje vertaalt naar vooral heel veel chorizo, vergeven we haar.

Zoals we van Valli Little gewend zijn, zijn haar recepten maakbaar en toegankelijk. De ingrediëntenlijst blijft binnen de perken en ze werkt veel met producten als currypasta en diepvriesbladerdeeg. Wie wel vaker internationaal en met name Midden-Oosters/Aziatisch kookt, zal niet veel nieuws in huis hoeven te halen. Voor wie dat niet geldt, is het bijvullen van de specerijenkast een aanrader. Met Delicious. proef de wereld haal je een gevarieerd kookboek in huis waar je vele kanten mee op kan.

Recept: Garnalen zoals in Kasjmir

Ik maakte onderstaand recept, maar verving de garnalen door zalm. Het resultaat: een prima curry die qua smaak wat aan de oppervlakte bleef. Gevalletje smaakte op zich goed, maar maken we niet nog een keer.

Hoofdgerecht 3-4 personen
500 g rauwe garnalen, gepeld (op het staartje na), darmdraad verwijderd
1 el citroen- of limoensap
2 tl geelwortelpoeder
½ bos koriander, grof gesneden
300 ml kokosroom
2 el ghee of zonnebloemolie
1 ui, fijngesneden
6 kardemompeulen, licht gekneusd
1 tl kasjmiri chilipoeder
12 kerrieblaadjes
1 kaneelstokje
3 tenen knoflook, fijngehakt
2 cm gemberwortel, geschild en geraspt
2 el versgeraspte kokos of gedroogde kokos

Doe de garnalen in een kom en voeg het citroensap, 1 theelepel geelwortelpoeder en 1 theelepel zout toe, schep alles door elkaar. Zet de kom 5 min. opzij.
Pureer de koriander met de steeltjes en de kokosroom in een blender glad.
Verhit de ghee in een grote koekenpan op middelhoog vuur. Roerbak de ui zachtjes in 2-3 min. glazig, laat hem niet kleuren. Voeg kardemompeulen, chilipoeder, kerrieblaadjes en overgebleven theelepel geelwortelpoeder toe en roer tot alles geurt. Doe er kaneel, knoflook, gember en garnalen bij en bak de garnalen af en toe roerend in 2-3 min. net gaar.
Doe het koriandermengsel en de kokos in de pan en laat het nog 1-2 min. op middelhoog vuur pruttelen.

Bereiden +/- 30 minuten