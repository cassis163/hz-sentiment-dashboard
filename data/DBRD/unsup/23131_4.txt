’s-Hertogenbosch, 8 mei 2018, in de Verwerstraat wordt een moord gepleegd: de eigenaar van een kunsthandel, Lucas van Beyens, komt daarbij om het leven. Veiligheidscamera’s hebben een gedeelte van de moord vastgelegd. De moordenaars zijn twee gemaskerde mannen die na de moord nog een Arabische tekst op het slachtoffer achterlaten. Ze hebben bovendien nog een voorwerp buitgemaakt waarvan men niet weet wat het is. Een team van de Bossche politie onder leiding van Maryem Majoubi gaat op jacht naar de moordenaars.

Stone Town, Zanzibar. De zoon van Lucas, Mattie (Matthijs) van Beyens begeleidt weesjongens onder meer door met hen te voetballen. Hij heeft het daar naar zijn zin, totdat hij bericht krijgt dat zijn vader is vermoord. Hij kan niet geloven, dat zijn vader slachtoffer zou zijn geworden van een ordinaire roofmoord. Hij vliegt terug naar Nederland om zijn vader te begraven. In Nederland wordt hij opgevangen Melly d’Yvoy en zijn vriendin Farah Vafamehr. Melly was de beste vriend van zijn vader. Lucas en Melly waren lid van de Illustre Lieve Vrouwe Broederschap. Deze broederschap bestaat bijna zevenhonderd jaar, op 15 augustus 2018 zal dat zevenhonderdjarig bestaan gevierd worden. De leden van dit broederschap worden ook wel Zwanenbroeders genoemd. Zou er een verband zijn met de broederschap en de moord op Lucas van Beyens? Maryem Majoubi denkt van wel, maar al snel loopt het spoor naar de moordenaars dood en besluit de chef van Maryem, dat het onderzoek wordt stopgezet.

Matthijs kan dit niet verwerken en besluit zelf achter de moordenaars aan te gaan met de gegevens die hij heeft gevonden in zijn ouderlijk huis. Zijn speurtocht vol gevaren leidt hem door heel Europa.

Ook Maryem besluit om het er niet bij te laten zitten. Ze heeft er persoonlijk belang bij, want haar dochter Lily is vermist en er lijkt een connectie te zijn met Lucas van Beyens. Als ze op non-actief wordt gezet, belet niets haar om op eigen houtje verder te speuren.

Alles lijkt bij elkaar te komen op 15 augustus 2018, bij de viering van het zevenhonderdjarig bestaan van het Illustre Lieve Vrouwe Broederschap in de Sint-Jans Kathedraal in ’s-Hertogenbosch. Daar volgt een spannende ontknoping van een prachtig verhaal!

Mijn mening: René van Rijckevorsel is er prima in geslaagd om de geschiedenis van het Illustre Lieve Vrouwe Broederschap in een spannende thriller te verwerken. In ’s-Hertogenbosch zijn de Zwanenbroeders nog steeds bekend. Zo was ook de beroemde schilder Jeroen Bosch lid van het broederschap. Het museum Het Zwanenbroedershuis, Hinthamerstraat 94 ’s-Hertogenbosch, is een absolute aanrader voor de bezoekers van deze stad. René van Rijckevorsel beschrijft het centrum van ’s-Hertogenbosch op een onderhoudende manier als onderdeel van zijn thriller. Ik heb dan ook dubbel genoten: een spannende thriller én een beschrijving van het prachtige ’s-Hertogenbosch! Vier sterren voor dit heerlijke boek.