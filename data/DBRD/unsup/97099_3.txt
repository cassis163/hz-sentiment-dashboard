Vrouwen van Corvallis is het eerste boek van Christine Bols (1950). Na haar pensionering is de kersverse auteur aan een tweede carrière begonnen. Haar grote voorbeeld Michael Connelly inspireerde Christine Bols, wat resulteerde in een thriller.
In Vrouwen van Corvallis is Tim Sackley, 35 jaar, rechercheur bij de politie van de stad Corvallis in Oregon. Zijn voorspelbare loopbaan wordt door elkaar geschud als zijn vaste partner zwaargewond raakt in een auto-ongeluk. Met veel tegenzin moet hij de rechercheur Jude McCool als zijn nieuwe partner accepteren. Tim heeft echter weinig tijd om er bij stil te staan omdat het gezapige Corvallis wordt opgeschrikt door twee brutale moorden op jonge vrouwen. De moorden hebben een gewelddadige, perverse tint. De onderbemande politie van Corvallis begint aan het titanenwerk om verdachten te elimineren. Op het moment dat de plausibele verdachte, Jacob Dawson, onder de loep wordt genomen, valt er een derde slachtoffer. Heeft de politie wel de juiste verdachte in handen? Kunnen Tim en Jude hun onderlinge tegenstellingen overwinnen? Slagen ze er uiteindelijk in de seriemoordenaar te pakken?
Tim en Jude hebben van Christine Bols heel wat emotionele bagage meegekregen in hun spreekwoordelijke rugzakje. Tim had namelijk ooit een gelukkig gezin, dat uit elkaar werd gerukt door een ongeval. Bij zijn vorige job in Los Angeles liep hij een carrière mis door een onderzoek naar fraude in het politiekorps. Van haar kant vluchtte Jude uit haar ouderlijk huis, samen met haar zusje dat misbruikt werd door hun vader. Voor een Vlaamse auteur is het zeker gewaagd om over een Amerikaanse stad te schrijven. Naar Christine Bols' eigen zeggen zou een boek over een seriemoordenaar in de Antwerpse Kempen niet geloofwaardig overkomen. Ze heeft daarom voor de setting van Corvallis gekozen. Het verhaal zelf leunt meer aan bij de stijl van de Angelsaksische thrillers dan bij de gemiddelde Vlaamse thriller. De nadruk ligt namelijk veel sterker op de plot dan op de persoonlijke levens van Tim en Jude. Ook de omgeving waar de gebeurtenissen zich afspelen, komt relatief weinig aan bod. Bijgevolg wordt het verhaal erg rechtlijnig verteld.
Vrouwen van Corvallis is de verrassende vuurdoop van Christine Bols waarmee ze zich een thrillerauteur in wording toont. Als geheel zit het boek goed in elkaar. Alleen had het in alle aspecten iets meer uitgediept mogen worden. De intrige mocht bijvoorbeeld meer gelaagd zijn. De psychologie van de moordenaar mocht ook meer aan bod komen, net zoals de spanning in de relatie tussen de hoofdpersonages. Vrouwen van Corvallis krijgt daarom 3 sterren.