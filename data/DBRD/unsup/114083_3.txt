LA wordt geteisterd door aanrandingen. Wanneer er dan een verkrachting gebeurt binnen de streng religieuze gemeenschap van de joden is zelfs de rechercheur van dienst, Peter Decker geschokt. Ter plaatse wordt hij eigenlijk al van in het begin aangetrokken tot de vrouw die het slachtoffer in eerste instantie bijgestaan heeft.
Een spel van aantrekking en afstoting begint want alhoewel Rina weduwe is, kan en wil ze geen relatie met een niet-jood.

Ik heb dit boek als ebook gelezen en de eerste 3 pagina's was een verklarende woordenlijst. Heel handig voor een papieren boek waar je snel kan terugbladeren naar het begin, maar minder praktisch voor op een ereader vond ik. Dat maakte dat ik veel woorden niet heb opgezocht en hier en daar woorden in hun context heb proberen te begrijpen. Noem me een luie lezer maar ik wil tijdens het lezen niet afgeleid worden door het opzoeken van de betekenis van woorden, het moet duidelijk zijn in de zin. In dit geval lag dat moeilijk wegens de typisch joodse woorden.
Toch is dit geen slecht boek en zal ik nog meer van Faye Kellerman lezen want ik heb wel een en ander over bepaalde joodse gebruiken geleerd. Daarnaast was het ook wel spannend en was ik benieuwd naar wie nu eigenlijk de dader was.

Dit is het eerste deel uit een reeks en uit dit eerste boek blijkt al wel dat de karakters geschikt zijn om een reeks op te bouwen.