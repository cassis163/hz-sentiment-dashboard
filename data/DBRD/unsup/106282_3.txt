Samuel werkt bij het bedrijf "Puntjes op de i" waar hij marketingteksten moet corrigeren. In zijn hoofd maakt hij zich druk over alles om zich heen, maar hij uit dit alleen door het insturen van ingezonden stukken die nooit gepubliceerd worden. Contacten met anderen probeert hij op een minimaal niveau te houden. Op de trap mijdt hij bepaalde tredes om te voorkomen dat buren horen dat hij langsloopt. Op het werk begint hij een kwartier later dan de rest, om maar niet in een volle lift terecht te komen.
Echte vrienden heeft hij niet en in zijn vrije tijd gaat hij zich te buiten aan drank en drugs.
Op zeker moment barst de bom en wordt hij gedwongen opgenomen in een gesloten inrichting waar hij zich bezig houdt met het in elkaar zetten van IKEA showmodellen. Hij neemt de naam Manuel aan en werkt onder begeleiding van de therapeute Sophie aan zijn terugkeer in de maatschappij. En zoals alles met Samuel/Manuel verloopt ook dit anders dan normaal...

Het boek is ontzettend knap geschreven en zit vol met bijzondere beeldspraak en vergelijkingen waar je echt tijd voor moet nemen.
Dat maakt het echter lastig om vlot door te lezen. Je moet soms even stoppen voor een adempauze, of om stukjes opnieuw te lezen om het echt tot je door te laten dringen.