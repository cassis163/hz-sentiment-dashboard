Marloes Kemming, winnaar van de Coffeecompany Book Award, heeft een ontroerende roman afgeleverd die de lezer meevoert in de dagelijkse rituelen van Norbert Jones. Het is indrukwekkend hoe een jonge schrijfster op zoâ€™n geloofwaardige manier het personage van deze 77 jarige man weet neer te zetten.
Norbert Jones is een man op leeftijd die de kwaaltjes van de ouderdom maar al te goed kent. Samen met zijn vrouw leidt hij een rustig leven. De schrijfster schetst op intieme wijze de verschillende huiselijke taferelen bij het echtpaar Jones. Echter overdag trekt Norbert zich terug in zijn schuur waar hij omringd is door de duizenden objecten die hij in de loop van zijn leven om zich heen verzameld heeft, en neemt hij dagelijks de krant op een minuscule wijze door. De lezer voelt al snel dat er meer achter deze verzamelwoede en nieuwsobsessie schuilt.
Wanneer Norbert geconfronteerd wordt met de eindigheid van zijn bestaan komt hij voor een moeilijke keuze te staan: wat te doen met zijn collectie?

Het kleine leven van Norbert Jones is een hartverwarmende roman die de lezer van begin tot eind geboeid houdt. Een absolute aanrader (en zeer geschikt cadeau ook voor de feestdagen)!