Mama gezocht
Uitgeverij: Meulenhoff Boekerij
05 juli 2014
ISBN: 9789022570616
Genre: non fictie

Vanaf de eerste bladzijde van ‘Mama gezocht’ volg je het tragische leven van Lucy. Een baby met een jonge moeder die de eindjes niet aan elkaar kan knopen en steeds op de vlucht slaat. Bonnie laat allerlei mannen in haar leven toe voor wat warmte en geld. En de kleine Lucy belandt van het ene pleeggezin in het andere en moet overal haar leventje weer opnieuw op zien te bouwen. Tot ze het opgeeft en het vertrouwen in de volwassenen compleet verliest.

De elfjarige Lucy komt bij pleegmoeder Cathy Glass terecht en haar kinderen Adrian en Paula. Cathy heeft al jarenlang pleegkinderen in haar gezin opgevangen en doet dat met enorm veel liefde en zorg. Ze zet alles op alles om het vertrouwen van Lucy te winnen. Het meisje loopt achter in haar ontwikkeling en heeft een eetprobleem. Toch krijgen Cathy en haar kinderen al snel een band met haar. Zelfs als Lucy zich wat veiliger in het gezin voelt en haar grenzen op gaat zoeken blijft er begrip voor haar boosheid en verdriet. Lucy neemt zo’n speciale plek in bij Cathy dat ze haar niet meer wil laten gaan. Maar dat is niet zo eenvoudig als het klinkt.

Het tweede deel van het boek is het persoonlijke verhaal van Cathy, terwijl het eerste deel het gereconstrueerde levensverhaal is van Lucy. Cathy schrijft vol begrip en veroordeelt niemand, ook moeder Bonnie en Jeugdzorg niet. Ze maakt duidelijk wat zorg en liefde voor een kind betekenen.
‘Mama gezocht’ is een enorm ontroerend en aangrijpend verhaal. Je voelt gewoon hoe Lucy worstelt met de wereld om haar heen. En je begrijpt hoe ze zich afzet tegen alweer een nieuw pleeggezin. Hoe Jeugdzorg vast zit aan regeltjes. Hoe groot de liefde is van Cathy en hoe goed ze de opvoeding en zorg aanpakt. Absoluut een boek dat vijf sterren verdient. Ik heb de 335 pagina’s in twee dagen uitgelezen. Ik móest weten of het goed kwam met Lucy.