Het sprookje Pinokkio komt tot leven in het nieuwe prentenboek over de bekende pop; Pinokkio. De ondeugende pop. De Efteling geeft in samenwerking met uitgeverij Van Goor het sprookje opnieuw uit. Houtsnijder Gepetto heeft maar één wens; een zoon. Op een avond komt die wens uit wanneer de blauwe fee het hout van Gepetto betoverd en de pop tot leven komt. Gepetto noemt de pop Pinokkio en stuurt hem als een echte vader naar school. Maar Pinokkio wil helemaal niet binnen zitten en gaat veel liever op avontuur. Tijdens zijn avonturen liegt Pinokkio weleens en daar wordt zijn neus steeds ietsjes langer van. Keert Pinokkio nog terug naar huis? En wordt zijn neus weer korter?  

Pinokkio werd in 1883 al geschreven door de Italiaan Carlo Collodi. Ondanks dat het verhaal al ruim honderd jaar oud is, is de Efteling erin geslaagd het sprookje opnieuw tot leven te brengen. Niet alleen met het prentenboek, maar ook met het nieuwe sprookje in het Sprookjesbos. Waar het prentenboek overigens vele overeenkomsten mee vertoont: de vis uit het prentenboek is precies hetzelfde als de vis in het Sprookjesbos.  

Dat het prentenboek en de attractie in het Sprookjesbos overeenkomsten vertonen is overigens niet vreemd. De illustrator van Pinokkio. De ondeugende pop, Alessio Castellani, is namelijk de medeontwerper van Pinokkio in de Efteling.  

Het prentenboek is aan de buitenkant al een kunstwerk op zich. De kaft bevat een mooie en gedetailleerde tekening van Gepetto, Pinokkio en de vos uit het verhaal. Bovendien heeft het prentenboek een roodlinnen omslag waar met gouden letters Pinokkio op staat. Dit geeft het prentenboek een extra luxe uitstraling.  

Ook aan de binnenkant komt de lezer ogen tekort. De tekeningen zijn echt prachtig. De illustraties zijn heel gedetailleerd, wat er tevens toe leidt dat met elke blik nieuwe elementen in de prenten worden ontdekt. Vooral de blauwe fee spat van de plaat af en het lijkt wel of ze omringd wordt door glitters. Het prentenboek bevat daarnaast een uitklapprent. Dit geeft een extra dimensie aan het verhaal. Er wordt namelijk gespeeld met het beeld van Pinokkio, maar dat moet de lezer zelf uitzoeken.  

Niet alleen de prenten zijn kunstzinnig. Ook met de typografie wordt in het boek gespeeld. Zo is er bij bepaalde prenten met andere lettertypes en lettergrootten gewerkt. Elke prent bevat tekst, maar deze dosering is perfect. Op de prent waar Pinokkio in het poppentheater werkt staat in verhouding meer tekst dan op andere afbeeldingen, maar dankzij deze tekst weet de lezer beter wat er gebeurt en wat het achtergrondverhaal van de neus van Pinokkio is. Andere prenten spreken meer voor zichzelf en bevatten daardoor minder tekst, zoals wanneer Pinokkio door het huis danst.  

Pinokkio. De ondeugende pop brengt het sprookje weer tot leven met prachtige tekeningen, die zeker niet alleen voor kleine kinderen zijn. Ook grote mensen zullen veel plezier beleven aan dit mooie prentenboek.