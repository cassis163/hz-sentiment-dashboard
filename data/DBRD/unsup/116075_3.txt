Alles goed en wel van Mirjam Oldenhave is heerlijk ontspannende lectuur voor feelgoodlezers. Hoewel het verhaal begint met de breuk tussen Julia en haar man Stan is dit geen boek over romantiek. Julia verlaat hals over kop het huis en moet dan noodgedwongen op zoek naar een dak boven haar hoofd. Die urgentie maakt dat ze ermee instemt om in te trekken in het huis van mevrouw Smit, een 80-jarige vrouw die in het ziekenhuis ligt. In ruil voor een half uur verzorging per dag, mag Julia gratis in haar huis wonen. Dat aanbod lijkt te mooi om waar te zijn, en er zitten dan ook veel addertjes onder het gras. Voor ze het goed en wel beseft, zit Julia gevangen in de bijzondere wereld van mevrouw Smit en breekt ze volledig met het leven dat ze tot dan toe kende.

Julia is behoorlijk braaf en naïef. Omdat je alles vanuit haar ogen ziet, krijg je een eenvoudig beeld van de werkelijkheid voorgeschoteld. Wanneer je hierin mee gaat, levert dat een hartverwarmend gevoel op. Wil je een diepgravend, literair boek, dan zal je je ongetwijfeld blauw ergeren. Ik besloot om me te laten meevoeren en genoot van het verhaal. Er gebeurt ook veel: er worden voortdurend nieuwe personages en ontwikkelingen aangeboden. Het verhaal verveelt hierdoor geen seconde.

De personages zijn behoorlijk karikaturaal, maar dat stoort niet echt. De lezer weet perfect waarvoor elk personage staat en hoe de verhaallijn zich zal ontwikkelen. Die voorspelbaarheid werkt omdat de stijl en uitwerking pretentieloos zijn. Hoewel er ernstige thema’s aangesneden worden, is het niet de bedoeling dat daar op een diepzinnige manier wordt op ingegaan.

De fijne humor doet regelmatig glimlachen en zorgt voortdurend voor een feelgood-gevoel. Bovendien bevat het boek verschillende passages die verrassen en precies raak zijn. Wanneer Stan zijn ontrouw opbiecht en Julia twijfelt of ze hem zal verlaten of vergeven, verduidelijkt ze haar gevoel zo: “Er is een Suske en Wiske waarin Jerommeke keihard op een rotsblok slaat zonder dat er iets gebeurt. ‘Steen weet het nog niet’, legt hij uit. Even later spat de rots in duizenden stukjes uit elkaar.” Hoewel Julia wankelt, blijft zij echter wel overeind en komt – uiteraard – sterker uit de breuk.

Je voelt je vrolijk na het lezen van dit verhaal en dat is precies wat het boek moet doen. Dit is de ideale zomerlectuur voor op het strand.