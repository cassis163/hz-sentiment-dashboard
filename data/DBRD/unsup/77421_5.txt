Het boek van voorheen van Jen Minkman is een goed verhaal, met een mooie cover.
In de wereld waarin Leia leeft, moeten kinderen op hun tiende zelfstandig worden en gaan wonen in een landhuis. Dit is altijd zo geweest en men weet niet beter. Maar Leia heeft het niet naar haar zin, aangezien Sol, de leider van het huis, een echte dictator is en waar iedereen bang voor is.
Het huis staat op een eiland, omringd door een immense zee, en wordt in het midden verdeeld door een Muur. Aan elke kant wonen mensen, maar niemand durft zich over de muur te wagen.
Dat verandert als Leia op de vlucht slaat en haar toevlucht zoekt over de muur. Daar ontmoet ze Walt, en beiden komen erachter dat wat de leiders hun voorspiegelden niet de hele waarheid is.
Het verhaal wordt afwisselend verteld door Leia en Walt, waardoor je een kijkje krijgt in elke gemeenschap. De schrijfstijl is fijn, en door de verteltrant blijf je geboeid lezen.
Als op een gegeven moment toch outsiders het eiland vinden, wordt het echt spannend en blijkt het Boek van Voorheen een heel ander boek te zijn als Leia altijd dacht.

Ik vond het een mooi, goed geschreven verhaal. Een aanrader.