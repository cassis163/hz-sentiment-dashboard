Dit is het boek dat ik niet met een kop thee, maar met een kop hete koffie op de bank heb gelezen. Ik ben geen koffiedrinker, maar bij een boekenreeks als Barista! kun je er eigenlijk niet omheen om er toch koffie bij te drinken. Het past gewoon en voelt helemaal niet vreemd. Ik mag dan zeker geen koffienerd zijn (zoals Laura zichzelf noemt), maar ik heb de uitzondering gemaakt en ben niet teleurgesteld.

In Koffie verkeerd, het eerste deel van de Barista! trilogie, maken we kennis met Laura, die precies weet hoe haar toekomstige vriend eruit zal zien. En als een fan van blonde mannen kon ik het amper met haar oneens zijn, maar in de loop van het boek veranderde mijn mening totaal. Hij is qua uiterlijk alles dat Laura niet zoekt, maar blijft ze niet een beetje hangen in het verleden?

Dit boek is 206 pagina’s aan zelfontdekking, geluk en fouten. Gelukkig hoeft Laura het niet alleen te doorstaan, maar heeft ze de steun van de andere twee barista’s. Dat gezegd hebbende had ik af en toen wel even een adempauze kunnen gebruiken. Van een achtervolging tot een misverstand. Van een fijne hereniging naar een berg leugens die hun hele relatie uit elkaar kan scheuren. Het gaat in één adem door en het leest als een trein.

Af en toen had ik mijn vraagtekens bij bepaalde acties van Laura. Wat bezield je in godsnaam om een klant waar je mee flirt te achtervolgen vanuit de koffiebar. Maar hoewel ik het niet bepaald realistisch vond, leverde het zeker wel een hilarische situatie op en het was zeker niet de enige in het boek. De realistische scenes tussen Laura en haar vrienden waren zo herkenbaar dat ik bijna vergat dat de relatie tussen Laura en haar 'mystery guy' zo snel ging dat ik soms amper bij kon houden. Sophie is haar beste vriendin en op een geweldig voortvarende manier probeert ze Laura en de koffiebar te redden. Haar personage is in mijn ogen echt een goede toevoeging aan het verhaal. Evenals de nieuwste barista, met wie Laura een verleden heeft. Het geeft het verhaal net iets meer diepgang en dat is in mijn ogen zeker een plus!

Elsbeth Witt heeft met dit boek een leuk verhaal neergezet en het einde dwingt je eigenlijk om meteen het tweede deel in deze trilogie op te pakken. Dat heb ik dan ook meteen gedaan en daarom krijgt deze 'koffierush met hoge snelheid' van mij vier sterren.