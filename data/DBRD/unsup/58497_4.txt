Ik vind dit echt een leuk jeugdboek. Er gebeurt werkelijk van alles in het verhaal en daarom wordt het geen moment saai. Hoewel de gebeurtenissen in het boek in het echt niet zouden kunnen gebeuren, zit er wel logica achter. De dingen die er gebeuren zijn niet zomaar uit de lucht gegrepen maar worden op een originele manier in elkaar gepast, zodat de fantasie van de lezer geprikkeld wordt.

Het verhaal bevat ook erg leuke humor. Vooral de bijdehante Lisa zorgt met haar geweldige opmerkingen en gedurfde acties voor erg grappige situaties. De vier hoofdpersonen vullen elkaar hierbij aan.

Gedurende het verhaal kom je als lezer ook van alles te weten over Leonardo da Vinci en de tijd waarin hij leefde. Hij speelt als personage zelfs nog een mooie rol in het verhaal. Op een leuke manier wordt er dus een stuk geschiedenis in het verhaal verpakt. Dat de hoofdpersonen persoonlijk betrokken raken bij de geschiedenis maakte het historische aspect van het verhaal nog leuker.

Ik denk dat dit boek vooral geschikt is voor wat oudere kinderen en beginnende tieners. Voor hen zal dit een perfecte mix zijn van spanning, humor en leuke weetjes. Het is echt een verhaal waarin je je even helemaal kunt laten meeslepen in een spannend avontuur.