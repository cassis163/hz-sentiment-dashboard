Dit boek is in Nederland verschenen onder de titel Versplinterd. Vorig jaar al… Het verhaal heeft duidelijk meerdere hoofdpersonen. De eerste is Abigail Campano, die op een dag thuiskomt en ziet hoe een man met een bloederig mes over haar dochter gebogen staat. De tweede is Will Trent en de derde is Faith Mitchell. Deze twee rechercheurs worden samen geacht het ware verhaal te vinden. Dat is niet zo makkelijk omdat er enkele complicerende factoren zijn, waaronder het feit dat Faith vanaf de eerste dag een hekel heeft aan Will.

Een vaardig geschreven verhaal met goed uitgediepte karakters, een heel aardig plot en een inkijkje in het persoonlijke leven van Will dat eigenaardig genoeg overeenkomsten vertoont met dat van de moordenaar. Nou ja, eigenaardig genoeg… het is natuurlijk onderdeel van de plot maar het is mooi gevonden.
Het is dus vaardig en spannend neergezet maar helaas mist dit boek de échte spanning en gruwelijkheden die we kennen van eerdere titels van Slaughter. Juist dat beetje extra dat Slaughter Slaughter maakt, zeg maar. Ik had zelfs geen moeite het boek af en toe weg te leggen. Het is bijzonder lastig hier meer te vertellen zonder veel van de plot weg te geven. Ik kan wel verklappen dat de openingsscène bijzonder is en het eind heel subtiel, maar zoals gezegd, daartussen zit een ‘gewoon’ spannend en goed geschreven boek dat uiteindelijk geen diepe indruk achterlaat. (Jannelies Smit)