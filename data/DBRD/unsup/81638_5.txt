Spanning en actie zijn de ingrediënten van de debuutthriller van Joakim Zander. Hij werkte voor het Europees Parlement in Brussel en woont en werkt nu in Helsinki als advocaat. Hij kent dus als geen ander het reilen en zeilen in deze kringen.
Het verhaal begint in Damascus in het jaar 1980 en verspringt dan steeds afwisselend naar het heden, december 2013. Boven elk hoofdstuk telkens netjes een tijds- en plaatsaanduiding, dat is ferm gemakkelijk.
Het wordt al vlug duidelijk dat 'de zwemmer' het personage is dat we doorheen de tijd volgen vanaf Damascus. Deze stukken zijn anders geschreven zowel qua vorm als inhoudelijk. Met momenten was dit iets moeilijker te lezen, het bleef soms vaag en deed in een verloren moment zelfs bijna wat poëtisch aan. Maar gaandeweg kreeg je het wel ongeveer door en werd het interessant.
Maar het boek is vooral door het verhaal van Klara en Mahmoud heel erg spannend. Een jager en prooi verhaal leent zich daar buitengewoon goed voor. Maar er zijn ook nog andere personages die de spanning opdrijven. Daarbij komt nog dat je lang in het ongewisse blijft hoe het nu zit, wie zijn die achtervolgers precies, waarover gaat het en hoe passen al deze karakters in het verhaal. Daarbij kan ook gezegd worden dat zijn personages driedimensionaal zijn, ze hebben een zekere diepgang ook al primeert de actie in dit boek. Het zijn dus absoluut geen vage of platte figuren.
Joakim Zander heeft dit verhaal op een uitstekende wijze vorm gegeven met een strakke plot die ongenadig afstevent op een zinderende finale. Als debuut kan dit tellen.