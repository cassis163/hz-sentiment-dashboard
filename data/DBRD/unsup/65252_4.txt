Mara de Wolff is ethisch hacker. Zij doet in opdracht van bedrijven onderzoek naar kwetsbaarheden in bedrijfsnetwerken. Richard Moorman, directeur van de Dutch Broadcasting Group huurt haar in om het netwerk van zijn bedrijf te testen. Ze vindt een verontrustend beveiligingslek waarmee kwaadwillenden de controle over het netwerk van een ander bedrijf kunnen overnemen. Als Mara ontdekt om welk bedrijf het gaat, realiseert zij zich dat een ramp van enorme omvang dreigt en wanneer er in haar appartement wordt ingebroken en kostbare informatie gestolen blijkt te zijn, weet Mara dat ook haar eigen leven in gevaar is. De dilemma's stapelen zich op en voor een verkeerde keuze zal Mara de hoogste prijs moeten betalen. Het leven van haar kinderen.

Linda Jansma debuteerde in 2010 met de thriller Caleidoscoop, die werd gevolgd door Tweestrijd, Houvast  en Schuilplaats. Met haar thrillers won zij verschillende prijzen of werd daarvoor genomineerd. Doelwit, haar vorige thriller maakte diepe indruk, vooral door het feit dat een actueel maatschappelijk thema en een fictief verhaal op uitermate kundige wijze werden verweven tot een overtuigende en heftige thriller. De verwachtingen voor Verbroken  waren daarom hooggespannen. Linda Jansma heeft haar grote schare fans niet teleurgesteld.

De stijl van schrijven is intensief en meeslepend; de betrokkenheid spat van de bladzijden af en als je eenmaal begonnen bent met lezen is stoppen geen optie meer. Aan het boek ligt een uitgebreide en grondige research ten grondslag. Linda Jansma heeft iets te vertellen. Onderwerpen als radicalisering, jihadisme, hacken, terrorisme, de uitermate selectieve informatievoorziening van overheden en de dubieuze berichtgeving van de pers passeren de revue maar ook het persoonlijke leven van Mara wordt met veel gevoel vorm gegeven. Onvoorwaardelijke liefde, verlies, verwerking, inspirerende hoop en vooral een enorme vechtlust zijn de emoties en drijfveren die Mara hebben gevormd tot de vrouw die ze nu is. Heel erg sympathiek.

Het verhaal is zorgvuldig en kundig opgebouwd. Er zijn drie verhaallijnen. De belangrijkste daarvan vertelt het eigenlijke verhaal en is geschreven in de ik-vorm en de tegenwoordige tijd. Hierdoor wordt de lezer directer bij het verhaal betrokken. De overige twee verhaallijnen spelen in het verleden en geven een overtuigend beeld hoe de wegen van twee vrouwen uit totaal verschillende werelden en culturen zich kruisen en hen, misschien wel ongewild maar onvermijdelijk, in een levensbedreigende situatie brengt.

Linda Jansma sleept je vanaf de eerste bladzijde mee in een enerverende en spannende plot. Interessante plotwendingen, cliffhangers aan het einde van hoofdstukken, snelle actie, ontroerende intermezzo's, goed uitgewerkte en herkenbare personages, al deze ingrediÃ«nten zorgen voor een uitermate aangename leeservaring. Verbroken  overtuigt volledig en Linda Jansma maakt opnieuw grote indruk met deze solide, actuele en realistische thriller.