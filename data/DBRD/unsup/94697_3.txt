De cover van De ontsnapping past goed bij de covers die de serie rondom John & Robert Puller sieren. De man die wegloopt in een vervagende achtergrond past ook goed bij het verhaal. Op de achterkant staat een inleiding in het verhaal die wel wat spannender had mogen zijn met daaronder korte info over David Baldacci naast zijn foto. Met de eerste hoofdstukken van de storm en de ontsnapping weet Baldacci de lezer gelijk nieuwsgierig te krijgen naar hoe de ontsnapping heeft plaatsgevonden. Het plot ontvouwt zich langzaam maar gestaag, waarbij de lezer bijna doodgegooid word met alle afkortingen van alle instanties in de defensie en inlichtingwereld wat de vaart wel wat uit het verhaal haalt. Ondanks dat het logisch is dat deze informatie in het boek zit, is de vraag of het schrappen van een aantal van die afko’s niet had gezorgd voor een beter leesbaar verhaal zonder dat dit afbreuk aan het plot had gedaan. De geheimen die iedereen voor elkaar heeft zijn niet op één hand te tellen, maar dit past wel weer goed bij de wereld waarin Robert en John Puller zich begeven. Hierdoor word je als lezer ook in onduidelijkheid gehouden over hoe één en ander in elkaar zit, al zijn sommige dingen wel wat voorspelbaar. Met regelmaat schotelt Baldacci ons een actiescene voor waarin John Puller als een soort van moderne MacGyver zich altijd weer op bijzondere wijze uit weet te redden. Actiescenes die uiteindelijk toch geloofwaardig overkomen, ook al oogt het soms een tikje over de top, door de vele veiligheidsdiensten die ermee gemoeid zijn. In ieder boek in de serie rondom de Pullers leer je de hoofdpersonen iets beter kennen, echter De ontsnapping levert daarin geen grote bijdrage. Wat Baldacci wel goed gelukt is, is om John zo neer te zetten als dat je van hem verwacht als je de eerdere boeken uit de serie hebt gelezen terwijl hij hier ook nog geconfronteerd word met iets wat hem persoonlijk raakt. Zijn rechtvaardigheidsgevoel komt met regelmaat in conflict met zijn loyaliteit aan zijn werkgever, iets wat ook niet anders kan als je werkgever wil dat je jouw broer weer achter de tralies weet te krijgen. Nieuw personage Veronica Knox is een harde, mysterieuze dame uit de wereld van de inlichtingdienst. Haar manipulatieve acties en afstandelijke houding maken haar niet geliefd en toch weet Baldacci geloofwaardig te maken dat Puller anders naar haar gaat kijken. Samenvattend kan gesteld worden dat De ontsnapping door de vele afkortingen vaart verliest en soms lastig te volgen is, maar dat Baldacci een geloofwaardig en intrigerend verhaal heeft neergezet.