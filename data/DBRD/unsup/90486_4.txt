Een tijdje geleden las ik Het Eiland van Sandra J. Paul. Een boek dat me niet vanaf de eerste pagina wist te overtuigen, maar uiteindelijk met zo'n spannende cliff hanger kwam dat ik toch reikhalzend uitkeek naar het vervolg. Ondertussen ligt het langverwachte vervolg De Geest in de winkel. Hoog tijd om te lezen hoe het mysterieuze verhaal van Stef, gestrand op een mysterieus eiland vol jongeren, verder gaat.

Let op: De Geest is het vervolg op Het Eiland. Als je het eerste boek in de Eilanden-serie nog niet gelezen hebt, kan onderstaande review spoilers bevatten.

De jongeren, die tien jaar wisten te overleven op het Eiland, worden in De Geest herenigd met hun families op het vasteland. De hechte groep heeft echter geen herinneringen aan hun levens van voor het eiland - ze kennen hun eigen familie niet en weten niets over internet, naar school gaan, het openbaar vervoer of smartphones. Vanaf de eerste dag vechten ze om een plekje in de voor hen nieuwe wereld, waarin niemand hen begrijpt en de pers hen geen seconde met rust laat. Is er in deze wereld wel plaats voor wilden zoals zij?

Ook voor Stef is het niet gemakkelijk om terug te zijn in de bewoonde wereld. Hij moet zijn aandacht verdelen tussen zijn oude leven - van voor het Eiland - en zijn nieuwe leven, maar dat is nog niet het ergste. Stef lijdt aan een onverklaarbare, maar levensbedreigende ziekte en De Geest teistert hem dag en nacht. De reden: Het Eiland heeft er alles voor over om hem terug te krijgen..
Het is tof om te lezen over de groep verwilderde jongeren die zich moeten redden in een totaal andere wereld. Dingen die wij als heel vanzelfsprekend ervaren - denk aan: slapen in een bed, voedsel afkomstig uit de supermarkt, naar school gaan - zijn voor hen helemaal nieuw. Het is hierbij heel interessant om de evolutie in de personages te zien. De één past zich beter aan dan de ander, maar allen voelen ze levensecht aan. Dit komt zeker ook door Daniëlle die als psychologe de jongeren begeleid in de nieuwe wereld. Ook de manier waarop de roddelpers achter de eilanders aangaat is erg goed beschreven.

Aan het einde  van De Geest voelt het alsof het verhaal van Stef is afgerond, maar in de epiloog is er opnieuw sprake van een cliff hanger. Voor mij persoonlijk zou het prima zijn als de eilanden-serie eindigde voor deze proloog (iedereen weet waarschijnlijk wel dat ik graag duologieën lees, maar dat terzijde). Natuurlijk ga ik het vervolg De Wolf lezen, maar op voorhand heb ik het gevoel dat het verhaal niet perse een derde deel nodig heeft.

De Geest heeft me zeer aangenaam verrast: het verhaal was zo spannend dat ik niet kon stoppen met lezen. Bovendien had ik nergens het gevoel dat ik een jeugdboek las - mijn voornaamste kritiekpuntje op voorganger Het Eiland. De Geest is een volwaardige Young Adult die je vanaf pagina één meesleept in een avontuurlijk verhaal. De personages krijgen een zeer grondige uitwerking en het psychologische aspect maakt het verhaal zeer echt en herkenbaar. Een origineel en spannend boek voor fans van Overlevers, Gone en Lord of the Flies.