Auteur en psychiater Martine Kamphuis is gespecialiseerd in mensen met gedragsproblemen. Dat dergelijke problemen kunnen ontstaan door liefdesverwikkelingen kwam tot uiting in haar fascinerende debuut Vrij waarin een vrouw zich aan de wurggreep van haar huwelijk onttrekt om zich ogenblikkelijk daarna in een andere romance te storten. In de pas verschenen opvolger Ex speelt opnieuw een obsessionele liefde een grote rol.

Hoofdpersoon in Ex is Jet die van haar vriend, de ijdele psychiater Olivier, te horen krijgt dat de relatie voorbij is. De wanhopige Jet duikt meteen de kroeg in, wordt dronken en probeert die nacht met een wildvreemde man haar verdriet te vergeten. Tevergeefs. Ze blijft elk moment van de dag aan Olivier denken. Als Jet naar het huis gaat waar zij met Olivier zulke mooie momenten heeft meegemaakt, blijkt er al een andere vriendin, Angela, bij hem te zijn ingetrokken. Jet doet zich als iemand anders voor en sluit vriendschap met Angela, bij wie ze vanaf dat moment regelmatig over de vloer komt. Hoewel Jet een nieuwe relatie aanknoopt met Olivier´s collega, Stefan, kan ze haar ex nog steeds niet vergeten. Maar dan wordt Olivier dood aangetroffen. Wie is de moordenaar en wat was het motief voor de moord?

Als psychiater is Martine Kamphuis als geen ander in staat om de wonderlijke kronkels van de menselijke geest te doorgronden en te beschrijven. Haarscherp zet ze het proces van aantrekken en afstoten neer, het verlangen naar de liefde die tot een obsessie kan uitgroeien, het handelen dwars tegen de rede in. Verstand en emotie in een dodelijke spagaat. Mensen, dus ook Jet, willen niet afgewezen worden. De meeste pijn zit altijd bij degene die afgewezen wordt en het aanvaarden van het verlies kost moeite. In het geval van Jet zelfs bovenmenselijke moeite. Ze weigert het pijnlijke verlies te aanvaarden. Door in de buurt van Olivier´s nieuwe vriendin te vertoeven, blijft zij toch op de hoogte van Olivier´s reilen en zeilen. Het doet pijn, maar niets weten doet nog meer pijn. Martine Kamphuis beschrijft de psychologische dwaalwegen en doodlopende paden op invoelende wijze.

Een groot deel van Ex bestaat uit het rouwproces van Jet. Een wonderlijk rouwproces, omdat geen normaal denkend mens zou doen wat Jet doet. Fascinerend om te lezen, hoe een gekwetste ex-partner tot alles in staat blijkt. Lezen over uitwassen is natuurlijk altijd leuk. Met de moord op Olivier krijgt het verhaal plotseling een extra dimensie. Verdachten te over: de jaloerse collega van Olivier, zijn ontevreden vriendin, zijn ex. Wie het weet mag het zeggen. Martine Kamphuis geeft de lezers talloze vraagtekens en vage vermoedens mee waar men zelf mee aan de gang kan. Oplettendheid is geboden want evenals in haar vorige boek Vrij, heeft Kamphuis ook in Ex het motief mensen zien wat ze willen zien kunstig verwerkt. En dat motief geldt zowel voor de personages in het boek als voor de lezer.

Ex is een uitermate boeiende psychologische roman waarin de excessen van een obsessionele liefde worden beschreven. Waarin jaloezie, ijdelheid, ambitie en ontoereikend waarnemingsvermogen met een fileermes worden ontleed. Ex is spannend maar ook humoristisch. Het is een verhaal over fictieve personages dat de lezer een spiegel voorhoudt en tevens een wijze les leert. Liefde kan mensen stuk maken. Wees gewaarschuwd.