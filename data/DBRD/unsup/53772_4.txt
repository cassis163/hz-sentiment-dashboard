Ava woont sinds haar scheiding met Thijs alleen met haar 14-jarige dochter Clóe. Op haar werk heeft ze het naar haar zin, totdat er een overname plaatsvindt.

De o zo gestructureerde Ava en haar collega’s worden nu opeens met andere, moderne ogen bekeken. Ze behoren in een kleurstelling te vallen die wat zegt over hun persoonlijkheid. Ava valt buiten alle kleuren om die gewenst zijn en haar functie wordt veranderd. Samen met haar collega’s moet ze een bruiloft regelen van een vermogend stel waarbij het thema bijzonder moet zijn. Er mag aan niks ontbreken.

Ava begrijpt er niks van dat ze zo anders is dan de rest. Waarom moet ze in een kleurhokje passen? Als iemand alles tot op de minuut kan regelen en plannen is zij het wel! Samen met haar vriendinnen bespreekt ze haar onzekerheid en ze besluit op advies naar een therapeut te gaan. Zal dit Ava helpen om haar beter te laten voelen?

Ondertussen is haar ex-man Thijs – nadat hij op straat is gezet – weer bij Ava en haar dochter ingetrokken. Clóe vindt het wel gezellig en trekt steeds meer met haar vader op. Maar Ava voelt zich aan de kant gezet als het om school en afspraken gaat. Clóe vindt haar moeder maar zeuren totdat er iets voorvalt en Ava in de bres moet springen.

Op advies van een buurvrouw, die Ava toevalligerwijs ontmoet, gaat ze de datingwereld in. Ze maakt een profiel aan en al snel krijgt ze reacties. Echt blij is ze er niet mee. Lijkt een date wat te zijn, hoort ze niks meer van die man. Ze besluit een plan te maken om zeker te weten dat ze de juiste man zal vinden. Ava bedenkt een speeddate met een 10-tal mannen waarbij haar vriendinnen een prominente rol spelen. Aan de hand van haar plan zal er een percentage uit rollen, welke man bij haar past. Maar zit de geschikte man er wel echt tussen?

Uiteindelijk is de vraag of Ava haar leven weer op de rit krijgt. Zowel in haar relaties met mannen, haar dochter Clóe als op haar werk. Ik zou zeggen: lees deze prachtige feelgoodroman!

Ik heb het boek met veel plezier gelezen. Yvanka heeft een prettige schrijfwijze waardoor je door het verhaal vliegt. Vanaf de eerste bladzijden tot de laatste bladzijden voel je je verbonden met Ava. Je voelt haar frustraties, onzekerheid maar ook naïviteit. Veel mensen zullen zich met Ava kunnen identificeren, dit maakt het boek zo heerlijk leesbaar.

19% kans op geluk is een boek die je heerlijk overal kunt lezen. Op het strand, knus op de bank of straks voor de warme kachel. Een echte heerlijke feelgood-roman!

Gelezen voor het blog In de boekenkast.