Eindelijk weer eens een bijzonder kinderboek, dat ook voor volwassenen de moeite van het lezen meer dan waard is. Als je tenminste van een gek verhaal houdt. De uitgever van het boek is ook de ontdekker van Harry Potter … dus die heeft er een neusje voor. Hoewel de avonturen van Darkus de keverjongen dichter bij Roald Dahl staan dan bij JK Rowling. Nu zou ik MG Leonard niet direct op hetzelfde voetstuk willen zetten als Roald Dahl, maar ze komt met haar debuut aardig dicht in de buurt. Alleen al de fantastische bijrollen van buurmannen Pickering en Humphrey. Die twee – de ene dik, de andere dun, de ene schoon, de andere stinkend vies – lijken zo uit een avontuur van Dahl te zijn gestapt. Maar dan de boze antagoniste: Lucretia Cutter. Fantasmagorisch! Door de scherpe en sprankelende schrijfstijl van Leonard zie je haar zo voor je: een kruising tussen Lucretia uit de Addams family en Cruella De Vil met 101 kevers in plaats van 101 dalmatiërs. Deel twee van de trilogie krijgt de titel ‘Beetle Queen’ en ik hoop dat dit de bijnaam is van Lucretia Cutter, zodat we nog veel meer met dat heerlijke boosaardige mens gaan beleven.
Ik zal verder niets verklappen, maar het tempo neemt halverwege het boek flink toe en de plot stelt niet teleur met een zinderend climax tijdens de ‘battle of the beetles’. Ik kan niet wachten op deel 2.