Toen ik hoorde dat These Rebel Waves van Sara Raasch piraten bevatte, was ik meteen getriggerd. Feeën, heksen, vampieren, magiërs, al deze figuren had ik al eens in een boek voorbij zien komen. Maar nog geen piraten. Daarnaast was het voor mij het eerste boek van Sara Raasch dat ik heb gelezen.

In de hoofdrol hebben we piraat Devereux a.k.a. Vex, prins Benat a.k.a Ben en rebel Adeluna a.k.a. Lu. Alle drie zijn ze van verschillende komaf en hebben een verschillende verbinding met de magische eiland Grace Loray. Grace Loray is vijf jaar onafhankelijk van Argrid wanneer er tijdens een vredesbijeenkomst een afgevaardigde van Argrid ontvoerd wordt. Lu vermoed dat de ontvoering met opzet is en om te voorkomen dat er opnieuw oorlog uitbreekt, besluit ze samen te werken met de beruchte piraat Devereux in een zoektocht naar de afgevaardigde. Ben, kroonprins van Argrid, is ondertussen bezig om met magie een geneesmiddel voor "shaking sickness" te maken in opdracht van zijn vader. Maar in Argrid wordt magie gezien als ketterij waar mensen nog regelmatig voor op de brandstapel eindigen...

De personages in dit boek zijn goed omschreven. Alle drie hebben ze een sterk karakter en een doel voor ogen. Gaande het boek veranderen hun doelen, onbewust door elkaars invloed. Dit was ook erg interessant om te lezen, zeker omdat je het vanuit drie perspectieven leest.

In het begin moest ik erg in het verhaal komen. De schrijfstijl van Sara is erg omschrijvend, waardoor ik soms de kern van de boodschap mistte. Maar toen ik er eenmaal inzat, had het juist ook een toegevoegde waarde bij de omschrijving van de magische wereld van Grace Loray.

Het verhaal is uniek, met piraten en magische planten. Dat zorgde ervoor dat ik op een gegeven moment niet kon stoppen met lezen. Ik geef het boek vier sterren. De reden waarom ik het geen vijf sterren geef is omdat ik door de schrijfstijl sommige stukken twee keer moest lezen. Het verhaal liet mij achter met veel vragen, een goede portie nieuwsgierigheid naar het vervolg en een stiekeme hoop dat mijn doodnormale Hedera Helix plant ook een kleine beetje magie bevat.