Het verhaal
In dit boek gaat het over Olifant die verliefd is. En verliefd zijn is leuk, is mooi en bijzonder. Maar soms ook een beetje ingewikkeld. Je kunt er zelfs een beetje van slag van raken. En dat is ook zo met Olifant. Hij doet er alles aan om op te vallen, om de aandacht van het meisje te krijgen waar hij verliefd op is. Maar het lukt hem niet, hij is te verlegen. Zo verstopt Olifant zich als hij haar tegenkomt. Hij wast zich elke dag heel erg goed want hij wil er mooi uitzien. Ook probeert hij niet meer te snoepen. En wanneer hij zich mooi wil aankleden kan hij moeilijk een keuze maken, ook schrijft mooie romantische brieven voor haar maar ze komen nooit bij het meisje. Want Olifant durft ze niet te posten. En dan op een dag wordt er bij Olifant aan de deur gebeld, en als hij opendoet is er niemand! Maar…er ligt wel wat voor zijn deur! Van wie is dat? Als je dat wilt weten moet je zelf dit mooie prentenboek induiken.

Mening
Tijdens het voorlezen genoot mijn kleuter zichtbaar van de dingen die Olifant ging doen, ze moest er soms echt om lachen. Ze leefde helemaal mee met Olifant: ‘Ga het maar doen Olifant!’ zei ze zelfs een keer. Maar helaas, Olifant durfde het niet. De tekst in het boek is eenvoudig, maar doordat de juiste woorden worden gebruikt is het verhaal heel goed te volgen. Ook wat verliefdheid is en wat de gevolgen kunnen zijn zoals verlegenheid worden goed neergezet. Ik vind het een geweldig mooi geïllustreerd prentenboek. Alleen Olifant is al zo lief getekend, kijk eens naar de kleuren en het contrast! Wij zijn een beetje verliefd geworden op Olifant. Het is een mooi en lief boek om voor te lezen, en ook goed in te zetten om een thema als ‘verliefdheid’ bij kleuters te bespreken