Wow, dit is de meest bijzondere, intense en prachtige roman die ik in lange tijd las. Een lijvig boek dat verhaalt over de strijd van een opgroeiende jongen tegen een tirannieke vader. Een jongen die het niet alleen thuis, maar ook op school hard te verduren krijgt.

De Turkse Metin is pas vijf wanneer hij met zijn ouders en zus in Nederland belandt, meer bepaald in de Bijlmermeer. We schrijven begin jaren tachtig. De vader is niet bepaald een vaderfiguur, zorgen voor zijn gezin doet hij niet. Drinken en lezen is zowat het enige waar hij zich toe kan zetten, zijn communistische ideeën beheersen zijn leven. Zijn gezin moet maar zien te overleven. Langzaam groeit het verzet. Niet alleen bij de kinderen, maar ook bij de moeder, die weliswaar geen Nederlands kent, maar toch een baan vindt en helemaal opbloeit.

De Bijlmermeer, wie kent de wijk niet? Nadat er in 1992 een Boeing 747 neerstortte, is het een begrip, niet alleen voor Nederlanders. Isik doet ons doorheen zijn boek het verhaal over deze bijzondere locatie. Hoe de wijk was gedacht als modern, maar uiteindelijk verloedert en de thuis wordt van criminelen en drugsverslaafden.

Mooi uitgewerkte personages, een prachtig taalgebruik en een schrijfstijl die je doet vergeten dat je een boek van meer dan 600 bladzijden leest. Een verhaal zo boeiend en meeslepend dat je eigenlijk niet wilt dat er een eind aan komt. Murat Isik, een talent dat ons hopelijk nog veel mooie verhalen zal bezorgen!

Murat Isik (1977) levert met ‘Wees onzichtbaar’ zijn tweede roman af. In 2012 debuteerde hij met ‘Verloren grond’, meteen een succes, gezien het aantal herdrukken en vertalingen in het Duits, Zweeds en Turks. Het boek sleepte de Bronzen Uil Publieksprijs in de wacht en werd genomineerd voor de Academica Literatuurprijs. Het zou zomaar kunnen dat ‘Wees onzichtbaar’ dat kunstje nog een keer overdoet. Het boek won al de boekhandelsprijs 2018 en maakt kans op de Libris Literatuurprijs 2018.