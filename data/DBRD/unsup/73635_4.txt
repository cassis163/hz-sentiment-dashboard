Dit boek van Rudi Vranckx was één van de populairste boeken op de Antwerpse Boekenbeurs van vorig jaar. Een bewijs dat toch heel wat mensen ook uitleg en duiding zoeken over wat er met onze wereld aan het gebeuren is. Het gaat over radicalisering en deradicalisering, extremisme van alle zijden, het kalifaat van IS, de vluchtelingenkwestie en de opkomst van een nieuwe golf extreem-rechts doorheen Europa. Het is geschreven vlak voor de aanslagen in Parijs op 13 november 2015 en ongeveer een half jaar voor de aanslagen op de luchthaven en de metro in Brussel op 22 maart 2016. Er is echter niet veel nieuws onder de zon. Opnieuw een goed feitenrelaas vanuit journalistiek oogpunt, een persoonlijke analyse en met de vinger op de open wonde in onze samenleving. Een mustread: lezen, dit boek!