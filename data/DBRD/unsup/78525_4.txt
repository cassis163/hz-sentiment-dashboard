Geniver en Art Loxley zijn gelukkig getrouwd. Art is een geslaagde zakenman en verdient veel geld met zijn groene investeringsmaatschappij Loxley Benson. Geniver is een succesvolle schrijfster. Wat aan het leven van Geniver en Art ontbreekt is een kind. Acht jaar geleden was Geniver zwanger van een meisje maar haar dochtertje Beth werd dood geboren. Vanaf die dag is het leven van Geniver ingrijpend veranderd en zal nooit meer hetzelfde zijn. Er gaat geen dag voorbij waarop ze niet aan Beth denkt, ze is depressief en aan het schrijven van boeken komt ze niet meer toe. Behandelingen met IVF hebben geen succes en Geniver heeft zich er bij neergelegd dat zij en Art een huwelijk zonder kinderen zullen hebben.
Dan verschijnt er op een dag een vrouw aan de deur van Geniver's woning. Zij vertelt het ongelofelijke verhaal dat Beth helemaal niet dood is. Zij is direct na de geboorte van Geniver afgenomen en zij leeft nog steeds. De wereld van Geniver staat ineens op zijn kop en hoewel zij in eerste instantie het verhaal van de vrouw niet gelooft en als belachelijk afdoet begint ze toch te twijfelen. Geniver vindt bij Art geen gehoor en hij adviseert haar een therapeut te zoeken en ook bij haar beste vriendin Hen vindt ze alleen maar scepsis. Geniver gaat op onderzoek uit en ontdekt een aantal feiten die het verhaal van de vrouw ondersteunen. De verwarring slaat toe. Is Beth inderdaad nog in leven? En zo ja, waar woont ze dan en wie zijn haar ouders? Wat is er acht jaar geleden in het ziekenhuis gebeurd? Is het verhaal van de vrouw aan de deur een sadistische grap? Of is ze paranoia aan het worden en rijp voor opname in een psychiatrisch ziekenhuis?
Sophie McKenzie is een Engelse schrijfster die vooral bekend is geworden door boeken voor kinderen en jong volwassenen. Zij schreef een aantal series die bekend werden onder de namen The Medusa Project, Missing en Flynn. Met deze boeken heeft zij veel prijzen gewonnen. Sluit mijn ogen is haar eerste thriller voor volwassenen. Het boek gaat onder andere over babysterfte en IVF en dat zijn lastige onderwerpen die heel gevoelig liggen. Sophie McKenzie benadert ze met respect. Zij heeft een mooie en beeldende schrijfstijl waarmee ze van Geniver Loxley een overtuigende personage maakt. Het verdriet over het verlies van Beth, de onmacht die bezit van je neemt als niemand je meer lijkt te geloven en je niemand weer kunt vertrouwen en de woede over het feit dat je moederinstinct door de omgeving wordt geamputeerd, maken indruk. Ook de andere personages komen goed uit de verf. Ieder heeft een eigen verhaal en dat maakt hen geloofwaardig. Zij worden ook op een dusdanige manier beschreven dat ieder van hen op de een of andere manier betrokkene zou kunnen zijn.
De spanning is vanaf het begin aanwezig. Er zit een soort dwang in het verhaal die maakt dat je blijft lezen. Je hebt steeds het idee dat je denkt te weten hoe het afloopt maar je wordt toch steeds weer op het verkeerde been gezet. Het is allemaal net even iets anders dan je denkt. De ontknoping van het verhaal is redelijk verrassend maar duurt te lang en schuurt soms tegen de grenzen van geloofwaardigheid aan. En dat gaat ten koste van de spanning. Die zakt iets in omdat het te lang wordt uitgerekt. De laatste bladzijden raken je echter weer vol. Totaal onverwacht en onvoorzien tovert Sophie McKenzie een mooie en als je er goed over nadenkt beangstigende wending uit haar pen.
Sluit mijn ogen is een boeiende thriller waarmee Sophie McKenzie laat zien dat zij niet alleen goed voor kinderen en jong volwassenen kan schrijven maar ook kan overtuigen voor de liefhebbers van het spannende boek.