In een Olympisch jaar kon een misdaadverhaal tegen de achtergrond van dit evenement niet uitblijven. Dat uitgerekend kriminalist C.J. Van Ledden Hulsebosch in dit internationale wespennest is terechtgekomen, levert stof voor voorpretjes.
Terrorisme is van alle tijden, zo blijkt maar weer. Middelen, schaal en impact mogen dan al verschillen van wat we vandaag zien. De paralellen met de paranoïa van de inrichters en de conflicten met belangengroepen binnen en buiten de organisatie zijn overduidelijk. Dat de omvang van de inzet die van de aanleiding soms ver overtreft, maakt het voor de speurders niet altijd eenvoudig om snel bij het juiste spoor uit te komen. De afwikkeling van het verhaal is dan ook bepaald verrassend te noemen.
In dit derde boek rond VLH maken de personages zich langzaam maar zeker los van hun oorspronkelijke karikaturale trekjes. Ze worden mensen van vlees en bloed, elk met hun eigen deugden en gebreken, zoals wij die allemaal hebben. Het maakt het verhaal alleen maar leesbaarder en geloofwaardiger.
Wat dit boek zo extra spannend maakt, is niet enkel de rush tegen de tijd om de terrorist vóór te blijven. De lezer wordt als historisch getuige genomen van de manier waarop stukje bij beetje al die vandaag zo voor-de-hand-liggende forensische technieken hun intrede doen. Meestal gebeurt dat schoorvoetend en met de nodige tegenkanting vanwege wetenschappelijke tegenstanders van diegene die de techniek ontwikkelde. Maar toch vinden we in dit boek al een aantal verwijzingen naar de snufjes die in blitse tv-reeksen als CSI en Waking the dead tot het vaste instrumentarium behoren. Zelfs het idee van de tegenwoordig zo populaire profiler komt al bedekt ter sprake.
Al met al is dit boek het beste van de reeks en ik hoop van harte dat deze evolutie wordt aangehouden. Ik ben nù al benieuwd in welke zaak C.J. en Salthet hun tanden de volgende keer zullen zetten.