Crichton kende ik natuurlijk al van de verfilmingen van onder andere Jurassic Park, Disclosure en Congo, maar ik had dus nog niets van hem gelezen. Na de reviews op crimezone.nl bekeken te hebben, besloot ik deze aan te schaffen. En ik heb er geen moment spijt van gehad.

Het boek is een interessante en boeiende mix tussen wetenschap en fictie. Doordat er vaak met verwijzingen naar (bestaande) publicaties wordt gewerkt, krijg je de neiging alles wat beschreven staat voor zoete koek te nemen. De visie van Crichton op de milieu-organisaties is scherp, bijna cynisch.

Het duurde bij mij even voordat ik de draad van het verhaal had opgepakt: uit de beschrijving op de cover van het boek is niet meteen duidelijk wie de hoofdpersoon is en, vooral in het begin, passeren flink wat personages de revue. Personages die overigens in de rest van het boek nauwelijks nog een rol hebben.

Ik vind het een sterk boek en heb het beloond met vier sterren. Het boek zet je echt aan het denken over deze hekele kwestie. Toch een paar minpuntjes: een aantal scenes is wel erg over-the-top (bv. als de hoofdrolspelers in een kamer zitten opgesloten waarin bliksem wordt opgewekt of aan het eind bij de kanibalen) en het is wat moeilijk de draad op te pakken. Toch zou ik dit boek iedereen willen aanraden.