Het boek Erewoord is één van de vele misdaadromans die Pieter Aspe op zijn palmares heeft staan. Aspe maakte zijn debuut als auteur in 1995 met de roman “Het vierkant van de wraak”. Intussen is hij zowel in Vlaanderen als Nederland de meest gelezen misdaadauteur. Het 27ste boek van Aspe werd uitgebracht in 2010 door de uitgeverij Manteau.

“De zaak leek stilaan op een olievlek die verder uitdijde”
Deze quote uit het boek kenmerkt het ingewikkelde verhaal over een jonge vrouw, Céline Dubois, die dood wordt aangetroffen op haar sofa. De politie vermoedt dat het gaat om zelfmoord maar al gauw blijkt dat ze vergiftigd werd. Vanaf dan start de zoektocht naar de dader. Doorheen het ganse verhaal merken speurder Van In en zijn kompaan dat het verhaal ingewikkelder is dan het in eerste instantie leek. Hun eerste hoofdverdachte Werner Candries blijkt een dood spoor. Plots duikt er ook een man met een motor op die mensen verminkt met een hamer, mensen die hoofdzakelijk ook kunnen worden gelinkt aan de moord op Céline. Tijdens hun zoektocht naar de dader komt er ook een sigarettensmokkel aan het licht. De grote vraag blijft echter: wat is de rode draad tussen deze drie zaken en vooral, wie heeft de moord van Céline op zijn geweten?

Het boek blijkt een samenspel te zijn van verschillende aspecten. Enerzijds draait het hier om moord, maar anderzijds ook de dingen die wij normaal gezien niet te zien krijgen. Onder meer de dieperliggende feiten die vaak gepaard gaan bij een moord, zoals in dit verhaal de illegale smokkel, chantage en afpersing. De motieven van de moord worden bloot gelegd maar ook wordt weergegeven hoe mensen zodanig in de problemen kunnen geraken en tot wat ze dan in staat zijn als ze geen uitweg meer zien. Het boek leert dat mensen vaak grote fouten maken en dan in paniek raken waardoor er zulke gruwelijke feiten gebeuren.


Over de geloofwaardigheid van het boek valt niet te twijfelen. De dag van vandaag gebeuren er spijtig genoeg gruwelijkere feiten dan een moord omwille van een vergiftiging.
Ook het smokkelen van sigaretten en afpersing/chantage zijn dingen waarmee wij in onze huidige samenleving te maken krijgen. Het criminele milieu waarin het verhaal zich afspeelt is echter geen taboe. De grote geloofwaardigheid door deze hedendaagse feiten is wat mij betreft een grote meerwaarde voor het boek.

Ondanks “Erewoord” het thema thriller opgespeld krijgt valt het boek naar mijn mening niet direct te plaatsen onder de noemer “spannend” maar toch is het een intrigerend boek. Het is zo opgebouwd dat men gemotiveerd wordt om verder te lezen. Mede dankzij de verschillende subplots krijgt het verhaal een onverwachte wending, waardoor de lezer van begin tot einde geboeid raakt. De meeste misdaadromans beschikken over een voorspelbare kant, wat in dit verhaal absoluut niet het geval is.

Het verhaal is opgebouwd uit verschillende hoofdstukken waarin zich los van de subplots ook nog verschillende verteldstandpunten bevinden. Door deze techniek tracht men de lezer te boeien en nieuwsgierig te maken maar ook de inlevingsgraad van het verhaal te verruimen. Naast het positieve effect van deze verschillende vertelperspectieven is er echter één groot nadeel: om het verhaal te kunnen blijven volgen moet je gefocust zijn, anders ontgaat er je belangrijke info die later in het verhaal essentieel kunnen zijn om het volledig te kunnen begrijpen.
Desondanks de verschillende subplots is het alsnog een erg samenhangend verhaal. De samenhang is voornamelijk te wijten aan de duidelijk gedetailleerde weergave van alle hoofdpersonages waardoor de lezer kan volgen en waardoor het voor hem niet onduidelijk is wanneer het vertelperspectief op een onverwacht moment verandert.

Als er dan toch enige kritiek moet zijn op dit boek ben ik van mening dat het weinig vernieuwend/origineel is. Het is niet echt een onderwerp dat verrast of overdondert en dat weken nadien nog blijft hangen.

Kortom: een vlot geschreven verhaal waarin hedendaagse problemen aan bod komen en de lezer wordt meegesleept in een moordonderzoek met allerlei onverwachte wendingen. Wanneer verrassende onderwerpen voor u niet hoeft en geloofwaardigheid van groot belang is, is dit boek zeker en vast een aanrader!