Sinds Jonas Jonasson debuteerde met De 100-jarige man die uit het raam klom en verdween zijn er ruim negen jaar voorbij. Van zijn humoristische boek er wereldwijd miljoenen exemplaren over de toonbank. In 2013 kwam een film uit van het boek. De opvolger van dat boek is nu verschenen.

Jonas Jonasson kon zich niet langer de rol van toekijker aanmeten nu de mensheid maar bleef aanmodderen en gebeurtenis na gebeurtenis hem ervan overtuigde dat de wereld nog nooit zo incompleet was geweest. Met behulp van zijn alter ego Allan Karlsson en op zijn eigen, onnavolgbare, wijze, geeft de auteur zijn visie op de wereld van nu en hoe die in plaats daarvan zou moeten zijn. ‘De 100-jarige man die terugkwam om de wereld te redden’ is het resultaat.

Je wordt het leven van de 100-jarige weer ingetrokken op het moment dat het luxeleven op een paradijselijke eiland de voortvarende Allan Karlsson en zijn beste en enige vriend, de onverbeterlijke kruimeldief Julius Jonsson behoorlijk begint te vervelen. Harry Belafonte, die op uitnodiging van Allan naar Bali was gekomen om op te treden op de verjaardag Julius (en met zijn optreden voor een ‘gekleurd vlekje in het eeuwig grijze bestaan’ had gezorgd), was continue bezig met iets ‘dat eruit zag als een zwarte tegel met aan de ene kant een appel waaruit een hap was genomen en aan de andere kant een scherm dat oplichtte als je het aanraakte’. Allan was nooit nieuwsgierig geweest maar er waren grenzen. Hij kreeg een demonstratie van de zanger en na zijn vertrek vroeg Allan aan de hotelmanager om voor hem zo’n zelfde tablet te regelen. De tablet werd zijn dierbaarste bezit en Allan en zijn tablet zijn vanaf dag één onafscheidelijk.

De wonderbaarlijke avonturen beginnen op het moment dat Julius een ballonvaart regelt voor de verjaardag van Allan. Uiteraard gaat het ballonavontuur al voor die goed en wel begin mis. Beide mannen vliegen, voor ze het beseffen en zonder verdere bemanning en ervaring, boven de Indische Oceaan. Hun noodsignalen bereiken een schip dat uit Noord-Korea komt en hen uiteindelijk naar Kim Jong-un die denkt dat Allan waardevol kan zijn bij de productie van plutonium. Via allerhande acties, handelingen en omzwervingen belanden ze aan het eind van het boek op een berg in Kenia waar ze asperges gaan kweken. Hoe ze van Noord-Korea in Kenia belanden en welke tussenstations ze daarbij hebben gemaakt en wie ze tijdens hun reis allemaal hebben ontmoet (van Trump tot Merkel) moet je zelf gaan lezen. Een echte aanrader als je op zoek bent naar een vermakelijk boek zonder diepgang.