Helaas heeft Herrndorf slechts twee romans en een verhalenbundel gepubliceerd voordat hij aan een hersentumor stierf, 48 jaar jong. Zijn laatste roman, Tsjik, werd terecht bekroond met vele Duitse literatuurprijzen en was genomineerd voor de Dioraphte Jongerenliteratuur Prijs 2012.
Tsjik is een coming-of-age roman: twee veertienjarige jongens vervelen zich tijdens de zomervakantie. Het zijn zonderlingen, volgens hun klasgenoten dan toch. Andrej Tschichatschow, een van de twee, is van Russische afkomst. Gezien zijn moeilijk uitspreekbare naam wordt hij Tsjik genoemd. Als Maik Klingenberg, de andere veertienjarige, verveeld aan het zwembad in de tuin van zijn ouders doorbrengt, komt Tsjik met een vreemd verzoek: “Ga je mee een eindje rijden?” Hij heeft een Lada ‘geleend’ en wil op familiebezoek naar ‘Walachei’, een fictief oord waar de grootvader van Tschichatschow zou wonen. Maik, wiens moeder is opgenomen in een afkickkliniek en wiens vader er twee weken met minnares vandoor is, besluit in de Lada te stappen en zo begint een wonderbaarlijke reis ten oosten van Berlijn.
Herrndorf weet in deze roman de gevoelens, de grote verlangens en angsten, van pubers als geen ander te vangen. Vanzelfsprekend speelt ontluikende verliefdheid daarbij een rol, evenals ontluikende seksualiteit. Daarbij beleven de jongens dwaze avonturen die in de verte doen denken aan die andere roman waar een ongeplande reis tot wonderbaarlijke verrassingen leidt: De 100-jarige die uit het raam klom en verdween (Jonas Jonasson).
Tsjik verscheen in 2010 in Duitsland. In Nederland is een midprice editie verkrijgbaar. Direct in tienvoud kopen en cadeau doen aan uw negen beste vrienden!