Jeugdzonde is alweer de derde opéénvolgende historische thriller van Almar Otten, waarin Lieneke Tesinga haar opwachtingen maakt. Werkzaam bij de Deventer Athaneum-bibliotheek, weet ze heel veel van oude documenten en historische feiten. Wanneer een bezoeker meldt dat een aantal oude documenten uit de bibliotheek zijn ontvreemd gaat Lieneke op onderzoek uit. Al gauw wordt duidelijk dat de verdwijning van deze documenten samenhangt met de ontvoering van tv-presentator Jan Kees Kreupel en de gewelddadige dood van politicus Theelinck.

Ook deze thriller is weer doorspekt met historische feiten en gebeurtenissen, waarop Otten zijn verhaal baseert in het hedendaagse leven van zijn personages. Zijn personages bestaan weer uit een verscheidenheid aan karakters en van ieder van hen wordt een duidelijk beeld geschetst. Lienekes leven staat ook in deze thriller centraal. Het boek begint met een proloog zon 400 jaar terug, waarbij over de Joodse Spinoza de banvloek wordt uitgesproken vanwege het schrijven van een lasterlijk boek wat het bestaan van God in twijfel trekt. Daarna zijn de hoofdstukken verdeelt in Openbaring 1 tot 6, waarin de zoektocht naar het boek in de 21ste eeuw wordt vervolgd. Een onderhoudend plot dat hier en daar qua spanning wat inzakt, maar aan het eind weer ruimschoots wordt ingehaald. Hier en daar zijn gebeurtenissen en besluiten van de anders zo bedachtzame Lieneke Tesinga erg naïef en onnavolgbaar, wat de geloofwaardigheid aantast. De ontknoping is ook in Jeugdzonde om van te smullen. De ontknoping vindt plaats op een afgelegen plaats op de Veluwe, mooie setting en een flinke dosis nagelbijtende spanning. Jeugdzonde is een thriller die vlotjes wegleest, aangename hoofdpersonages bezit, plot en ontknoping zijn prima opgebouwd met weliswaar hier en daar een schoonheidsfoutje, maar éénmaal in aanraking met de thrillers van Otten wil je ze allemaal gelezen hebben.