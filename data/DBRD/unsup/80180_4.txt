De auteur heeft twintig gedichten geschreven over ‘vriendschap’, die voor meisjes en jongens tussen de tien en veertien jaar herkenbaar kunnen zijn.

Jammer genoeg zijn de bladzijden, gedichten en de inhoudsopgave voor in het boek niet genummerd.

Alexandra weet in eenvoudig woordgebruik, op rijm, de gevoelige snaar te raken.

Een voorbeeld hiervan is het gedicht ‘Morgen’, waarin ze beschrijft hoe een jongen ervan droomt om uit zijn schulp te kruipen en niet meer gepest te worden.

Ze verwoordt de gevoelens van een jongen, die verliefd door de dag heen fladdert; zijn hoofd op hol en vlinders in zijn buik. Het gedicht heet: ‘Sinds ik jou’. Op de cover staat de illustratie die ook naast dit gedicht is afgebeeld; op de achterkant staat het gedicht.

In het gedicht ‘Weet je …’ beschrijft ze de gedachte van een meisje dat verliefd is.

Alexandra laat ook een andere kant van vriendschap zien in het gedicht ‘Waarom’; hierin vraagt een jongen zich af waarom zijn vriend plots zo stom kijkt en zich dom gedraagt; echte vrienden begrijpen elkaar.

In deze bundel staan gedichten die gaan over de leuke en minder leuke kant van vriendschap: verliefd zijn, je alleen voelen, roddels, hoe moeilijk het is zonder vriend(in), waardevolle vriendschappen en het verlies hiervan.

Naast elk gedicht is een foto afgebeeld; daarin een mooie illustratie die past bij de tekst en foto. De afbeeldingen voegen zeker iets toe; ze maken de bundel vrolijk.

De tekst van de gedichten is in het zwart en rood gedrukt; enkele gedichten zijn afgedrukt op een paarse, groene of gele achtergrond die fris oogt. Op het kleurige schutblad achterin het boek staan getekende afbeeldingen van de auteur en illustrator.

Deze bundel is een aanrader voor de doelgroep.

Schrijfstijl: 4 ****

Inhoud: 4****

Illustraties en foto’s 5*****