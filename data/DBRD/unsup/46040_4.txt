Een groot aantal bronnen en zijn eigen rijke verbeeldingskracht heeft Paulo Coelho aangewend om het leven van Mata Hari te herscheppen. ‘De spion’ bestaat uit een lange brief van Mata Hari zelf en een brief van haar advocaat. De brieven zijn geschreven aan de vooravond van Mata Hari’s executie in Frankrijk waar ze, een jaar voor het einde van de Eerste Wereldoorlog, ter dood werd veroordeeld op beschuldiging van spionage voor de Duitsers. In een brief aan haar advocaat maar geschreven voor haar dochter, brengt ze verslag uit van haar even intrigerende als tragische leven.

Mijn visie
Mata Hari had de moed zichzelf te bevrijden van het moralisme en het bekrompen burgerfatsoen van de vroege twintigste eeuw. Over deze onafhankelijke vrouw, verhaalt Paulo Coelho in ‘De spion’.

“Vrijwel alle mannen die ik heb gekend, hebben me blij gemaakt, hebben me sieraden gegeven, me een plek in de maatschappij bezorgd en nooit heb ik er spijt van gehad ze ontmoet te hebben –behalve de eerste, de directeur van de school, die me verkrachtte toen ik zestien was.”

Coelho begint met het einde, namelijk met de executie van Mata Hari. Vanaf dat punt gaat hij terug in de tijd, waarin hij aparte delen van zijn boek wijdt aan haar jeugd, haar danscarrière en haar miserabele huwelijk.

“Het theater werd omsingeld en de voorstelling onderbroken tijdens een moment van uiterste concentratie, toen ik het beste gaf dat ik te geven had na al die maanden zonder de noodzakelijke oefening. Soldaten kwamen het podium op en zeiden dat vanaf die dag alle optredens in alle schouwburgen en theaters tot nader order waren afgelast.”

Dat de auteur gedegen research heeft gepleegd, is terug te zien in het gehele boek. De feiten zijn verdedig- en controleerbaar en zijn slechts hier en daar aangevuld met de verbeeldingskracht Coelho. Het gaat dan echter slechts over aspecten die de waarheid geen geweld aan doen. De delen uit verschillende briefwisselingen die Coelho in zijn boek opneemt, illustreren dit nog eens extra evenals de foto’s van Mata Hari als danseres.

“En klaarblijkelijk is er vandaag de dag een ware revolutie gaande onder de vrouwen. Onlangs werd er nog een van hen gearresteerd, een ‘strijdster voor de rechten van de vrouw’ wordt ze genoemd, of erger nog ‘pacifiste’, ‘defaitiste’ en ‘onvaderlandslievend persoon’. De beschuldigingen gingen over Helene Brion, de gevangene aan wie ik refereer, lijken op die waarvan ze jou beschuldigen.”

Coelho zou Coelho niet zijn wanneer hij de lezer niet zou trakteren op een aantal wijze lessen en religieuze teksten. Of je daar nu voor open staat of niet, hij kriebelt daarmee wel met regelmaat aan de logica en wezenlijkheid.

‘De spion’ laat een andere Mata Hari zien dan de vrouw die de meesten van ons voor ogen hebben. In zijn boek presenteert Coelho een vrouw die met haar verleden breekt en het risico neemt van een zelfstandig bestaan.

Coelho zet Mata Hari neer als een dappere en inspirerende vrouw en na het lezen van de laatste pagina, durf ik te zeggen … terecht. Aanrader!

Over de auteur
Paulo Coelho (Rio de Janeiro, 24 augustus 1947) is een Braziliaanse schrijver met internationale bekendheid. Zij rechtenstudie breekt hij af om zijn droom schrijver te worden, te verwezenlijken.
Coelho schrijft over religie, filosofie en spiritualiteit. Zelfverwerkelijking is het centrale thema in Coelho’s werk. In zijn romans laten de hoofdpersonages alles achter zich om op zoek te gaan naar hun ware lotsbestemming.

Coelho heeft het Paulo Coelho Institute opgericht dat voorziet in hulp en mogelijkheden voor de minderbedeelden in Brazilië, vooral kinderen en ouderen. Hij is geëerd met vele internationale prijzen, waaronder de Crystal Award van het World Economic Forum voor zijn gehele oeuvre en de Franse Ordre National de la Légion d’Honneur. In 2002 trad Coelho toe tot de Academia Brasileira de Letras.

Coelho schreef in totaal 29 boeken die in meer dan 80 talen zijn vertaald en in meer dan 168 landen worden uitgegeven.

Uitvoering
Singel Uitgeverijen
Paperback, 180 pagina’s
ISBN 978-90-295-1134-6
EAN 9789029511346

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en boekmarketeer.
http://hanneketinorcenti.nl