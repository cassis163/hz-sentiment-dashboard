Titel: Dansen met de duivel
Auteur: Gard Sveen
Serie: Tommy Bergmann deel 3
Uitgever: A.W.Bruna
Verschijningsdatum: Januari 2018
Blz.: 237.

Over de auteur:
Gard Sveen (1969) is een Noorse auteur en tevens werkzaam als senior adviseur bij het Noorse ministerie van Defensie. Zijn debuut De doden hebben geen verhaal (Den siste pilegrimen, 2013) werd bekroond met zowel de Gouden Revolver, de prijs voor de beste Noorse thriller van het jaar, als de prestigieuze Glazen Sleutel, voor de beste Scandinavische thriller van het jaar. Als kers op de taart ontving Sveen daarna ook nog de Maurits Hansen Award voor het beste Noorse thrillerdebuut.
Dansen met de duivel is het derde deel met Tommy Bergmann in de hoofdrol

Achterflap:
Wanneer net na de verdwijning van de dertienjarige Amanda het verkoolde lichaam van seriemoordenaar Jon-Olav Farberg wordt gevonden, is Tommy Bergmann de enige die gelooft dat hij nog leeft. Hij wordt op non-actief gesteld door de leiding van de Oslose recherche, dus is hij gedwongen alleen op onderzoek uit te gaan. Alle aanwijzingen leiden naar een sekte in Litouwen, waarvan de leden geloven dat een moordenaar gered kan worden door een jong meisje te verminken. Een meisje als Amanda. Dan wordt Susanne Bech, Bergmanns partner, naar een hotelkamer gelokt. Op de badkamerspiegel staat met lippenstift een boodschap geschreven: Zij zal hem verlossen.

Mijn mening:
Dansen met de duivel start met een voorwoord waarbij de lezer een beknopte samenvatting krijgt te lezen van Hitte van de hel. Persoonlijk heb ik dit als zeer prettig ervaren en zou ik dat wel vaker in vervolgverhalen, of series willen zien. Als het nieuwe boek lang op zich heeft laten wachten, of wanneer de lezer inmiddels flink wat andere boeken verslonden heeft is dit een goede manier het geheugen op te frissen. Dansen met de duivel geeft antwoord op de vragen die in Hitte van de hel onbeantwoord zijn gebleven. Los lezen is in dit geval geen optie, sterker nog, het is een vrij dun boek van maar ruim 200 blz en misschien had ik het wel prettig gevonden als het verhaal één dikke pil was geweest.
Dansen met de duivel is een kort vervolg wat je als lezer te snel uit hebt. Geen volwaardig op zichzelf staand boek.
Wel een geweldig vervolg op Hitte van de hel, Tommy Bergmann en Susanne Bech staan beiden doodsangsten uit in hun verboden zoektocht naar Jon-Olav Farberg, dood of levend? dat is de vraag die beantwoord moet worden. Vooral Susanne twijfelt enorm aan haar eigen kunnen wat voortkomt uit terechte angst, deze angst voel je als lezer. Je hoopt dat deze angst geen waarheid wordt, dit zorgde meerdere keren voor een paar diepe zuchten.
Er wordt kort maar zeer krachtig een verhaal met een verrassend plot neer gezet. Sveen is erin geslaagd om in ruim 200 blz. een allesomvattend goed verhaal neer te pennen.
De personages zijn al bekend, daar hoeft hij niet al teveel woorden aan vuil te maken, ze leven voort in het hier en nu, pakken de draad op waar ze gebleven waren. Nog steeds is Tommy niet van plan orders van anderen op te volgen en volgt hij zijn eigen gevoel, een route die hem naar Litouwen brengt.
Daar gebeuren dingen die het daglicht niet kunnen verdragen.
Soms heb ik het gevoel in een enge film te zitten waarbij ik niet durf te kijken, zo goed worden de scenes beschreven.
Ik heb zeker weer van Sveen genoten en raadt iedereen aan om Dansen met de duivel alleen te lezen als je Hitte van de hel al gelezen hebt of dit nog van plan bent te doen, zo niet, dan doe je jezelf echt enorm tekort.
Volgende keer hoop ik toch wel dat Sveen weer met een dikker boek komt, want daarin was ik wel een beetje teleur gesteld.

Originaliteit: 5
Schrijfstijl: 4
Leesplezier: 4
Spanning: 5
Psychologie: 5
Plot: 4

Dansen met de duivel krijgt van mij 4,5 sterren.
Bianca