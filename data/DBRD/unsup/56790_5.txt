Fatima Farheen Mirza (1991) is geboren en getogen in Californië. Haar ouders zijn van Indiase afkomst. Haar geschiedenis is een belangrijke inspiratiebron voor haar debuutroman, welke direct een New York Times-bestseller werd.Deze roman is nu ook in het Nederlands beschikbaar, met als titel 'Een plek voor ons'.

We maken in ‘Een plek voor ons’ kennis met het gezin van Rafiq en Layla. Vader en moeder zijn samen vanuit India naar de Verenigde Staten geëmigreerd met het oog op betere toekomst. Hun drie kinderen -Hadia, Huda en Amar- worden geboren en groeien op in Amerika. Het begin van het verhaal is eigenlijk het einde: Amar komt op de bruiloft van zijn zus, maar hij heeft zijn familie al enkele jaren niet gezien. Wat is er voorgevallen? Het boek neemt je mee terug in de tijd. Door herinneringen wordt de geschiedenis van ieder personage uiteengezet en wordt de vraag beantwoord.
⠀⠀⠀⠀⠀⠀⠀⠀
‘Een plek voor ons’ wordt volkomen terecht getypeerd als een schitterend familie-epos. Ieder personage wordt ver uitgewerkt: in relatie tot zichzelf, het gezin en de maatschappij. Gevoelens en gedachten beschrijft Mirza gedetailleerd, waardoor de afstand tot de lezer klein is en de personages stuk voor stuk een plekje in je hart innemen.
⠀⠀⠀⠀⠀⠀⠀⠀
Het boek kan gezien worden als een vlechtwerk. De verhaallijnen en geschiedenis van de verschillende personages worden vervlochten met wisselingen in tijd en uiteenlopende thema’s. Deze thema’s zijn onder andere de plek van godsdienst en tradities in het leven van nu, de plek van man en vrouw in de maatschappij en in het gezin, en bovendien het vinden van jezelf. Deze haast ritmische afwisselingen wekken het verhaal tot leven en zorgen voor een intense beleving.
⠀⠀⠀⠀⠀⠀⠀⠀
‘Een plek voor ons’ is een prachtig verhaal over familie, cultuur en liefde in de hedendaagse maatschappij. Zodra je de eerste zinnen hebt gelezen, wil je niet anders dan je onderdompelen in deze interessante familie(-geschiedenis).