De Leidse auteur Susan van Eyck bewijst met haar debuutroman Mijn beeld van jou direct dat ze het vak schrijven als geen ander verstaat. Ze weet met eenvoudige zinnen een ontroerend verhaal over te brengen. Haar soepel overkomende schrijfstijl waarmee ze de lezer meeneemt in een mooie persoonlijke sfeer zal veel romanlezers aanspreken. Susan van Eyck wordt nu al vergeleken met grote namen als Chantal van Gastel, Jojo Moyes en John Green.

In de roman Mijn beeld van jou lijkt Emma, een vlotte vrouw van begin dertig, haar leven al aardig op de rails te hebben. Ze woont in Leiden, heeft een lieve vriend en haar carri√®re verloopt naar wens. Maar dat was voordat ze de sympathieke fotograaf Boris had ontmoet. Ze valt als een blok voor zijn charme, maar net wanneer ze denkt dat de liefde wederzijds is houdt Boris de boot af. Heeft ze zich dan zo vergist? In elk geval heeft hij haar hoofd op hol gebracht en heeft hij hoe dan ook haar wereld op zijn kop gezet.

Hoewel de roman voornamelijk echt in de feelgood categorie thuishoort, bevat het intrigerende verhaal toch een scherp droevig randje. Met als enig minpuntje dat het hier en daar misschien net iets te medisch is. Mijn beeld van jou bevat ruim 300 bladzijden maar is zo uit! Het boek staat vol sympathieke personages en leest zeer gemakkelijk weg. Het fascinerende verhaal gaat over die ene ware liefde en wat het met je doet als je die liefde daadwerkelijk tegenkomt. Een hartstochtelijke liefde die niet alleen het beste bij je naar boven haalt, maar waarvoor je ook onvoorwaardelijk wilt gaan. Hoe lang (of kort) de tijd die je samen hebt ook mag zijn en wat je er ook voor los moet laten.

Een aangenaam boek dat je als het even kan echt in een keer uit moet lezen, want dan komt het verhaal het krachtigste over. Het verhaal doet sterk denken aan de film Me before You, de verfilming van de roman Voor jou van Jojo Moyes. Mijn beeld van jou bezorgt de lezer zowel een lach als een traan. Hou de zakdoeken maar in de aanslag.