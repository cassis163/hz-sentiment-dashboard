Andere koek door Food Bandits

Een lactosevrij, glutenvrij, vegan en natuurlijke suiker bakboek.
En omdat ‘niets zo lekker is als zelfgebakken taart’.

Dit wondermooie boek staat vol recepten die zo veel mogelijk geschikt zijn voor mensen met bepaalde allergieën en/of eetvoorkeuren. Per recept staat met handige icoontjes aangegeven voor wie dit geschikt is, dit maakt dat je in één oogopslag ziet of dit iets voor jou is of niet. In die éne oogopslag zie je trouwens ook dat geen enkel recept echt lang is, een goed teken vind ik. Lekkere dingen maken is des te leuker als je er eerst niet voor moet studeren…

Naast mooi is dit boek ook praktisch, het bevat naast recepten voor koekjes, taarten, brood,… ook uitleg over de chemie van het bakken, tips voor Instagram (dé plaats om met je zelfgebakken lekkers uit te pakken), ideetjes voor kinderen, trucjes voor foodstyling…
Je krijgt met andere woorden alle informatie die je nodig hebt van voor het bakken tot aan het pronken toe.

In Andere koek staan traditionele recepten zoals tiramisu maar ook raw cookiedough zonder buikpijn. Door de variatie aan recepten en ingrediënten én de algehele uitstraling van dit boek (stijlvol en aantrekkelijk) is de kans groot dat dit een klassieker gaat worden. Niet enkel in de keuken van mensen die een allergie of intolerantie hebben maar in de keuken van iedereen die bewust eten wil combineren met lekker eten.

Ik heb alvast zin gekregen om er in te vliegen!