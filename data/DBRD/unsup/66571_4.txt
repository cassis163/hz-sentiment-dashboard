De witte en zwarte wolf in jezelf

De Cherokee-indianen hebben een verhaal over de witte en de zwarte wolf.
Daarbij staat de witte wolf voor goede eigenschappen zoals wijsheid, zachtaardigheid, liefde,…
Logischerwijs staat de zwarte wolf symbool voor de minder positieve eigenschappen van de mens zoals onrust, angst, woede,…

Iedereen heeft zowel een witte als een zwarte wolf in zich, maar volgens dit boekje is het de kunst om te leren vooral de witte wolf te voeden en hem dus de bovenhand te laten nemen.

Enerzijds rijst hierbij de vraag of het allemaal niet wat te idealistisch voorgesteld wordt. Is het wel altijd zo goed om je 'neer te leggen bij de situatie' en gewoon kalm proberen te blijven en denken 'het zal wel overgaan'? Of is het soms toch beter om wat mondiger te zijn en de zwarte wolf de overhand te laten nemen? Om je tanden te laten zien en te grommen?
In het licht van deze bedenkingen, is het interessant om te weten dat er twee versies bestaan van het verhaal van de witte en de zwarte wolf, elk met een verschillend einde. Je kan ze hier lezen.

Anderzijds getuigt het feit dat vooral aandacht geschonken wordt aan de witte wolf van een positief uitgangspunt. In die zin vormt dit boekje een verademing in een wereld waarin er heel wat negativiteit heerst en biedt het als het ware een mooi tegenwicht.


Auteurs

Psycholoog Aljoscha Schwarz (Bonn, 1961) en componist Ronald Schweppe (Lausanne, 1962) hebben samen meerdere boeken geschreven op het grensgebied van psychologie en gezondheid.
Naast 'De wijsheid van de witte wolf' schreven zij o.a. ook nog:
- De 7 geheimen van de schildpad
- De veertien geheimen van de panda
- Karma de gebruiksaanwijzing
- Onze buik
- …

Dit intrigerende schrijversduo heeft ook een eigen website.


Leeservaring

Door de (steeds terugkerende) combinatie van een volksverhaal, theoretische bespiegelingen hierrond en praktische tips mag de lezer zich verwachten aan een vlot leesbare en afwisselende tekst. De inhoud is hierbij erg evenwichtig verdeeld.

Deze gevarieerde inhoud zorgt er voor dat er voor elk wat wils is:
Mensen die dit vooral lezen als zelfhulpboek zullen verschillende thema’s ontdekken:
Loslaten ... van je zorgen, vooroordelen, denkkader,...
Aandacht … voor de kleine dingen in het leven, voor je eigen gedachten en gevoelens,...
Acceptatie … van dingen waaraan je niets kan veranderen,...
Meditatie … om bovenstaande zaken te oefenen.

Toch zal dit boekje ook mensen die zelden tot nooit zulke boeken lezen, kunnen overtuigen.
De volksverhalen vormen immers een originele en boeiende toevoeging, waardoor het boekje zich onderscheidt van andere zelfhulpboeken en op die manier vermoedelijk ook een breder publiek zal kunnen aanspreken.

Of je veel hebt aan de tips die in het boek gegeven worden, hangt erg af van je voorkennis en eigen ingesteldheid.
Op zich staan er heel wat bruikbare tips in. Maar heb je je al in de materie verdiept of pas je vanuit jezelf al veel zaken toe (zoals bij mij het geval was), dan zal je waarschijnlijk niet veel nieuws ontdekken. Het boekje vormt dan wel een mooie bundeling van interessante gedachten en op die manier een klein naslagwerk.
En wie weet, is het voor sommige mensen wel een eye-opener? Het leven is immers zoveel mooier als je aandacht hebt voor de kleine dingen om je heen.

Zelfs als je het niet volledig eens bent met de eenzijdige belichting die in dit boekje gegeven wordt waarbij alles nogal rooskleurig voorgesteld wordt, dan kan dit boekje toch de basis vormen van een interessante reflectie. Vorm zelf je mening over op basis van hetgeen de schrijvers je aanreiken, van hetgeen in de leesclub besproken werd,… Een boeiende ontdekkingstocht is het zeker!