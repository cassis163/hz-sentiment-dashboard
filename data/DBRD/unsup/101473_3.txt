Na Schim en schaduw is dit het tweede deel in de Grisha-trilogie. Het boek begint met een korte terugblik op het eerste deel. Hierna volgt een spannende wending waardoor je meteen in het verhaal zit. De eerste paar hoofdstukken lezen daardoor snel.

Naast de bekende hoofdpersonen Alina, Mal en de Duisterling introduceert Bardugo ook een aantal nieuwe personages. Waar het eerste deel vooral een zoektocht van Alina was naar zichzelf, is het tweede deel een zoektocht naar ‘versterkers’. Dit wordt op een ‘Harry Potter’-achtige manier beschreven (zoektocht naar de Gruzielementen). Deze zoektocht sleept zich het hele boek voort. Het middenstuk is daardoor erg langdradig en haalt de vaart uit het verhaal.

Richting het einde weet Bardugo de spanning weer terug te brengen door middel van een confrontatie tussen verschillende personages. Helaas is de actie van korte duur en is het wachten op deel drie in de trilogie om het verhaal af te maken.