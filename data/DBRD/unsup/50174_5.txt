Mackenzie woont in Alabama en helpt haar huisbazin met haar project met honden en gevangenen.
Daardoor leert ze in death row Matt kennen. Hij zit daar voor de ontvoering van vrouwen, maar hij houdt zijn onschuld vol.
Een vrouw is kunnen ontsnappen en heeft hem als dader aangeduid, maar ze kon de plaats waar ze vast gehouden werd niet aanwijzen, dus de andere vrouwen zijn nooit gevonden.
Mackenzie trouwt met Matt waardoor heel de gemeenschap zich tegen haar keert.
Als huwelijkscadeau helpt ze hem ontsnappen.
Tussendoor lees je ook het verhaal van Rosie, een van de ontvoerde vrouwen.

Vanaf het begin van het boek stapelen de vragen zich op. Hoe kan het dat een normaal denkende vrouw verliefd wordt en trouwt met een ter dood veroordeelde? Dan nog eentje die beschuldigd is van het ontvoeren van vrouwen? Dat houdt je toch even bezig.
Gaandeweg kom je meer te weten over het motief van Mackenzie om met Matt te trouwen, is ze zo naief of heeft ze een plan?
Is Matt echt onschuldig? Worden de vrouwen nog op tijd gevonden?
De puzzelstukjes vallen een voor een op hun plaats. Het boek zelf leest als een trein.
Het verhaal is zo geschreven dat je echt de verzengende hitte voelt, net zoals de eenzaamheid van Mackenzie, de wanhoop van Rosie en de sfeer in death row.
Zoals het in een goede thriller gaat komen er uiteraard nog plotwendingen die je in de verste verte niet ziet aankomen.
Een origineel en bijzonder goed geschreven verhaal. Niet nog maar eentje van 13 in een dozijn met als bonus een mooie cover.
Kortom een pageturner en een must voor op je to read lijst!