Titel : De Mol
Auteur : Bart Debbaut
Uitgeverij : Lannoo
ISBN : 978 94 014 5009 6

‘De Mol’ … wie er nog nooit van gehoord heeft, bezit waarschijnlijk geen televisie of heeft voor een zeer lange tijd in het buitenland verbleven. Ben je fan van ‘De Mol’, dan is de kans zeer groot dat je het boek even vastneemt en de korte tekst wil lezen. Zeer goed gezien eigenlijk, want zowel Belgen als Nederlanders hebben een grote bende molfanaten.

“Ze keken elkaar secondenlang aan. Ze durfden het allebei niet aan om weg te kijken. In hun blik zat datgene waarvoor hij zo bang was : wantrouwen.”

10 kandidaten, een presentator en enkele medewerkers achter de schermen. Een mol onder de deelnemers dient het spel zodanig ongemerkt in de war te brengen zodat de prijzenpot niet teveel aangevuld wordt. Wanneer plots één van de kandidaten tijdens een nacht verdwijnt denken de spelers direct aan een spannende mollenactie. Het productieteam daarentegen zit met de handen in het haar. Waar is de kandidaat ? Wie kan men nog vertrouwen ? Speelt de mol een driedubbele rol en bedriegt hij/zij niet enkel de spelers ?

Het verhaal is makkelijk te volgen, dus je kan best wel zeggen dat de trend van de cover -herkenbaarheid zorgt voor een breder publiek- zich verderzet naar de inhoud toe. Je kan je op een grotere massa lezers richten, maar dan pas je best ook op dat je je trouwe volgelingen niet in de steek laat. Er is een zekere spanning te voelen, maar deze kabbelt continue verder in hetzelfde vrij vlakke stramien van begin tot einde. Er zijn weinig hoogtepunten merkbaar wat opvallend genoeg op zich niet erg storend is. En dat komt dan weer grotendeels door Debbauts alom bekende vlotte schrijfstijl. Er wordt enigszins veel ingespeeld op nieuwsgierigheid wat eveneens een positieve invloed heeft op het lezen.
In het begin geven de vele namen van de personages een warrige indruk bij de lezer, maar daar komt snel verandering in. De auteur laat namelijk per hoofdstuk een personage aan het woord. Verdere uitdieping van de meeste personages lijkt me niet aan de orde, maar een gemis aan paniek en argwaan vond ik wel opvallend. Daar mocht best nog dat tikkeltje meer op worden gefocust. De verpersoonlijking van de dader had misschien iets krachtiger worden neergezet, dat zou alvast iets meer gevoel gebracht hebben bij de lezer.

Maar nogmaals het boek heeft me enigszins niet verveeld, het was een leuk verhaal om tussendoor te lezen. Geen hoogstandje, maar ook geen zwak boek. Een echt must-have voor een molloot.