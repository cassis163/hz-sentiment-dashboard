Raadsheer Roan Storm is een gekozen volksvertegenwoordiger in de stad Stede in de Verenigde Lage Landen. Het is een zelfverzekerde man met een duidelijk doel voor ogen: gemaakten (ook wel de Ath'vacci genoemd) hebben geen enkel bestaansrecht in de samenleving. Hij wil een wereld vrij van gemaakt bloed en vrij van monsters. Hij maakt zijn standpunt door in de raadszaal, waar zowel het volk als de adel aanwezig is, een gemaakte te executeren. 

De gemaakten worden beschouwd als onverwoestbaar en Roan Storm heeft een wapen ontwikkeld waarmee hij het tegendeel in de raadszaal bewijst. De gemaakten laten dit niet op zich zitten en nemen wraak. Ze ontvoeren Roan Storm en nemen hem mee naar het Gemaakte Land. Roan wordt niet gedood, zijn lot is erger: hij wordt veroordeeld tot een leven als een gemaakte. Roan legt zich echter niet neer bij het feit dat hij een gemaakte is. Hij probeert de strijd met zichzelf aan te gaan om zijn menselijkheid te bewaren en besluit daarom het Gemaakte Land te verlaten. Hij keert terug naar Stede, waar hij door wil gaan met het vechten tegen de gemaakten, ondanks het feit dat hij nu een van hen is. Dit valt echter niet mee. De mensen vertrouwen Roan niet meer na zijn verandering.


Conclusie

Het boek bestaat uit vier delen, die weer onderverdeeld zijn in hoofdstukken. De titel van elk deel geeft kernachtig weer wat de inhoud is.

Vanaf het begin word je direct in het verhaal getrokken. Roan Storm executeert een gemaakte in de raadszaal. Sophia Drenth bouwt daarna het verhaal goed op. Je leert op een aangename wijze de verschillende personages kennen, met name Roan Storm, het hoofdpersonage. Je leert niet alleen de man goed kennen, maar ook zijn verleden en waarom hij de gemaakten wil vernietigen.

Sophia Drenth weet de aandacht van de lezer gedurende het hele verhaal goed vast te houden. Nadat de gemaakten Storm hebben veroordeeld om de rest van zijn "leven" door te brengen als een van hen, volg je zijn innerlijke strijd. Het maakt je als lezer nieuwsgierig naar wat er gaat gebeuren. Ik vind indeling boek met 4 delen goed gekozen. Het verhoogt spanning door cliffhangers na elk deel en het geeft het verhaal een duidelijke opbouw.

Sophia Drenth schrijft beeldend en met oog voor detail. Zij schetst in dit boek een intrigerende en klassiek aandoende wereld. Het doet je denken aan de achttiende of negentiende eeuw: de levensstijl, de kleding, het verschil tussen het volk en adel, de strenge omgangregels tussen man en vrouw. Het is een verhaal dat bestaat uit meerdere genres en is zeer origineel qua inhoud: het is een historisch fantasy/ horrorverhaal met een vleugje romantiek. Het verhaal is niet in een hokje te stoppen. Deze aparte en intrigerende combinatie geeft het verhaal kracht.

Roan Storm is een zeer overtuigend personage. Je krijgt respect voor hem vanwege hoe hij met zijn bijna onmogelijke lot 

om weet te gaan. Het personage Roan Storm straalt kracht, rust en onverwoestbaarheid uit. Je leeft met hem mee, vooral tijdens en na zijn verandering. Hij moet leren leven met het feit dat hij nu een wezen is geworden dat hij altijd verafschuwde. Het aanpassen aan dat leven gaat niet zonder slag of stoot. Roan is een man van eer en weigert zich neer te leggen bij de ongeschreven regels van de Ath'vacci. Roan zoekt naar een weg om te leven met zichzelf.

Alhoewel Roan de hoofdpersoon van het verhaal is en je de gebeurtenissen voornamelijk vanuit zijn perspectief beleeft, wisselt de schrijfster af en toe naar andere personages, zowel menselijke als gemaakte. Op deze manier krijg je een goed inzicht in wat er aan beide kanten speelt. Niet alles is zwart-wit. De wereld waarin het verhaal zich afspeelt is een grijs gebied en Roan Storm moet daar zijn eigen weg in zien te vinden.

Ik heb het verhaal met bijzonder veel plezier gelezen en kijk uit naar het tweede deel “Bloedwetten: Verlossing” dat eind april 2017 verschijnt.  

Ik geef “Bloedwetten: Vonnis ” graag 4 sterren.