Dit boek is in een rustig tempo geschreven. De gebeurtenissen zijn niet heel erg spectaculair en volgen elkaar niet al te snel op. Het tempo stoorde mij persoonlijk niet, ik vond het juist wel prettig. Je kunt je als lezer hierdoor echt mee laten voeren door het verhaal en alles goed op je in laten werken. Lezers die van meer actie houden zullen wellicht minder gecharmeerd zijn van dit boek.

De personages zijn vrij gewone mensen, maar ze hebben wel allemaal een scherpe kant. Ze hebben stuk voor stuk een aantal opvallende karaktertrekken die het niet gemakkelijk maken om met elkaar om te gaan. Ik kon dan ook het ene moment om de personages lachen, om op het volgende moment een enorme hekel aan ze te hebben. De nogal botsende karaktertrekken zorgen wel voor spanning in het verhaal.

Emma Straub beschrijft de gebeurtenissen met milde humor. Ze ontleedt de personages niet tot op het bot, maar maakt wel duidelijk dat er spanningen zijn en dat de manier waarop de personages op elkaar reageren soms niet al te vriendelijk is. Ze maakt hierbij gebruik van rake observaties en laat af en toe haar eigen visie doorschemeren over liefde en trouw. In sommige situaties gedroegen de hoofdpersonen zich iets teveel als typetjes, maar over het algemeen hebben ze genoeg diepgang.

Ik vond dit vooral een zeer ontspannend boek. Het is een leuk boek om bijvoorbeeld tijdens een vakantie te lezen. De laatste scene vond ik mooi en erg treffend. Het was voor mij een goede afsluiting van het verhaal.