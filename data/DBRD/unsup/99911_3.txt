Robert is opgegroeid in Bontebrug/Ulft en gaat in Amsterdam studeren aan de Rietveldacademie, hij wil graag schilder worden. Het wordt een enorme cultuurschok want alles verandert voor hem; hij gaat op kamers wonen bij Ilias, een ex-militair die zijn dagen vult met het spelen van computerspelletjes. Robert past zich snel aan maar ziet wel dat zijn jeugdvriend Bertje en zijn ouders zijn leven in de grote stad maar vreemd vinden.
In Amsterdam krijgt hij een relatie met Brona maar deze verloopt moeizaam en houdt uiteindelijk geen stand, Brona vertrekt naar Florida en laat Robert gedesillusioneerd achter want wie moet nu de moeder van zijn kinderen worden?
Op een nacht ontmoet hij op De Dam een vrouw in een blauwe jas die hem meevraagt naar haar hotel, hij brengt hier de nacht door maar heeft geen idee met wie.
Als hij uiteindelijk samen met zijn leraar Josef Dietz een expositie mag houden, krijgt het verhaal een bijzondere wending; ineens krijgt de mysterieuze vrouw in de blauwe jas een naam.
En dat is niet het enige; zijn jeugdvriend Bertje krijgt een ernstig ongeluk en ligt in coma. Hierdoor maakt Robert een keuze met grote gevolgen.

Jonah Falke heeft zowel het leven in de Achterhoek als het leven in Amsterdam goed weergegeven. In het boek beschrijft hij gebeurtenissen uit zijn jeugd in Bontebrug en uit zijn studentenleven in Amsterdam. Het boek leest makkelijk en vlot. Er zitten grappige gebeurtenissen in die benoemd worden, zonder teveel nadruk. Daardoor is het niet echt een grappig boek maar moest ik wel regelmatig glimlachen.