De familie waar Teddy altijd oppast gaat met vakantie en Teddy mag in hun huis logeren. En zoals te verwachten van een tiener geeft ze stiekem een feestje. De bedoeling was een klein feest maar onder de invloed van haar beste vriendin Chloë wordt het een groot feest met een DJ en heel veel drank.

De dag erna is iedereen brak maar schrikken vooral als ze de ravage zien die is aangericht. Maar dit is niet het ergste. Op een gegeven moment staan de ouders van Teddy samen met nog andere ouders aan de deur. Teddy verwacht een flinke uitbrander te krijgen maar ze krijgen een verschrikkelijk bericht te horen. Chloë is dood aangetroffen. De schok is groot en al snel wordt er gedacht aan een misdrijf. Daarna krijgen Teddy en haar vrienden vreemde berichtjes die zijn verstuurd met Chloë’s telefoon. Wie heeft dit op zijn geweten?

Het boek heeft een mooie hardcover. Hierop afgebeeld een oog met een groene pupil die goed bij de kleurstelling van de cover past. Er zijn al veel covers met een oog erop afgebeeld dus echt origineel is dit niet. Maar de cover heeft wel veel aantrekkingskracht en de beschuldigende oogopslag gaf mij een beetje de kriebels. Samen met de tekst op de achterflap belooft 'Kater' een spannende leeservaring te worden.

Het boek bestaat uit 28 hoofdstukken en is geschreven door middel van korte en krachtige zinnen. Vanaf het eerste hoofdstuk zit al er meteen een goede vaart in het verhaal. Het begint met een bladzijde waar een afbeelding van een rat staat afgebeeld en ook is er op de achtergrond een rat zichtbaar, als een soort watermerk. Gedurende het verhaal zullen we af en toe zo’n bladzijde tegenkomen met teksten die veel haat uitstralen.

‘Ze denken dat ze heel wat voorstellen. Dat ze zomaar over alles en iedereen heen kunnen walsen. Omdat ze meer waard zijn dan een ander. Maar weet je wat ze werkelijk zijn? Ratten. Smerige ratten.’

'Kater' wordt verteld vanuit het perspectief van Teddy, in de eerste persoon. We beginnen bij het feest en maken kennis met de vrienden van Teddy. Vooral het karakter van Chloë leren we kennen en even gaan we terug in de tijd en lezen we hoe Teddy en Chloë elkaar hebben leren kennen. Chloë is een nogal brutaal persoontje en kan behoorlijk haar zin doordrijven. Het tegenovergestelde van Teddy. Teddy is niet zo stoer en alleen in gezelschap van Chloë of na het drinken van alcohol durft ze meer. Ze trekt zich op aan haar ook al is ze het niet altijd eens met Chloë haar gedragingen, maar ze laat zich leiden door Chloë haar onstuimigheid. Mede door Chloë loopt het feest behoorlijk uit de hand.

‘De jongen met wie Chloë in gesprek is, ken ik niet. Maar ik ken er zoveel niet die vanavond op ons feestje rondlopen. Het is ook veel drukker dan de bedoeling was, dan Chloë en ik hadden afgesproken. En nu dit weer!’

Vanaf het moment dat Chloë dood wordt aangetroffen is er een sterke spanning aanwezig. Het verhaal blijft zijn vaart houden en de spanning wordt steeds verder opgevoerd om te eindigen in een heftige climax. De verdachtmakingen zorgen ervoor dat de vrienden anders naar elkaar gaan kijken en het vertrouwen in elkaar krijgt een flinke deuk. In Chloë haar vriendenkring zijn er een paar personen die genoeg redenen hebben om haar te haten. Ik zelf had zo mijn gedachten hierover maar het bleek dat ik in de verkeerde hoek aan het zoeken was. De verrassing was dan ook groot toen eenmaal bekend werd wat er precies gebeurd was en wie hiervoor verantwoordelijk was.

De vlotte en vloeiende schrijfstijl laat het boek gemakkelijk lezen en de auteur slaagt er door de wijze van vertellen perfect in de lezer aan het verhaal te binden. Dit boek laat goed zien hoe beïnvloedbaar jongeren zijn en wat jaloezie allemaal kan veroorzaken.
'Examendeal' en 'Geraakt' waren top, 'Kater' is ook zeker weer een topper, een must-read. Geschreven door een auteur die niet meer weg te denken is in het Young Adult genre.