Vele hemels boven de zevende

Griet Op de Beeck

Korte inhoud

Lou is twaalf, Eva zesendertig, Elsie tweeënveertig, Casper zesenveertig, en Jos eenenzeventig. Vijf mensen, met elkaar verbonden, vertellen hun verhaal. Over onverwacht geluk dat de dingen moeilijk maakt, over geheimen die te groot lijken, over de complexe kunst van het jong zijn, over obstakels die bergen worden, amper te beklimmen, over blijven proberen, tot waar geen mens meer verder kan.

In Vele hemels boven de zevende vechten vijf uiteenlopende figuren meer met zichzelf dan met elkaar in dit bestaan dat belachelijk mooi en geweldig lastig is, allemaal tegelijk.

Griet Op de Beeck heeft een indrukwekkend debuut geschreven. Met prachtige zinnen en oorspronkelijke observaties creëert ze niet alleen intrigerende personages, maar schetst ze ook een treffend beeld van deze tijd. Vele hemels boven de zevende is een veelstemmige roman, die je onmogelijk vrijblijvend kunt lezen. Geestig, pijnlijk en ontregelend herkenbaar. Deze schrijfster is gekomen om te blijven.

Achterflap boek

Griet Op de Beeck (1973) was tien jaar lang dramaturg in het theater. Daarna ging ze schrijven voor HUMO en voor De Morgen.

Voor Vele hemels boven de zevende ontving ze De Bronzen Uil Publieksprijs 2013 en het boek werd genomineerd voor de AKO Literatuurprijs 2013.

‘Een weergaloos boek.’ DE STANDAARD

‘Griet Op de Beeck heeft een betoverende tekst geschreven: een tekst als een Spinvisliedje, waarin flarden van mensenlevens zo gerangschikt zijn dat het bij de toehoorder een vleugje heimwee oproept en schrijnt.’ (5 sterren) DE VOLKSKRANT

‘Een wondermooi debuut.’ HP / DE TIJD

‘Een boek over ons gestuntel en onze pogingen om niet alleen te zijn: zo superieur geschreven, zo teder en kwetsbaar en bijwijlen ook zo geestig dat je hart ervan breekt en opspringt tegelijk.’ PETER VERHULST

Mijn mening

Ik sluit mij volledig aan bij de korte verwoordingen die geschreven staan op de achterflap van het boek. Het is een heel mooi boek, eentje dat aanspreekt als je het ziet liggen. De opbouw van het boek, het switchen tussen de verschillende personages was even wennen voor mij. Maar eens ik dit gewoon werd, werd ik meegezogen met het verhaal. Het is zo herkenbaar op bepaalde vlakken. Ik denk dat iedereen die het leest zich wel kan herkennen in één van de personages. Er worden een aantal gevoelige thema’s besproken, die ik hier niet wil verklappen. Tijdens het lezen, verwacht je een aantal dingen, maar als ze dan effectief gebeuren, is het toch even schrikken.

Het boek is in zeer mooie bewoordingen geschreven. Het laat je niet onbewogen. Enkele bladzijden van het einde heb ik toch een paar tranen moeten wegslikken.

Een aanrader dit boek! Ook voor mensen die niet vaak lezen.