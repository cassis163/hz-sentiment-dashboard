Je moet van A naar B en het liefst zo snel mogelijk. Waar de één door het verkeer jakkert, is de ander met volledig andere zaken bezig tijdens het autorijden. Toch kennen we allemaal het moment waar de snelheidsmeter daalt en er zich een lange rij met auto’s vormt. File, een van de grootste ergernissen van automobilisten.

Het overkomt Henri, Malines en Sjors (maar je zegt eigenlijk George) ook. Alle drie staan ze stil met hun auto op de A27. Onderweg met ieder een eigen doel voor ogen. Henri heeft grootse plannen om zijn bedrijf uit te breiden, Malines probeert haar rampzalige tweelingzuster Mechel weer uit de problemen te helpen en Sjors moet die belangrijke vergadering zien te halen. De file zorgt ervoor dat ze hun gedachten op een rijtje gaan zetten. Vragen spoken door het hoofd, telefoontjes worden gepleegd, sociale media worden gecheckt. Maar wat is nu echt belangrijk? De file kan voor de personages het begin van een gebeurtenis zijn, die hun levens misschien wel blijvend verandert.

De Nederlandse schrijver Stefan Popa publiceert met A27  zijn tweede roman. Zijn debuutroman Verdwenen grenzen  kende een positieve ontvangst van onder andere Vrij Nederland en werd besproken als tip in het boekenpanel van De Wereld Draait Door.

Stefan Popa laat met zijn roman zien waar het tegenwoordig misgaat in het leven. Mensen willen alles meemaken en dan het liefst zo intens en snel mogelijk. Overspoeld door berichten uit sociale media en whatsappjes die je vanaf het laatste model van die ene smartphone toe lijken te schreeuwen. ‘We laten onze leegten vullen door levens van anderen,’ aldus een van de personages. Waarom moeten we alles wat er gebeurt meekrijgen terwijl we onszelf hiermee in een soort sociale leegte storten? Met de nodige humor en spot houdt Popa de lezer een spiegel voor.

Door middel van een originele maar tegelijk zo’n herkenbare setting aan de hand van een file op de A27, laat de auteur zijn personages de confrontatie met zichzelf aangaan. En daarmee komt die ene vraag bovendrijven: ‘Ben ik werkelijk gelukkig met de plek waarop ik nu in het leven sta?’ Lijken de personages op het eerste gezicht totaal niets met elkaar te maken te hebben, uiteindelijk brengt de file ze toch nader tot elkaar.

Na het uitlezen van A27  laat je voortaan je telefoon wat langer liggen als deze weer moord en brand schreeuwt. Sluit Facebook en Twitter wat eerder af en kijk de volgende keer dat je in de file staat eens naar de auto naast je. Wie weet doet de automobilist naast je wel hetzelfde.