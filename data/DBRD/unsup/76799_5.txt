Na het nogal teleurstellende Sleep no more  is The Footprints of God  weer een Iles zoals het hoort: snel, spannend, intelligent en gewoon érg goed. Het verhaal gaat over het bouwen van een supercomputer. Niet zomaar een supercomputer, maar een dénkende computer. Dr. David Tennant is een van de medewerkers aan het project. Zijn beste vriend, Andrew Fielding, werkte ook aan het project. Totdat hij werd vermoord. Door een stom toeval wordt David gedwongen om samen met zijn psychiater, Rachel Weiss, op de vlucht te slaan om alle problemen rond dit project op te lossen.

Greg Iles heeft een schitterend boek geschreven dat verder gaat dan ‘de supercomputer’. Er komen diverse thema’s op medisch en ethisch en zelfs religieus vlak aan de orde. De verschillende redeneringen van de voor- en tegenstanders van het project zitten sterk in elkaar en de computer zelf heeft een ontzagwekkende persoonlijkheid. Er zijn al heel wat meer boeken geschreven over dit thema; een aantal ervan heb ik in de kast. Voor nu wil ik volstaan met te zeggen dat elke Iles-fan – en ook elke niet-Iles-fan – dit boek niet mag missen. (Door: Jannelies Smit)