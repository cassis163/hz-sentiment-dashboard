Dit boek kun je onmogelijk een thriller noemen, het is eerder een liefdesverhaal dat naar het einde toe plots een spannend tintje krijgt.

Lange tijd is 'Mangelvrouw' absoluut niet spannend. Door de proloog weet je zelfs al dat het moordplan, dat de basis van het verhaal vormt, zal lukken. Een groot deel van de ontknoping zie je van ver aankomen. En de laatste bladzijden, die waarschijnlijk de kers op de taart moesten vormen, zijn zo bij de haren getrokken, zo ongeloofwaardig dat precies het tegendeel bereikt wordt.

'Mangelvrouw' is slechts op bepaalde punten origineel, maar dat is geen ramp zolang de verschillende verhaallijnen goed uitgewerkt en geloofwaardig zijn. De meeste karakters zijn goed neergezet, alleen het hoofdpersonage hangt van de tegenstrijdigheden aan elkaar, jammer.

Toch was dit geen vervelend boek om te lezen. Van de Coolwijk heeft een aangename schrijfstijl, weet haar lezers te boeien, maar om haar boeken als thriller te mogen bestempelen, zal ze toch uit een ander vaatje moeten tappen.

Plot 5, Spanning 4, Schrijfstijl 7, Originaliteit 6, Leesplezier 7