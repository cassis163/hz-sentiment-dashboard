Van Floortje Zwigtman mogen kinderen lekker de beest uithangen. Mobieltjes kunnen de kast in, want vanaf nu zoeken ze geen Pokemons meer, maar zaden, bessen, madeliefjes, zevenblad en Nuuttipukki. Wil je weten wie of wat dat is? Race dan als een krab of waggel als een pinguïn naar de boekhandel en speur naar Het wildste boek voor buiten. Een boek vol interessante weetjes en leuke activiteiten die te maken hebben met de natuur.  

Het maakt voor Floortje Zwigtman niet uit of je lekker lui thuis wilt blijven of er actief op uit wilt trekken in de natuur. Floortje heeft voor ieder moment een leuke activiteit. Bij goed weer kun je er met je vrienden op uitgaan om eetbare vruchten, zaden en noten te verzamelen. Floortje vertelt in haar boek waar ze te vinden zijn en hoe je ze kunt eten. Wanneer er nog plek over is in je rugzak, verzamel dan ook takjes, sprietjes en stengels, zodat je bij thuiskomst je eigen nest kunt bouwen om uit te rusten. En mocht je de weg kwijtraken? Geen probleem: dankzij de grote survivalquiz zal je de tocht zeker overleven!  

Ook voor de wat minder ondernemende types heeft Floortje leuke tips. Maak je eigen lavendelscrub, bloemenbadzout en avocadomasker en organiseer een heerlijke beautymiddag met al je vriendinnen. Kruip in de huid van Piet Paulusma en laat het sneeuwen, regenen en bliksemen in de keuken. Of ga lekker tuinieren en plant de ingrediënten voor een pizza. Het maakt niet uit wat je doet, als het maar lekker wild is!  

Het wildste boek voor buiten is een prettig boek om mee aan de slag te gaan. Alle activiteiten staan goed en duidelijk omschreven. Wat heb je nodig? Hoe pak je het aan? Floortje weet het allemaal met zo’n enthousiasme te brengen dat je eigenlijk het liefst meteen aan de gang wilt gaan. Suzanne Hertogs en Anne de Laat zijn verantwoordelijk voor het omslag en het binnenwerk. Het boek staat bomvol tekeningen en foto’s, maar het is geen wilde boel in het boek. Elk plaatje heeft een functie en past bij de tekst. Er is gewerkt met verschillende kleuren, lettertypes en tekstballonnen. Dit alles bij elkaar geeft het boek een gezellige en aantrekkelijke uitstraling. Wie denkt dat boeken over de natuur saai zijn, heeft het hier dus helemaal mis.  

Kinderen leren spelend en lezend enorm veel over de natuur. Ook stimuleert het boek samenspelen en samenwerken, het doet een beroep op de creativiteit en lokt de kinderen naar buiten. Verder wordt er gewerkt met materialen die niets of bijna niets kosten, zodat de activiteiten voor elk kind toegankelijk zijn.  

Voor wie is dit boek nu eigenlijk bestemd? Kinderen van acht tot twaalf jaar kunnen dit boek goed zelf lezen en de meeste activiteiten zijn (met een klein beetje hulp) zelfstandig te ondernemen. Het boek is ook een echt gezinsboek. Veel van de activiteiten zijn gezellig en leuk voor jong en oud. En mocht de juf of meester inspiratie zoeken voor een biologie- of handvaardigheidsles, neem dit boek dan gewoon mee naar school. Kijk ook eens op de website voor nog meer weetjes, activiteiten en verhalen.