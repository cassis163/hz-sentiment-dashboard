Dream Big, Volg je passie, If you can dream it, you can do it…. allemaal tegelsprookjes die we met zijn allen steeds vaker gebruiken. Instagram staat vol met afbeeldingen en teksten erbij waar we niet precies van weten wat ze nu betekenen. Wat betekenen ze nou eigenlijk en wat heb je nou aan sommige woorden en zinnen. In Laat het los & andere tegelsprookjes bespreekt Susan Smit velen van deze teksten.

Waar gaat Laat het los & andere tegelsprookjes over?

‘In je kracht staan.’ ‘Het is zoals het is.’ ‘Volg je passie.’ Het staat op theezakjes, klinkt uit duizenden monden, staat geschreven tegen de achtergrond van een spiegelglad meer op Instagram en Facebook. Ze klinken zo mooi en verlicht, die spirituele oneliners. Maar wat zeggen we eigenlijk? En is het waar? Susan Smit toetst, keurt, fileert en onderzoekt hoe je de uitgewrongen uitdrukkingen zo kunt draaien dat je er weer frisse inspiratie van kunt krijgen.

Wat vind ik van dit boek?

Bij dit boekje valt je gelijk het vrolijke ontwerp op. Aan de vormgeving is van de kaft tot de kaft erg over nagedacht. Alle teksten die Susan uitkleed hebben twee hele pagina’s. Op de ene pagina de tekst en de ander een afbeelding. De hele vormgeving maakt het een super leuk boekje om door heen te bladeren en te bekijken. Vrolijk met de kleuren, afbeeldingen en toch zit er een eenheid in wat voor de rust zorgt in de drukke opmaak. Naast de leuke opmaak valt me het formaat op. Het is handzaam en een klein formaat, bijna vierkant en wel erg leuk dat het geen standaard boek formaat is.

Laat het los & andere tegelsprookjes is geen boek wat je in één keer uit hoeft te lezen. Je kan af en toe een tekst erbij pakken en lezen wat Susan Smit daarvan denkt. Je gaat zeker lachen als je sommige uitkledingen leest. Wie weet ga je net als ik wat beter nadenken bij sommige cliché teksten. Niet dat ik die vaak gebruik maar ongemerkt kunnen we wel eens wat zeggen tegen iemand zoals: Laat het los. Maar als je leest wat daar over geschreven wordt denk je er nog wel een keer over om dat te zeggen.

Dit boekje vol met leuke teksten over teksten kan dan zeker een mooi tafelboek cadeau zijn. Ik weet zeker dat iedereen die dit boekje ziet liggen hem even oppakt en erdoorheen gaat bladeren. Lezen wat er over een tekst geschreven wordt en gaat nadenken over wat hij of zij zelf doet.