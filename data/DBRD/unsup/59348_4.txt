Als een schrijver besluit om een verhaal te schrijven waarin non-fictie elementen worden verwerkt, zijn de bekendheid van deze waargebeurde feiten een richtlijn voor de auteur om de scheidslijn op te zoeken van beide vormen.

Met Hellepoort heeft Bill Schutt en dit gegeven gebruikt om een goed uitgebalanceerd verhaal uit te brengen, waarin zij sommige feiten wel in een ander jasje hebben gestoken. Door deze feiten in een uitgebreide reality check, aan het einde van het verhaal te verklaren, kan hij zich die ruimte permitteren.  Hellepoort is de eerste van een serie historische thrillers met R.J. MacCready in de hoofdrol. Je kan deze MacCready beschouwen als de Indiana Jones van de zoölogie. Hell’s Gate is in juni 2016 in de USA uitgekomen.

Als in 1944 de Tweede Wereldoorlog op een bloedig hoogtepunt is, ontdekken de Geallieerden, midden in de Amazone, een verlaten Japanse duikboot van bijna 100 meter. Als een groep Rangers erop uit worden gestuurd om onderzoek te doen, verdwijnen zij spoorloos. Het Amerikaanse leger stuurt R.J. MacCready, een briljant wetenschapper, avonturier en kapitein, om erachter te komen wat de Japanners van plan zijn.

Als MacCready in de Amazone is gedropt, merkt hij al snel dat niet alleen de Japanners in de duikboot hebben gezeten, maar ook de Nazi’s zijn meegekomen en al snel komt hij tot de conclusie dat er in de Amazone plannen worden gemaakt om met de meest moderne wapens, zoals chemische oorlogsvoering de Verenigde Staten en zijn bondgenoten, hard te raken. Maar deze vijand is niet het enige gevaar wat zich schuilhoudt in het oerwoud. Iets sluipt ’s nachts door de begroeide bossen en valt zowel mens als dier aan met een vernuft waar MacCready als wetenschapper niet goed een antwoord op heeft.  

Bill Schutt is een zoöloog en in 2008 heeft hij als auteur zijn eerste boek uitgebracht. Hij hield het voornamelijk bij non-fictieboeken met betrekking tot zijn vakgebied. In 2016 bracht hij zijn eerste thriller uit en blijft daarnaast ook non-fictie schrijven. Zo gaat zijn laatste boek over kannibalisme in de natuur en onder mensen. Het vervolg op Hellepoort gaat The Himalayan Codex heten en verschijnt in juni 2017.

Hellepoort is niet echt een boek wat je makkelijk in een hokje kan duwen. Het heeft een vleugje van alle soorten thrillers en dat geeft aan dat dit een boek is waar de schrijver niet over 1 nacht ijs is gegaan. Het beste aan dit verhaal is de prachtige beschrijvingen van de exotische oorden waar dit zich afspeelt. Heel mooi omschreven en niet de overtreffende trap genomen waardoor het ongeloofwaardig wordt. Het karakter van MacCready is goed uitgewerkt, zoals de andere hoofdrolspelers. Hij maakt van de tegenstanders karikaturen en met name de Duitsers en Japanners blijven bleke omschrijvingen.

Schutt weet de spanning in het verhaal heel goed op te bouwen, maar gaat zo nu en dan wat over de schreef met het geweld wat hij gebruikt, wat met enige regelmaat onnodig is voor het verhaal. Zijn kennis van de zoölogie staat buiten kijf en vooral het gebruik van uitgestorven dieren die hij opvoert, passen prachtig in de omgeving die hij omschrijft. Het boek is prettig om te lezen en met name de tekst voor ieder hoofdstuk passen goed in het verhaal. De reality check na het verhaal is een goede uitleg over de zaken die wel en niet als waarheid in het boek naar voren komen. Het is heel knap hoe hij deze onbekende waarheden heeft verwerkt in dit verhaal.

Met Hellepoort heeft Schutt een goed debuut geschreven, waarin het geweld soms wat overdreven aandoet, maar vooral de spanning in het verhaal en de mooi omschreven gebieden waar dit zich afspeelt meer dan de moeite waard is.