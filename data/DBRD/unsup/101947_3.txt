In Neem mijn ziel probeert advocate Thóra te achterhalen wat er is gebeurd met de architecte Birna. Zij is gruwelijk vermoord toen ze bezig was met het ontwerpen van een stuk nieuwbouw aan het new age-achtige wellnesscentrum van de cliënt van Thóra, Jónas. Dit centrum staat op het terrein van twee oude boerderijen op het schiereiland Snaefellsnes, 120 km ten noordwesten van Reykjavík. De vorige eigenaar heeft alles aan Jónas verkocht, maar er zijn geruchten van geesten en er wordt kindergehuil gehoord. Al zoekende stuit Thóra op aanwijzingen dat er ook vroeger een misdaad in het gebied is gepleegd waarbij het jonge meisje Kristin is verdwenen. Wie was deze Kristin en in welk verband staat haar verdwijning met de moord op Birna? Wanneer er nog een moord wordt gepleegd en de politie Jónas wil arresteren, moet Thóra alle zeilen bijzetten en raadsels in verleden en heden ontrafelen om de waarheid boven tafel te krijgen.

Neem mijn ziel is het eerste boek dat ik van Yrsa Sigurdardottir (1963) heb gelezen. Zij is in het dagelijks leven directeur van een ingenieursbedrijf en is daarnaast schrijfster van thrillers en kinderboeken. In 2013 verschijnt haar vierde thriller in het Nederlands.
Hoofdpersoon in haar boeken is de jonge advocate Thóra, geen supermens maar een gewone vrouw die zich graag vastbijt in mysteries. Ik vond het speurneuzerige à la een jonge Miss Marple echt leuk gevonden en goed uitgewerkt. Het levert geen superspannende thrillers op, maar wel goede en degelijk in elkaar stekende detectives.
Sigurdardottir wordt wel vergeleken met Arnaldur Indridason. Naar mijn mening niet terecht; ik vind de thrillers van Indridason veel meer 'bite' hebben qua spanning en intensiteit. Het genre van Sigurdardottir valt beter te omschrijven als 'detective'  wat toch een andere lading aan het begrip spannend boek geeft. Maar zeker geen mindere lading; ik heb me uitstekend vermaakt met Neem mijn ziel. Ik ga zeker op zoek naar haar andere boeken.