“Gezworen vrienden” is het tweede boek van Edward Hendriks. Zijn debuut “Bloedgeld” had ik al gelezen en ik was nieuwsgierig naar zijn tweede boek. Zijn eerste boek speelde zich af in Italië, wat mijn lievelingsland is. Dat gaf aan dat boek al een bepaalde sfeer. Dit tweede boek draaide om scouting en wat er zoveel jaren geleden gebeurd was tijdens een scoutingkamp. Dat trok me ook wel, omdat ik zelf ook lid van scouting ben geweest in mijn tienertijd. Op Spotify had ik zijn playlist al bewaard, voor als ik het boek zou gaan lezen. Want dat had ik al wel begrepen, dat muziek hier een grote rol bij speelt. De nummers van “Tour of Duty” zijn ook bij mij favoriet.

"Gezworen vrienden” bestaat uit vier delen met een proloog en een epiloog. Deze hebben een titel van een song uit de tv-serie Tour of Duty, die eind jaren 80 erg populair was op de Nederlandse televisie. Twee verhaallijnen wisselen elkaar af, één uit het verleden, nl. 1988 en van het heden (2013) met verschillende lettertypes geschreven. Soms kom je een zgn. QR- code tegen. Dan kun je via Youtube de nummers beluisteren om in de sfeer te komen. Ik had de playlist al van Spotify, dus dat heb ik niet geprobeerd. Ook best lastig als je in bed leest, dus af en toe de playlist weer even gedraaid. Vier vrienden van scouting zweren elkaar trouw. Bij problemen zullen ze er voor elkaar zijn. De verhalen uit het verleden worden door de verschillende vrienden verteld. Sander Thijssen is degene, die het verhaal van het heden vertelt. Hij is werkzaam bij een bank en net met een fusie bezig als hij wordt gechanteerd. Wordt het vechten of vluchten? Hoe ver zul je gaan?

Edward Hendriks heeft een vlotte schrijfstijl. Dat vond ik al in zijn eerste boek. Maar in dit boek heeft hij de karakters en hun reacties nog beter uitgewerkt. Zijn debuut vond ik al spannend. Dit verhaal is ook spannend tot het eind met een heel goede plot. Het einde was verrassend en had ik niet verwacht.
Edward Hendriks heeft met “Gezworen vrienden” een thriller geschreven, die elke thrillerliefhebber wel zal waarderen, met een origineel thema. Een aanrader dus. Vier sterren van mij.