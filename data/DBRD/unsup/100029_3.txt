Peperkoekenhuis is het misdaaddebuut van de Zweedse auteur Carin Gerhardsen. Ze woont en werkt in Stockholm, de stad die, niet verwonderlijk, een hoofdrol speelt in deel een van de Hammarby-trilogie.
Het boek begint heel onschuldig met een kleuterschool aan het einde van de dag. Kinderen stormen door de deur naar buiten. EÃ©n van die kinderen, Thomas van zes jaar oud, heeft het moeilijk. Hij wordt hardnekkig gepest.
Dan is het jaren later. Thomas, nu 44 jaar oud, lijdt een armzalig leven als postbezorger. Het is een zwijgzame man, omgeven door eenzaamheid en vernedering. Hij denkt vaak terug aan zijn ellendige jeugd. Op een dag komt hij een van de grootste pestkoppen van de kleuterschool, Hans, tegen en besluit hem te achtervolgen.
Later wordt Hans dood gevonden in de keuken van Margit Olofsson, die op dat moment in het ziekenhuis ligt. Aan hoofdinspecteur Conny Sjoberg, werkzaam bij het politiebureau Hammarby in Stockholm, de taak om deze moord met zijn team op te lossen. De zaak lijkt dood te lopen. Maar dan ziet Conny Sjoberg een verband met andere actuele moorden in Zweden. Alle slachtoffers zijn 44 jaar oud. De zoektocht naar een seriemoordenaar kan beginnen.
Ondertussen lezen we mee in het dagboek van de moordenaar. Die is uit op wraak en wil dat de oud klasgenoten van de kleuterschool zich de pesterijen herinneren, voordat ze op brute wijze van hun leven worden beroofd. Carin Gerhardsen geeft een kijkje in het leven van de slachtoffers vlak voor hun dood. Net als je hen leert kennen, worden ze vermoord. Dit geeft de karakters en het verhaal een mooie diepgang.
Het thema wraak voert de boventoon in Peperkoekenhuis. Ook de gevolgen van pesten spelen een belangrijke rol. De personages zijn goed uitgediept. Zo is Conny Sjoberg een hoofdinspecteur en familieman met gezinstaken die elke keer onderbroken worden door zijn werk. Dit tot ergernis van zijn vrouw. Ook andere medewerkers van politiebureau Hammarby hebben hun eigen problemen. Rechercheur Petra Westman wordt verkracht en gaat zelf op onderzoek uit. Helaas komt deze zijlijn uit de lucht vallen, en is daardoor weinig bevredigend.
Al met al is het verhaal mooi rond. De personages die in het begin van het boek worden beschreven komen terug en Margit Olofsson, die in eerste instantie niet betrokken lijkt te zijn bij de moorden, heeft een belangrijke rol gekregen. Ook de plot is verrassend. Dit maakt van Peperkoekenhuis een prima debuut, met hier en daar een kanttekening.