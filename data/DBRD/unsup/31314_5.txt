Na het lezen van 'Zes maanden zonder', een eerder verschenen boek van Charlotte de Monchy, kon ik niet wachten om nog zo'n heerlijk boek te lezen van Charlotte. Bij het ontvangen van Enkeltje Ierland was ik dan ook razend enthousiast: zou ik weer zo genieten van dit boek en het échte feelgood gevoel bij mezelf naar boven weten te halen?

Meteen na de eerste bladzijde had het boek mij al te pakken: wat een goede start om meteen vol met je neus in het leven van Lisa als dierenarts te duiken! Al snel voelde ik wat Lisa voelde, begreep ik wat zij dacht en hoe zij leefde en toen Lisa William leerde kennen, wat het net alsof ik hem zelf leerde kennen. Charlotte de Monchy heeft het niet alleen voor mekaar gekregen om jou net zo te laten voelen alsof je er zelf bij bent (of het zelf hebt meegemaakt) maar ze weet je ook een voorstelling te geven van het prachtige Ierland al ben je er zelf nog nooit geweest. De prachtige landweggetjes, de idyllische dorpjes, de gastvrijheid (of juist niet) en vooral de heerlijke plensbuien weten een plekje te krijgen in mijn fantasie.

Enkeltje Ierland had mij echt helemaal te pakken: ik zat er zo vol in, dat ik het met moeite weg kon leggen omdat ik gewoon moest weten hoe het allemaal af zou lopen. Al had ik het na enkele uurtjes al uitgelezen (ik kon het écht niet wegleggen), dat feelgood gevoel bleef de hele dag hangen alsof ik op een roze wolk zat.