‘Dicht bij huis’ vertelt het verhaal over de vermissing van de achtjarige Daisy Mason. Het kind wordt vermist na een buurtbarbecue. Inspecteur Adam Fawley krijg de zaak toebedeeld en dat valt hem alles behalve gemakkelijk door de pijnlijke herinneringen aan zijn eigen kind… Toch kwijt hij zich professioneel van zijn taak.

Tijdens zijn onderzoek valt het Fawley al snel op dat de ouders en broer van Daisy zich afwijkend gedragen. Haar moeder lijkt zich om weinig anders druk te maken dan de ‘schone schijn’, vader lijkt af en toe haast wat afstandelijk en Leo, Daisy’s broer is een teruggetrokken jongen die nauwelijks iets loslaat. Nu is het een bewezen feit dat de dader in dergelijke zaken veelal dicht bij huis gezocht moeten worden, dus gaat ook in dit geval de verdenking uit naar een van de gezinsleden.

“En het gaat niet alleen om de ouders, zeg ik zacht. Maar ook om Leo. Hij moet hebben geweten dat dat meisje op het feest niet Daisy was. De ouders kunnen nog beweren dat ze te zeer met andere dingen bezig waren, maar hij is een opmerkzaam kind. Hij wist het.”

Hunter heeft met ‘Dicht bij huis’ een eigentijdse thriller afgeleverd. Dat ‘eigentijdse’ komt voornamelijk door het feit dat de publieke opinie met betrekking tot de verdwijning van het kind zoals die op social media wordt gedeeld, deels in het boek zijn opgenomen. Dat maakt het ‘werkelijk’ en geheel van deze tijd.

“U kunt nog steeds meedoen aan onze peiling – nu denkt 67% dat Sharon Mason schuldig is, 33% zegt Barry. Inmiddels 23.778 stemmen #DaisyMason.”

De schrijfstijl van Hunter is vlot en aansprekend en de wijze waarop ze haar personages ten tonele voert is goed. Ze geeft hen karakter door ook een stukje privéleven te onthullen, zoals zij dat bijvoorbeeld doet bij Adam Fawley. Toch is het sterkste punt van deze auteur het opbouwen van de spanning en het creëren van een plot dat werkelijk niemand ziet aankomen! Kunstig weet Hunter haar lezers telkens op het verkeerde been te zetten. Zijn het de ouders? Is het de broer? Is het de geheimzinnige jongeman? Laat je verrassen!

Kortom, een goed geschreven en aangrijpend verhaal met een uitstekende finale.

Over de auteur
Cara Hunter promoveerde aan de universiteit van Oxford, waar ze Engelse literatuur studeerde. Ze woont en werkt nog steeds in Oxford, dat ze als achtergrond voor haar eigen thrillers gebruikt.


Uitvoering
Uitgever: Prometheus
ISBN 9789044638363
Paperback, 336 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/