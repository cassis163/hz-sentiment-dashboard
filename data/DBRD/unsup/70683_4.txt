Na de vondst van zes kinderarmpjes, gaat het rechercheteam van hoofdinspecteur Roche op zoek naar de moordenaar. Buitenstaander Mila wordt aan het team toegevoegd om haar goede referenties en ervaringen met het opsporen van vermiste kinderen. Het team zet alles op alles om de dader te vinden, zelfs als de dader de teamleden tegen elkaar weet op te zetten.

Dit boek bevat alles wat een goede politiethriller moet hebben. Het is bijna continue spannend. De vele cliffhangers worden afgewisseld met verrassende plot twisten en onthutsende onthullingen. De ene aanwijzing is nog niet eens opgevolgd en de volgende dient zich al aan. En dat alles terwijl de klok doortikt. Meerdere malen wordt je als lezer op het verkeerde been gezet. Ondanks de ruim 500 bladzijdes, is dit boek zo uit. De schrijver maakt handig gebruik van perspectiefwisseling en brieven om zo het mysterie en spanning extra op te voeren.

De karakters worden genoeg uitgediept, maar de meesten zijn toch wat cliché. Mila is een goede rechercheur, maar ligt wat overhoop met zichzelf en kan moeilijk contact krijgen met anderen. De rol van stoere rechercheur is voor Boris, de goedzak wordt gespeeld door Stern, Roche is de knorrige en arrogante baas en Rosa heeft de broek aan in het team. Maar als team zijn ze sterk en wekken de sympathie van de lezer.

Helaas past de gehanteerde schrijfstijl niet altijd even goed bij de inhoud van het boek. Beschrijvingen van de omgeving zijn soms op een geforceerde manier bijna poëtisch en leiden af van het verhaal. Zo begint het eerste hoofdstuk met: ‘De grote nachtuil bracht hem erheen, bewoog zich louter op zijn geheugen door de nacht. Zijn stoffige vleugels beefden, rakelings scheerde hij langs de hinderlaag van de bergen, roerloos als schouder aan schouder slapende reuzen. Boven een fluweelzwarte hemel. Beneden het bos. Ondoordringbaar.’

Ondanks alle spanning en het deels open einde, is dit toch een boek dat je niet heel lang nablijft na het dichtslaan. Maar het is dan ook geen boek met een verborgen boodschap, maar gewoon een lekkere spannende politiethriller.