Waarom heb ik dit boek niet eerder gelezen?

Waarom hebben jullie mij niet verplicht dit boek per direct te lezen? Desnoods onder dwang? Dat is wat ik dacht toen ik in Sterrenhemel begon en toen ik het boek uit had. Serieus, wat een geweldig boek! Het is pas het tweede boek in het genre New Adult dat ik las en op de één of andere manier verwachtte ik dat de personages ouder zouden zijn, maar in werkelijkheid blijkt het hoofdpersonage nog maar zestien jaar te zijn. Echter de dingen die de hoofdpersoon meemaakt zijn veel ingrijpender en de beschrijving van die gebeurtenissen zijn duidelijk meer volwassen. Ik ontving Sterrenhemel in de goodiebag van Zomer & Keuning na de bloggersborrel in november.

Dit boek is zoveel meer

Sterrenhemel is niet gewoon een boek over twee mensen die zich extreem tot elkaar aangetrokken voelen, het is zoveel meer! Halverwege het boek is er ineens een enorme plottwist die ik niet aan zag komen. Zowel niet door de beschrijving op de achterflap als de gebeurtenissen in het verhaal zelf. En hoewel ik graag in zou willen gaan op deze plotselinge draai in het verhaal, ben ik er zelf zo positief door verrast juist omdat ik niet wist wat er zou gebeuren, dat ik dit ook niet wil spoileren voor jullie. Maar geloof mij, het boek is het meer dan waard. Ook als de achterflap je in eerste instantie niet aan zou spreken, want er zit een veel zwaarder en geweldig neergezet verhaal achter.

Fantastisch en geloofwaardig uitgewerkt

Sterrenhemel is geweldig geschreven en goed doordacht. Des te verder je in het boek komt des te meer, zelfs ook kleine feitjes, vallen verschillende gebeurtenissen of feiten op hun plaats. Het verhaal is onvoorspelbaar, en hoewel ik wel het vermoeden had dat er meer zat achter het feit dat Sky zo gevoelloos was, toch had ik niet helemaal aan zien komen dat het verhaal op deze manier zou gaan verlopen. De personages en de ontwikkeling die zij doormaken zijn werkelijk fantastisch en heel geloofwaardig uitgewerkt. En zeg nou zelf wie is er niet mee gaan leven met Sky en superverliefd geworden op Holder?

Prachtige betekenis

Hoewel ik over het algemeen vaak heb dat ik titelvertalingen niet geslaagd vind of simpelweg niet mooi, vind ik Sterrenhemel wel degelijk passend. Al vind ik de originele titel toch echt het allerbest gekozen: Hopeless. Als je het boek hebt gelezen krijgt dat woord zoveel betekenis, waardoor ik die titel heel krachtig vind. Het is jammer eigenlijk dat de letterlijke vertaling niet werkt, maar Sterrenhemel is ook een titel met veel betekenis voor het verhaal en daardoor ook erg krachtig en goed gekozen.

Conclusie

Ik ben honderd procent direct fan van deze auteur en het New Adult genre, want als alle boeken zo geschreven zijn liggen er nog vele prachtige boeken voor mij klaar. Ik raad iedereen, behalve misschien de wat jongere lezers, zeker aan om Sterrenhemel te lezen. Een boek dat fantastisch geschreven is, met veel diepgang, passie en echt een verhaal over zoveel meer dan simpelweg twee mensen die zich tot elkaar aangetrokken voelen en samen dingen meemaken. Puzzelstukjes worden geplant en vallen uiteindelijk allemaal precies op hun plek. Ik begin in elk geval met hoge verwachtingen aan het tweede deel in deze serie; Sterrenregen, dat zich afspeelt vanuit het oogpunt van Holder.

Deze recensie verscheen eerder al op Reviews & Roses
(www.reviewsandroses.nl)