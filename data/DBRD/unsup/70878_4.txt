Over Kathy Reichs hoeven we hier niet veel te zeggen. Virus  is een nieuwe titel, speciaal gericht op de ‘jonge volwassenen’ of ‘oudere jeugd’. Het is maar hoe je het zelf wilt zien, want hoewel de hoofdpersonen in dit spannende verhaal zo tussen de veertien en de zestien zijn, is het verhaal beslist zeer volwassen. Mede gezien de soepele schrijfstijl van Reichs en het feit dat de meeste lezers als grootste compliment aan een boek het predikaat ‘leest zo makkelijk’ geven, is dit een boek dat geschikt is voor een zeer breed publiek. Tory Brennan is het achternichtje van… Temperance Brennan natuurlijk. Tempe zelf komt verder nergens in het boek voor, ze wordt alleen gebruikt om te verklaren waarom Tory (Victoria) zo dol is op forensische wetenschap. Wat mij betreft had dat niet echt gehoeven; er zullen meer tieners zijn die dit een interessant onderwerp vinden, zonder beroemde oudtantes. Maar goed, Tory woont op een klein eilandje, Morris Island, samen met haar vader Kit, die ze pas heeft leren kennen na de dood van haar moeder. Tory is zeer geïnteresseerd in wetenschap en heeft gelukkig een aantal vrienden gevonden om dat mee te delen: Ben, Hi en Shelton. Ze gaan allemaal naar dezelfde school maar buiten dat zijn ze gezworen vrienden, inclusief een ‘geheim clubhuis’. Tory is gek op wolven en op een dag gaan zij en haar vrienden dus het bos in, op zoek naar de halfwolffamilie die daar rondzwerft. De familie bestaat uit een vrouwtjeswolf, een Duitse Herder-mannetje en hun twee pups. Als een van de pups onvindbaar is, vertrouwen Tory en haar vrienden het niet.

Op het achterplat staat voor het gemak al vermeld dat Tory en haar vrienden door omstandigheden besmet raken met een nieuwe vorm van Parvo, een vorm die hen voor altijd zal veranderen. Het was leuker geweest als de lezer dit zelf had kunnen ontdekken. Virus is een lekker weglezend spannend boek, met een prima verhaal voor jongere lezers maar ook beslist niet onaantrekkelijk voor de rest van thrillerlezend Nederland. (door Jannelies Smit)