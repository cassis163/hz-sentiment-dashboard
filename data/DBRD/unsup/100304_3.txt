“Smaak van liefde”, geschreven door Wilma Hollander, is het eerste deel van een trilogie over drie vriendinnen, die “de rozen van Beekbrugge” worden genoemd.
Dit eerste deel gaat over Suzan Lemstra, die een eigen cateringbedrijf runt in het dorp Beekbrugge. Na een aantal vervelende gebeurtenissen in het verleden is ze nu een happy single.
Lyam van Nes heeft vroeger in Beekbrugge gewoond, maar is op zijn negende met zijn moeder naar Schotland vertrokken. Sinds kort is hij weer terug in Nederland.
Op een dag komt Suzan tijdens een wandeling oog in oog te staan met de knappe Lyam. Ondanks dat er een vonkje tussen hen over lijkt te springen, vindt ze hem in eerste instantie maar een vervelende man. Maar al gauw begint er iets moois op te bloeien tussen hen.
Wanneer het dorp wordt opgeschrikt door een dramatische gebeurtenis, lijkt het verleden Lyam te achtervolgen. Welk geheim draagt hij met zich mee? En zal de prille relatie tussen Suzan en Lyam standhouden?

De vrolijke cover van het boek nodigt uit om het boek te lezen.
De schrijfstijl is erg prettig en beeldend, je ziet het allemaal levendig voor je. Daardoor weet Wilma Hollander je goed te pakken en word je direct het verhaal ingezogen.

Ik heb het boek met veel plezier gelezen, het is een luchtige roman met de nodige romantiek en ik kijk nu al uit naar de volgende twee delen!