'Bloedbroeders', geschreven door Guy Prieels, is een boek dat mooi oogt. Er is veel zorg besteed aan de kaft en aan de lay-out van het boek. Het boek bestaat uit 5 grote delen.

Het eerste deel begint meteen zeer confronterend, met de doodstraf voor René Verstuyft voor het plegen van moorden en gewelddadige overvallen.

'Berouw? Niemand heeft me gevraagd berouw te tonen toen ik verplicht werd mensen dood te schieten aan het front. Berouw is komedie om minder straf te krijgen.'

Na de oorlogsperiode vormt René een zware bende, samen met zijn broer en andere kompanen. Ze schuwen geen geweld. Op de achterflap van het boek wordt de volledige inhoud van het verhaal al weergegeven. En toch weet Guy Prieels hoe hij de lezer steeds weer kan blijven boeien door zijn unieke schrijfstijl. De beschrijving van het leven van René tijdens de oorlog is zeer pakkend. Een koelbloedige René die toch ook gevoel voor humor toont en soms ook een zachter kantje heeft. Als lezer voelde ik in het begin van het verhaal nog sympathie , later werd dit vermengd met afschuw. De bende gaat heel driest te werk. De moorden en overvallen worden chronologisch beschreven. Te veel? Neen, want zo krijgt de lezer een zeer duidelijk beeld van de omvang van de schade die de bende heeft aangericht.
Liefde en verraad, humor en geweld... Guy Prieels verweeft het allemaal tot een zeer boeiend verhaal! Top!