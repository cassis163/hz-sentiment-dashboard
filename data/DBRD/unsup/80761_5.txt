Twaalf jaar geleden verdween de jonge Soo-min samen met haar vriendje op een strand van Zuid-Korea. De officiële verklaring was dat ze verdronken waren, maar de tweelingzus van Soo-min, Jenna, houdt zich vast aan de gedachte dat ze ontvoerd is en zich waarschijnlijk in Noord-Korea bevindt. Na jarenlang wachten krijgt Jenna de kans om haar theorie te bewijzen. De CIA is geïnteresseerd in Jenna vanwege haar Koreaanse/Afro-Amerikaanse achtergrond en haar vaardigheden in vechtkunsten. Nadat ze een spoedopleiding heeft gevolgd, mag ze deel uitmaken van het Amerikaanse ontvangstcomité dat een delegatie uit Noord-Korea verwelkomt. Vrij snel daarna vertrekt Jenna om diplomatieke redenen naar Noord-Korea, waarbij ze vooral haar eigen agenda volgt: uitzoeken wat er destijds met Soo-min is gebeurd en of ze nog in leven is.

Auteur D.B. John heeft lange tijd in Zuid-Korea gewoond en heeft regelmatig Noord-Korea bezocht. Zijn ervaringen met en kennis van Noord-Korea heeft hij volop verwerkt in Ster van het noorden. Naast de avonturen van Jenna leert de lezer het land kennen aan de hand van de verhaallijnen van twee andere personages.

De hooggeplaatste luitenant-kolonel Cho krijgt vanwege de promotie van zijn broer te maken met een onderzoek naar zijn familie. Cho vreest daarvoor, omdat zijn broer en hij geadopteerd zijn en ze niets van hun biologische ouders weten. Kim Il-sung, de eerste leider van Noord-Korea, deed de uitspraak dat vijanden tot in drie generaties geëlimineerd moeten worden, wat zou betekenen dat Cho zijn leven niet zeker is als er iets ergs ontdekt wordt.
Mevrouw Moon heeft een man die niet meer in staat is om te werken, wat haar dwingt om op de lokale markt haar spullen te gaan verkopen. Daar krijgt zij te maken met de achterdocht van andere verkopers en de rigoureuze aanpak van de lokale gezaghebbers. Deze drie personen, Jenna, Cho en Moon, beleven Noord-Korea ieder op hun eigen wijze, terwijl het lot hen steeds dichter bij elkaar brengt.

Noord-Korea is een land dat door zijn geïsoleerde positie tot de verbeelding spreekt. Voor degenen die zich afvragen of het regime voor de bevolking echt zo erg is, is het antwoord in Ster van het noorden een volmondig ja. Het is tegelijkertijd verbazingwekkend en angstaanjagend wat de mensen in Noord-Korea allemaal accepteren. Nodeloos geweld, onderdrukking, propaganda; en dat allemaal om één persoon te verheerlijken. Ster van het noorden laat zien dat dit allemaal kan in de ’juiste’ omstandigheden.

D.B. John heeft zich naast zijn eigen ervaringen met het land, behoorlijk ingelezen in Noord-Korea. Achterin het boek heeft hij een lijst met onderwerpen opgenomen die waargebeurd zijn. Noord-Korea heeft echt mensen ontvoerd uit diverse landen. En ook het doel waarvoor die ontvoerde mensen worden ingezet in Ster van het noorden berust op ware feiten.

Beangstigend en waarheidsgetrouw. Ster van het noorden biedt een kijkje in een regime waarvan je versteld staat dat het tegenwoordig nog bestaat. Juist daarom is het belangrijk dat dit soort boeken in de vrije wereld gedrukt mogen worden.