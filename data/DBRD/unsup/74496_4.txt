'De jongen in het graf' is al de veertiende thriller met de Antwerpse commissaris Liese Meerhout. In dit boek is de hoofdrol eerder weggelegd voor haar eigenzinnige, wat nukkige hoofdinspecteur Michel Masson.

Het verhaal begint met het nakende overlijden in de gevangenis van Leo Meersman, een zesvoudige seriemoordenaar van vijf- tot zesjarige jongens. Michel Masson is er echter van overtuigd dat er een zevende slachtoffertje is, waarvan echter nooit een spoor is gevonden. Leo Meersman heeft dit altijd ontkend... tot op de dag van zijn overlijden, waarbij hij ook aangeeft waar het kind begraven is.
Maar wat de politie dan daar vindt is een totale verrassing.
Daartussen loopt een onderzoek naar het verdachte overlijden van een oude vrouw.

Deze verhaallijnen zijn door Coppers mooi uitgewerkt; de spanningsopbouw is mooi gedoseerd. Dit alles in een mooie schrijfstijl die heel vlot en haast filmisch leest.
Zoals steeds bij Coppers zijn de karakters psychologisch goed uitgediept. Dit is niet enkel het geval voor hun politiewerk, maar ook voor de persoonlijke achtergrond van zijn personages heeft Coppers voldoende aandacht.
Hij weet ook zeer goed bepaalde beroepsgroepen treffend neer te zetten. Ik denk o.m. aan het gesprek dat Masson heeft met de twee gerechtspsychiaters en de aandachtsgeile advocaten.

Voor mij is "De jongen in het graf" een 'vier plus' thriller en bij de beste die Toni Coppers heeft geschreven.