Everless: Het meisje en de Alchemist is het debuut van de Amerikaanse schrijfster Sara Holland die in het Nederlands is verschenen bij Blossom Books. Het is het eerste deel in een serie, al is nog niet bekend of dat een trilogie, een tweeluik of nog meer boeken gaan worden.

Het leven in Sempera, waar het verhaal zich afspeelt, draait vrijwel om de constructie ‘Tijd is geld’. De tijd die je hebt op de wereld zit verbonden aan je bloed, dus verlies je bloed dan verlies je ook tijd. Daarnaast is het zo dat tijd het voornaamste betalingsmiddel is geworden en je kunt je bloed laten afnemen om het om te laten smelten tot munten. Hoe rijker je bent, hoe langer je leeft.

In het boek volgen we de 17-jarige Jules, die ooit samen met haar vader op het prachtige landgoed van Everless woonde. Tot ze getuige werd van een wreed “ongeluk” en ze gedwongen werden om op de vlucht te slaan en hun leven in ballingschap en armoede te moeten lijden.

Als Jules erachter komt dat de tijd van haar vader er bijna opzit besluit ze om kosten wat het kost een manier te zoeken om hem niet te verliezen. Ze keert terug naar Everless om daar geld te verdienen als dienstmeisje, maar de geheimen uit haar verleden komen al gauw om de hoek kijken.

Ik vind Everless: Het meisje en de Alchemist een heel sterk debuut en Sara Holland weet een gedetailleerde wereld neer te zetten die zich zeker onderscheidt van andere YA fantasyboeken die ik gelezen heb. Het duurde even voordat ik het hele principe rondom tijd, bloed en geld volledig begreep, maar het intrigeerde me wel al vanaf hoofdstuk 1.

Stapsgewijs komen we meer en meer over alle personages, motieven en mythologie rondom Everless te weten. Al moet ik wel zeggen dat het af en toe een beetje lastig bijhouden was wie welke rol nou precies had en alle namen te onthouden. Dat waren er nogal wat.

Er komen behoorlijk wat geheimen aan het licht gedurende de loop van het verhaal en dat houdt Everless zeker spannend voor de lezer. Omdat ik zelf schrijf zag ik sommige plottwists wel al van te voren aankomen, al maakte het het niet minder leuk om te lezen.

Ondanks dat het vervolg Evermore inmiddels is aangekondigd moet ik eerlijk toegeven dat ik me afvraag of het verhaal niet sterker blijft als standalone boek. Het heeft een open einde, maar ikzelf heb de antwoorden gekregen waar ik naar zocht en vond de cirkel wel bijna helemaal rond.

In conclusie is Everless een mooie YA mix van fantasy en drama, blijft het interessant om alle geheimen te ontrafelen en is het alleen al door de cover een mooie aanwinst voor je boekenkast.

Een uitgebreidere (spoilervrije) review van Everless: Het meisje en de Alchemist is nu terug te vinden op mijn YouTubekanaal Whatthevalk:
https://www.youtube.com/watch?v=NLS2BxiqFPs