Hoe raakt de achttienjarige Maja Norberg - een meisje uit een goede familie - verzeild in een schietpartij in de klas, waarbij ze haar vriend en haar beste vriendin doodschiet ? Maar wat is er echt gebeurd ? Wat is de aanleiding van dit drama ?

Malin Persson Giolito vertelt deze gebeurtenissen volledig via de stem van Maja zelf. Dit doet ze in wisselende perspectieven. De kern van het boek wordt gevormd door de procesdagen in de de rechtbank. Daar doorheen leren we langzaam de gebeurtenissen kennen die uiteindelijk leiden tot de tragedie in de klas. Cruciaal hierin is de complexe liefdesrelatie van Maja met Sebastian.
In de loop van het verhaal wordt meer en meer duidelijk dat de vraag van schuld niet zo duidelijk afgelijnd is en dat de waarheid niet echt zwart-wit is.
Door de ogen van Maja ontwikkelt zich een realiteit die duidelijk veel complexer is.

'In dromen lieg je niet' is meer dan een thriller. Het is daarnaast een scherp en kritisch beeld van een bepaalde Zweedse samenleving van superrijken. Families waar schijn veel belangrijker is dan inhoud. Sterk is de manier waarop de auteur een beeld geeft van de denkwereld en gemoedstoestand van deze teenagers. Het is een beeld van de moeilijkheid volwassen te worden, maar vooral van ouders die daarbij falen, met als extreem voorbeeld de schatrijke zakenman Claes Fangerman.
Kritisch is de auteur ook voor de sociale media en de pers, die al direct na het gebeuren een oordeel hebben gevormd over de schuld. Die Maja eigenlijk al onmiddellijk veroordeeld hebben met populistische titels.

Het boek van Malin Persson Giolito heeft in 2017 de Glass Key Award - prijs voor het beste Scandinavische misdaadverhaal - gewonnen.
Het verschijnt midden augustus in Nederlandse vertaling (heb het zelf in het Duits gelezen).