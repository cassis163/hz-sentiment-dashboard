In het plaatsje Fjällbacka, aan de westkust van Zweden, wordt het lichaam van een meisje gevonden in zee door een visser. Het is Sara, een meisje van zeven jaar. Inspecteur Patrik Hedström leidt het politieonderzoek. Hij kent het meisje: zijn vrouw Erica en Sara s moeder Charlotte zijn vriendinnen. Het blijkt, dat ze niet in zee is verdronken, maar dat ze is vermoord: in haar longen zit geen zeewater, maar badwater. De patholoog- anatoom vindt ook as in haar longen. De as blijkt tussen de vijftig en honderd jaar oud te zijn. Het onderzoek verloopt traag, ook al omdat burenruzies het onderzoek bemoeilijken.

Een tweede verhaallijn gaat over de steenhouwer Anders Andersson en zijn twee zonen Karl en Johan, die bij een brand in de jaren twintig van de vorige eeuw bij een brand omkwamen. Wat heeft het één te maken met het andere?

Steenhouwer is spannend van begin tot eind en was moeilijk weg te leggen. Na dit boek zat ik er helemaal in en heb meteen Zusje, Oorlogskind en Zeemeermin erachteraan gelezen. Camilla Läckberg schrijft op een boeiende manier. Zij wisselt veel van perspectief en vervlecht het heden knap met het verleden. Ook de privéproblemen van familieleden boeien mij. In dit boek lees je meer over Erica en Patrik, die proberen hun leven weer op de rails te krijgen na de geboorte van hun dochter. Erica ploetert met een postnatale depressie. Ook lees je meer over Anna, die mishandeld wordt door haar man. Spannend boek: 5 sterren zeker waard!