Wat een mooi prentenboek is Een beste vriend voor Beer. Voordat ik het aan mijn kleuters ging voorlezen hadden we een kringgesprek over vriendschap. Wat is vriendschap? Heb je met iedereen dezelfde vriendschap? Wat doe je om vrienden te blijven? Er kwamen mooie antwoorden.
In Een beste vriend voor Beer is Beer verdrietig. Hij wil een beste vriend om mee te spelen. Zijn vader stuurt hem naar buiten ….’daar kom je vanzelf een vriend tegen’ zegt hij. Met een bal onder zijn arm loopt Beer het bos in. Tijdens zijn zoektocht komt hij verschillende dieren tegen. Een konijn, een uil, een eekhoorn, een das en een vos. Zij helpen hem mee zoeken. Samen kunnen ze de beste vriend voor Beer niet vinden of toch wel?
Een prachtig verhaal waarin jonge kinderen meegenomen worden in een zoektocht naar vriendschap. Uiteindelijk ligt het heel dichtbij, ook voor Beer.
De illustraties bij het verhaal zijn sfeervol. De gevoelens van de dieren en dan vooral die van Beer zijn van de gezichten af te lezen. Kinderen zien het verdriet, de verbazing en de vrolijkheid.
Leuk om te zien, dat na het lezen van het verhaal kinderen gearmd naar buiten liepen. Net zoals op de laatste pagina in het boek…..”jullie zijn mijn beste vrienden!”