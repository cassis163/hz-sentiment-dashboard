Ik heb het boek met veel plezier gelezen. Dit is een Belgische detective met als hoofdpersonen de werknemers van een detectivebureau in Oostende. Ze gaan op zoek naar het ontvoerde paard van mevrouw Berk, dat zo'n slordige 500.000 euro waard is. Wie is de ontvoerder en vooral: waarom is het paard ontvoert? Wat heeft Nico Rogge, de jockey ermee te maken of haar voormalige trainer Jos? We duiken in de wereld van de paardensport waarin het edele dier misbruikt wordt voor geldelijk gewin en afrekeningen.
Grappige details in het boek vond ik de verwijzing naar Dick Francis, de vermaarde schrijver van thrillers waar de paardenwereld altijd een hoofdrol in speelt (geweldige boeken, ik heb ze bijna allemaal!), en een verwijzing naar een bakkerij De Cock.
Ik vond het boek hier en daar statisch overkomen: de scènes speelden zich veelal op één plaats af. Bijvoorbeeld een kantoorruimte, een boot, een stal. Daardoor komt het geheel wat filmisch over; en dat kan wel kloppen want de schrijver heeft scenario's geschreven voor de Belgische detectiveserie Sedes & Belli (die ik helaas heb gemist). Het is geen superspannend boek, maar wel vlot geschreven met een goede dosis humor en een geloofwaardig plot; een prima tussendoortje voor een lekkere luie zondagmiddag.