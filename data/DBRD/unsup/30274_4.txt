Het boek "Moeras", geschreven door de auteur Steve Toltz, is een op humoristische wijze geschreven roman. Het gaat over vertrouwen tussen twee vrienden, Aldo en Liam, die totaal verschillende karakters hebben.
Liam is toneelschrijver, maar wil graag een boek schrijven. Dat probeert hij op alle mogelijke manieren, zich daarbij vasthoudend aan de regels van een leraar op school een hele tijd geleden. En alle pogingen mislukken faliekant.
Aldo is van alles en niets. Het is iemand van 12ambachten, 13 ongelukken. En is bij tijd en wijle behoorlijk destructief.
Ze zijn van jongs af aan "vrienden", of hoe je het noemen wil en vooral Aldo oreert 80 minuten in een uur.
Dan besluit Liam een boek te schrijven over Aldo met zijn vele bijzondere verhalen.
En dan komt Aldo los. Een werveling van verhalen, citaten, wel of niet waar gebeurde opsommingen. Het kost moeite om alle ellenlange teksten goed in je op te nemen. En het gaat gewoon door, het hele boek staat er vol mee. Wel geniaal bedacht allemaal, want wat Aldo allemaal meemaakt is haast niet te geloven. En Liam noteert zo veel mogelijk voor zijn boek.
Ook over de oplichting van Aldo. Hij is veel mensen geld schuldig en kan niets terugbetalen. Zelfs zijn moeder moest er aan geloven. Maar ook mooie en treurige gebeurtenissen.
Moeras is een boek om intensief te lezen en dat zal je dan niet berouwen. Dik de moeite waard.