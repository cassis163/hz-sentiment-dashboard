Het land voorbij het hek van Jen Minkman is het derde en laatste deel van de Eilandserie. Leef je wel echt in vrijheid als je niet vrijuit kan spreken?

In Het land voorbij het hek wordt het verhaal opgepakt vijf jaar nadat Walt en
Leia naar Lundy zijn vertrokken. Dit laatste deel uit de serie start in Dartmoor, waar we Sarah volgen, en in Bodmin, waar we Kian volgen.

Sarah heeft een rode stempel in haar paspoort. Haar vader is vijf jaar geleden Gezuiverd omdat hij gezien werd als een geweldsdelinquent en geweld is verboden in Dartmoor. Daarom wordt Sarah nu gezien als een gevaar, een ‘Rooie’, en wordt ze regelmatig getest op haar mogelijke aanleg voor gewelddadige reacties. Maar Sarah is helemaal niet gewelddadig en haar vader was dat ook niet.

Op een dag hoort ze, ergens in het gebouw waar ze getest wordt, een roep om hulp. Als ze op onderzoek uitgaat ontdekt ze een gevangene. Hoe kan dat? In Dartmoor mogen mensen toch niet gevangen worden gehouden? Als Sarah achter de reden komt waarom deze jongen gevangen zit, is voor haar de grens bereikt. Ze kan niet langer leven met de oneerlijkheid zoals bijvoorbeeld haar rode stempel.

Kian woont in het wat vrijere Bodmin. Kian is de neef van Tony, die vijf jaar geleden de bewoners van Tresco geholpen heeft. Volgens de President van Dartmoor is Tony dood en ligt hij begraven in Dartmoor. Niemand uit de familie weet wat er precies met Tony gebeurd is. Als het verzoek van Kian, om Tony in de buurt van zijn familie in Bodmin te mogen begraven, wordt afgewezen, vertrouwt Kian het niet langer.

Kian besluit om naar Dartmoor te gaan om verder onderzoek te doen. Al gauw stuit hij daar op tegenwerking en wantrouwen. Gelukkig kent hij iemand die hem misschien wat verder kan helpen.

“Het is niet alleen een zwaard in de handen van je onderdrukker; het kan net zo goed een waanzinnig idee over zelfopoffering zijn in de geest van een zogenaamd vreedzaam leider. Eerlijk gezegd heb ik dan liever dat zwaard. Dat kun je tenminste uit iemands handen slaan. Ideologie is veel gevaarlijker.” Jen Minkman

Wanneer Kian en Sarah elkaar tegen het lijf lopen blijkt al snel dat ze moeten vluchten. En dat terwijl ze elkaar eigenlijk nog helemaal niet kennen. Toch zullen ze op elkaar moeten vertrouwen. Sarah en Kian belanden in een belangrijke en avontuurlijke reis.

Het land voorbij het hek van Jen Minkman is het uiterst geslaagde slot van de Eilandserie. Er worden nieuwe karakters geïntroduceerd en gevolgd maar het verhaal voelt direct vertrouwd.

Het land voorbij het hek vertelt het verhaal van het land waarvan Walt en Leia hoopte dat het daar beter zou zijn. De lezer maakt kennis met personages die in dat land als buitenbeentjes of als mogelijk gevaar worden gezien en met personages die vragen hebben die niet passen in de (opgelegde) denkwijze van de inwoners van Dartmoor en Bodmin. De Eilandserie gaat onder andere over een maatschappij waarin misschien wel telkens opnieuw dezelfde fouten worden gemaakt. Iedere nieuwe leider start met idealen maar niet iedere leider kan omgaan met die macht. Jen Minkman zet ook deze personages uitstekend neer. Net als in de vorige delen van deze serie spelen geloof, leiderschap en het volgen van je eigen pad een grote rol.

Het land voorbij het hek, maar eigenlijk de hele Eilandserie, zit ontzettend goed in elkaar. Naast een hele spannende en leuke serie is het ook een verhaal met een pakkende inhoud. Het zet je als lezer aan het denken over hoe je zelf in het leven staat. Behalve dat ik echt heb genoten van dit boek vind ik het ook knap hoe alles samenkomt in dit laatste deel. Jen Minkman heeft met de hele serie indruk op mij gemaakt. Ook het Het land voorbij het hek krijgt 5 sterren van mij.

Deze recensie schreef ik voor, en is terug te vinden op, de blog In de Boekenkast: https://indeboekenkast.wordpress.com