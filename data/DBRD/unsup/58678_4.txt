Al zou de omslag van het boek wat anders vermoeden, de hartjes doen ietwat te zoetsappig aan, eenmaal aan het lezen heb je meteen door dat je een bijzonder verhaal in handen hebt.
De vele personages, met allemaal hun eigen geheimen en problemen, hebben één gezamenlijke plek waar ze graag verblijven namelijk de 'Nightingale boekhandel'. Hier dwalen ze uren rond, komen ze tot wonderlijke gesprekken en vinden ze oplossingen of maken kennis met nieuwe mensen.
De manier waarop verschillende titels van boeken in het verhaal gekozen zijn is ook erg bijzonder, ze zijn niet alleen van belang voor het verhaal maar geven je als lezer ook weer een idee om wat nieuws te gaan lezen.
De schrijfstijl van de schrijfster is vlot en simpel. Ze laat verschillende verhaallijnen door elkaar heen lopen en dat geldt ook voor de flashbacks. Al haar karakters, behalve de hoofdpersoon zelf, blijven wel wat aan de oppervlakte, maar zijn niet minder belangrijk voor het verhaal.
Alleen aan het einde wanneer alle verhaallijnen samen komen geeft het een wat afgeraffelde indruk maar de beleving van de sfeer van het dorp, de omgeving, de personages en de boekhandel zelf maken dat het verhaal je hart verwarmt en je het met een diepe zucht van tevredenheid dichtslaat.