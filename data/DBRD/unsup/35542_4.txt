corruptie, overspel en ellende,Na 20 jaar in de USA geleefd te hebben verlangde Campbell Armstrong weer terug naar Europa en in het bijzonder naar zijn geliefde Ierland. Bekend van Raiders of the lost Ark en Dressed to kill, ging hij in zijn geboorteland door met waar hij zo goed in is, het schrijven van boeken. Het moge duidelijk zijn dat de verhouding tussen het protestante en katholieke Ierland regelmatig ergens in zijn verhalen opduikt. Waar we in zijn eerdere boek Jig, de speciaal agent Frank Pagan ontmoetten, daar laat Armstrong de lezers nu kennismaken met rechercheur Lou Perlman. Met Het vagevuur opent Armstrong een nieuwe reeks met verrassende personages en natuurlijk dito avonturen.
De handelaar in gebruikte spullen Jackie Mallon is bezig met zijn periodieke drinktoer wanneer hij in zijn auto wordt doodgeschoten. Zijn dochter Joyce belt direct haar broer Eddie die, na de scheiding van hun ouders, met zijn moeder naar Amerika is vertrokken. In overleg met haar, besluit hij naar Glasgow te vertrekken. Omdat er jarenlang geen contact met zijn vader en zusje is geweest en hij in Amerika, als politie een rustig en stabiel gezinsleven leidt, besluit hij direct na de begrafenis van zijn vader terug te keren. Meteen na aankomst probeert hij zijn vaders chauffeur te spreken maar Mathy Bones blijkt spoorloos te zijn. Bij zijn zuster treft hij de agent Chris Caskie aan die in een ver verleden nog verliefd is geweest op zijn moeder Flora. Wanneer Joyce ongewenst bezoek krijgt van Tommy G., die beweert dat haar vader iets heeft wat hem toebehoort, komt de politieman in Eddie naar boven. Hij gaat, tegen de wens van de plaatselijke politie, op zoek naar de rol die zijn vader heeft gespeeld op het moment dat hij overleed. Wellicht ligt daar ook de reden van de aanslag die op hem noodlottig is geworden.
Campbell Amstrong blinkt uit in de volledigheid van zijn verhalen. Karakters worden duidelijk door hem neergezet en aan alle relevante details besteedt hij aandacht. Dat deed hij in de verhalenreeks met Frank Pagan en dat continueert hij in de nieuwe reeks met rechercheur Lou Perlman. Zij het dat zijn aandeel niet erg groot is in dit verhaal.
De aandacht gaat hier meer uit naar Eddie Mallon die alle pogingen in het werk stelt om de moordenaar van zijn vader te vinden, waarbij Perlman wel over zijn schouder meekijkt.
Diverse verdachten, meerdere motieven en achterbakse Ierse burgers dragen dit verhaal naar een climax waarbij plotwendingen meer regelmaat dan uitzondering zijn. Natuurlijk heeft Campbell Armstrong aan het einde een verrassing voor de lezer in petto, dat is hij aan zijn eer verplicht.
Samengevat een spannend en volledig verhaal waar aan het einde alles klopt.
Een meesterlijk boek!