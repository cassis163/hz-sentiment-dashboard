Ik had de paperback gekocht en die omslag vind ik erg ingetogen. Als je het boek hebt gelezen zie je wel veel details uit het verhaal terug, maar op basis van de omslag alleen zou ik het niet hebben gekocht.
De opbouw van Ontworteld vond ik erg goed. Het begint met een soort van uitleg. Je leert langzaam aan alles kennen en wordt echt meegenomen in het verhaal van Agnieszka. Zij is een leuk hoofdpersonage die tijdens het boek echt opgroeit. Zij is moedig, liefdevol en bij tijden jaloers. Samen met haar leren we alles over magie en de wereld waarin zij leeft. De magie in ontworteld is er een van energie en woorden. Je moet een bepaald soort stamina daarvoor opbouwen. Daarnaast is er een magisch bos waar duistere wezens in wonen. Dit alles zorgt voor een mooi, origineel en fantasierijk verhaal.
Naast Agnieszka vond ik de verschillende tovenaars erg bijzondere personages. Bijna allemaal een beetje all-mighty. Doordat ze zo oud zijn lijken ze wel hun gevoel te hebben verloren. Agnieszka brengt echt een frisse wind. Het is goed om niet in het keurslijf te worden gegoten, maar de dingen anders aan te pakken. Dat vind ik in elk geval.
Ik vond Ontworteld heel prettig lezen. Net als een sprookje. Goed voor liefhebbers van YA en fantasy.