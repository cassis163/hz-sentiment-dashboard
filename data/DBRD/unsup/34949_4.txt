Na deel 1 uit de vriendenreeks van Astrid Harrewijn geluisterd te hebben, kon ik niet wachten tot ik het tweede deel kon luisteren. Daar heb je vrienden voor luisterde ik tijdens de ritjes naar en van mijn werk en dat maakte de files door werkzaamheden een stuk aangenamer.

In Daar heb je vrienden voor volgen we de mannelijke vriend van het drietal. Joost, werkzaam bij het Rijksmuseum en de Universiteit van Amsterdam, is vrijgezel en voor zijn werk als archeoloog en kunsthistoricus nog al eens in het buitenland te vinden. Als hij in Rome zit om twee maanden aan zijn boek over keizer Augustus te werken, beseft hij dat de tijd niet stil staat en hij moet gaan bedenken wat hij wil met zijn leven. Eenmaal terug in Nederland blijken zijn plannen allemaal niet zo makkelijk uitvoerbaar, helemaal niet als hij onverwachts zijn beide banen verliest.

Bijzonder aan dit feelgoodboek is niet alleen dat de liefde geen hoofdrol heeft gekregen (het draait om vriendschap), maar ook dat het volledig is geschreven vanuit het perspectief van een man. Harrewijn geeft op grappige maar realistische wijze een kijkje in het mannenbrein. Ondanks dat er veel in het boek gebeurd, en sommige situaties wat ongeloofwaardig zijn, weet Harrewijn je te boeien. Samen met haar sprankelende manier van schrijven, sleurt ze je met de meest hilarische situaties door het boek heen. Door haar beschrijvende manier van vertellen waan je je in warme Rome en het drukke en mysterieuze Amsterdam. Het is Harrewijn op het lijf geschreven om niet alledaagse onderwerpen te verweven in een roman, zoals ze met haar vrienden-drieluik laat zien dat kunst voor iedereen toegankelijk is.

Het luisterboek
Logischerwijs is bij een luisterboek de stem van de voorlezer erg van invloed op de beleving van het verhaal. De voorleesstem van Jeroen Tjepkema is vanwege zijn monotone stemgeluid meer passend bij een non-fictie verhaal. Perfect als stem onder een documentaire op National Geographic, maar minder sprankelend om naar te luisteren als je een vrolijk en spannend feelgoodboek "leest". Toch past de kalme stem van Jeroen w√©l bij het personage. Joost is immers ook wat monotoon en saai. Gelukkig komen beide mannen in de loop van het verhaal los.

Daar heb je vrienden voor is een humoristische roman over vriendschap, volwassen(er) worden en natuurlijk kunst. Vlot geschreven en binnen mum van tijd uit. Heerlijk feelgood, met een mysterieus randje. Ruim vier sterren.