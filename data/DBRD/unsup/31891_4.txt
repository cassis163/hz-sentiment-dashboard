Hoe lukt het leiders van een sekte om mensen aan zich te binden. Hoe kan het dat mensen niet vluchten maar zich volledig richten op hun leider. Intrigerend hoe dit werkt in het menselijk brein. In het boek de Sekte van Mariette Lindstein krijgt de lezer een inkijkje in hoe het leven van de slimme, afgestudeerde Sofia volledig verandert als zij bij een lezing kennis maakt met sekteleider Franz Oswald. Hij nodigt haar uit om op zijn landgoed op een klein Zweeds eiland een bibliotheek op te zetten voor de gasten die daar zijn programma volgen. Op het landgoed bevind zich de beweging Terra Via, en Franz heeft de medewerkers"van de beweging volledig in zijn macht. Ze worden verplicht tot het maken van lange dagen, hebben geen vrijheid en mogen het terrein niet verlaten.
Als Sofia er achter komt hoe de zaken in elkaar steken is het te laat. Ziet zij kans om te vluchten?
Het boek bestaat uit korte hoofdstukken afgewisseld met cursief gedrukte hoofdstukjes waarin de lezer wordt meegenomen naar het verleden van ene Fredrik. Wie is deze Fredrik? en wat is zijn verhouding tot de sekte? Aan het eind van het boek wordt het allemaal duidelijk.
Het boek kon mij zeer boeien, misschien in het middendeel iets te langdradig maar de spanning naar het einde maakte alles weer goed.
Ik ga zeker verder lezen in het tweede deel van deze serie om te zien hoe het geheel zich verder ontwikkelt.