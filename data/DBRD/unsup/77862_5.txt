Heel soms, een enkele keer, is het hier stil in huis. Meestal is dat op een lange schooldag wanneer de twee oudsten op school zijn en de jongste komt vragen om koek. Dat is dan het tijdsstip dat ik even koffie zet, zij een boekje haalt en we even samen tutten. De Barones van Stippeltje is een barones zonder kasteel. Haar geld is bijna op, als zij haar kasteel verkoopt aan meneer Hapsie dan is ze van haar problemen af. Alleen wil hij haar kasteel slopen en er appartementen voor in de plaats bouwen. De Barones heeft geen geld voor een werkster, zit met haar handen in het haar, want ze heeft nog nooit de afwas gedaan. Dan gaat de deurbel, daar staat Harry, hij is eigenlijk tuinman, maar afwassen kan hij ook.

Dit keer heb ik in plaats van voor te lezen de luistercd aangezet en de kleine peuter reageert er positief op. Ze gaat in de buurt van de stereo op de grond zitten rommelen. De sfeer die de cd uitstraalt is zeer rustgevend. Na een hoofdstuk voorlezen, klinkt er een vrolijk liedje. Misschien wordt dit dan het enige voorleesboek in huis dat er netjes uit blijft zien.

De Barones trekt samen met Handige Harry, Zwabber de Hond en Fiefje de Kip naar de stad op zoek naar hulp. Onderweg beleven ze grappige en spannende avonturen. Zal de Barones haar geliefde kasteel ooit nog terug zien? Zullen ze meneer Hapsie tegen kunnen houden?

Dit prachtige boek heeft qua illustraties, verhaallijn en liedjes een hoog Annie M.G. Schmidt gehalte. De leeftijdsaanduiding 5+ heeft waarschijnlijk te maken met de lengte van het verhaal. Om dat helemaal te kunnen beluisteren en begrijpen heeft een kind wel wat concentratie nodig. Maar de jongere kindjes zullen vast genieten van de sfeer, de mooie prenten en ze herkennen de stem uit het luisterboek. Het verhaal is opgedeeld in twintig hoofdstukken, dus ideaal voor het slapen gaan of in zijn totaliteit geschikt voor een lange autorit.

Barones van Stippeltje is geschreven door Marieke van Hooff met illustraties van Marieke van Ditshuizen en uitgegeven door Uitgeverij Abimo. De auteur heeft samen met Anneke van Hooff (een bekende stem voor kindertelevisiekijkers), Dieter Troubleyn en David Verbeeck het verhaal ingesproken.

/Lmcmr