Dit schreef ik een tijdje geleden:

“Anno tweeduizend zestien en -zeventien lijken wel de jaren van de series bij uitgeverijen en door auteurs. Ook Uitgeverij Atlas Contact komt met een serie, en dit keer een vierluik, de boeken van Elizabeth Jane Howard over De Cazalets worden uitgegeven. Dit jaar verschijnen er twee delen en komend jaar volgen het derde en laatste vierde deel. Bijzonder is het wel, de schrijfster overleed in 2014 en wordt gezien als een van de grootste schrijvers van het naoorlogse Engeland. Haar boek The Light Years, The Cazalets Chronicles: Volume One verscheen in 1990. Ik heb het eerste en imposante boek (‘Lichte jaren’) mogen lezen. “

En nu ligt deel 2 in de schappen (vanaf 20 oktober) en mocht ik het boek lezen op Hebban.nl, een leesclub, die bijzonder was doordat ‘Aftellen’ als feuilleton werd gepresenteerd, 4 delen in vier weken. En dat is fijn. Enerzijds heb je alle tijd om te lezen, anderzijds werd er reikhalzend uitgekeken naar een volgend deel. Ik heb ‘Aftellen’ met veel plezier gelezen. al plaats ik wel enkele kanttekeningen.


Is er veel veranderd in het tweede deel? De geschiedenis schrijdt voort, de oorlog doet haar intrede, vrouwen en kinderen worden geëvacueerd naar het platteland (en het is fijn als dat kan). Schaarste treedt op, mannen melden zich om te gaan vechten in de oorlog. Er is spanning, er is onrust en wat gaat er allemaal nog komen? Het worden en zijn onzekere tijden.

In de schrijfstijl van Howard verandert er niet zo veel, het zijn ook kronieken. Nog altijd is zij breedsprakig en ze kan flink uitweiden over zaken. Je concentratie blijft vereist. Omdat je al gewend raakt aan Howards’ stijl en proza leest ‘Aftellen’ wel gemakkelijker, mede omdat je de personages hebt leren kennen. Maar ik ben wel eerlijk dat er wel heel gemakkelijk gedaan wordt over een aantal zaken die in mijn ogen belangrijk zijn terwijl futiliteiten overdadig worden uitgemeten. Wellicht is ‘Aftellen’ meer het deel van de stilte voor de storm, die denk ik gaat komen en woeden. En tot zo ver is het aftellen naar het derde deel ‘Verwarring’ dat in 2018 verschijnt.