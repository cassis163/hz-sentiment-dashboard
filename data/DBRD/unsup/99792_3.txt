Met De koning  heeft Steven James alle schaakstukken gebruikt als titel voor een boek over FBI-agent Patrick Bowers. De koning  begint met een rustige picknick van Patrick met zijn verloofde Lièn-hua en zijn stiefdochter Tessa. De rust is slechts stilte voor de storm. Na de picknick wordt Lièn-hua ontvoerd door Richard Basque, een ontsnapte seriemoordenaar/kannibaal die ook in vorige boeken een rol speelde. Het lijkt erop dat Bowers definitief met zijn eeuwige tegenstander Basque af zal moeten rekenen, voor hij van hem verlost is.

Zoals Steven James in zijn vorige boeken ook deed, voegt hij hier een tweede verhaallijn aan toe, en ditmaal met een oude bekende uit De dame: Alexei Chekov. Deze Rus heeft nog een rekening te vereffenen met Bowers, en eigenlijk met de hele wereld. Zijn wraak bestaat uit het importeren van foute medicijnen uit India die depressieve mensen aanzetten tot zelfmoord. Chekov begaat echter de fout dat hij dit medicijn heeft laten testen op de broer van de directeur van Bowers, waardoor het niet lang duurt voor Patrick op deze zaak wordt gezet.

Deze twee vijanden op zich zijn al lastig om te bevechten, maar als (ook zoals gebruikelijk bij Steven James) de beide verhaallijnen uiteindelijk samenkomen en de tegenstanders hun krachten bundelen, dan wordt het een schier onmogelijke taak voor Bowers om het kwaad te overwinnen.

De koning  heeft vooral aan het begin van het boek een oppervlakkige stijl, waardoor de verschrikkelijke dingen die er gebeuren weinig indruk maken. Daarin lijkt Steven James op James Patterson, en dat is geen compliment. Het speurwerk van Bowers gaat met grote sprongen, waarbij wilde aannames worden opgevolgd die achteraf nog juist blijken te zijn ook. Wie zich niet stoort aan ongeloofwaardige theorieën, zoals stuifmeel dat naar een exacte plaats in India verwijst, heeft met De koning  een goede thriller te pakken. James heeft een behoorlijke portie spanning in het boek verwerkt, waarbij hij vooral op het einde spectaculair uitpakt.

Zowel in Amerika als in Nederland verschijnt De koning  bij een christelijke uitgeverij. Dit moet echter geen belemmering zijn voor andersdenkenden. De geloofsuitingen komen slechts af en toe aan de orde, als bijvoorbeeld stiefdochter Tessa ook interesse in de kerk krijgt en Bowers het vervelend vindt als er een vergadering op zondag plaatsvindt.

Alhoewel De koning  het laatste stuk in het schaakspel is, is de serie rondom Bowers hiermee nog niet ten einde. In december verschijnt echt het allerlaatste boek: Checkmate. Daarna kan James zich richten op zijn serie over illusionist Jevin Banks.