"Soms moet je verdwalen om de weg te kunnen vinden." Door deze ondertitel kunnen we eigenlijk al raden dat de roman Finding it van Cora Carmack meer is dan een simpel New Adult-boek dat enkel om erotische scènes draait. De weg vinden is dan ook niet zo makkelijk als het lijkt en al helemaal niet voor de losbandige Kelsey die Amerika achter zich heeft gelaten voor een lange vakantie in Europa.

In Oost-Europa heeft Kelsey een nacht zoals bijna iedere nacht: ze gaat op stap, smijt met haar vaders geld en probeert een jongen aan de haak te slaan voor een onenightstand. Als dit op een avond uitloopt in een fiasco, stuit ze op de knappe Hunt. Hij is geheimzinnig, laat zich niet makkelijk verleiden door Kelsey en daagt haar uit om samen als vrienden door Europa te reizen. Maar Kelsey heeft heel andere plannen met deze ex-militair.

Kelseys losbandige gedrag wordt verklaard door een heftig verleden en Hunt lijkt de enige oplossing, maar hij laat daarentegen niets los over zichzelf. Hierdoor ontstaat er niet alleen een extreme aantrekkingskracht, maar botsen deze twee personages ook regelmatig met elkaar. Carmack weet door de geheimen en de botsingen tussen Kelsey en Hunt een prettige spanningsboog te creëren.

Net als de eerdere boeken in deze serie mogen we genieten van goed gebalanceerde erotische scènes, maar niet alleen seks speelt een belangrijke rol in Finding it. Door de reis met Hunt komt Kelsey steeds dichter bij zichzelf en steeds dichter bij haar verleden dat ze altijd verstopte, maar nooit echt achter zich heeft kunnen laten.

"‘En wat is je conclusie?’
‘Alleen dat het verleden belangrijk is. Het mijne, en het jouwe, en dat van de wereld. Het verleden is verstard. In steen gehouwen. Maar de toekomst niet.’"

Zware problemen, wijze lessen en spannende seksscènes. Je zou bijna vermoeden dat Finding it te zware kost is voor een feelgoodroman, maar toch wist de schrijfster met een humoristische en romantische insteek een verhaal te schrijven dat vaker vlinders in je buik laat fladderen dan je naar tissues laat grijpen. De combinatie van deze emoties is juist wel wat Finding it een meeslepend verhaal maakt, dat je van begin tot einde raakt.

Door de bijna verplichte zoektocht van Kelsey naar zichzelf , het aankaarten van thema's waar nog altijd een taboe op heerst, gecombineerd met romantiek en seks, heeft Carmack met Finding it een New Adult- roman geschreven met de hoofdletter N.