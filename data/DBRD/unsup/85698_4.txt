Superhelden.nl 3 is het superspannende derde deel van de trilogie Superhelden.nl van Marcel van Driel. Niet te missen voor fans van De Hongerspelen! Deel 1 is verkozen tot Kerntitel van de Kinderboekenweek 2013.
Mr. Oz stuurt Iris en Alex voor een levensgevaarlijke missie naar Colorado, waar ze een geheime satelliet moeten kapen. Volgens Alex wil hun mysterieuze leider hiermee een Derde Wereldoorlog voorkomen, maar haar broer Justin beweert dat Mr. Oz de wereld juist wil vernietigen. Wie moet Iris geloven: haar broer of de jongen op wie ze al tijden verliefd is? Wie van de twee moet ze stoppen om de wereld te redden? En wat gebeurt er met haar beste vriendin YunYun als ze Mr. Oz dwartboomt?
Marcel van Driel heeft meer dan dertig kinderboeken geschreven. Zijn spannende serie Superhelden.nl is een groot succes. Marcel woont in Utrecht en is net als Iris dol op gamen.
In deel 1 is te lezen hoe Iris, die inmiddels alleen met haar moeder woont, veel verdriet in haar leven kent. Haar vader heeft zelfmoord gepleegd, haar broer is als terrorist in Frankrijk opgepakt. Om dit verdriet de baas te blijven, speelt ze games, tot ze Superhelden.nl ontdekt via een mail. Vanaf dat moment staat haar leven op zijn kop. Ze komt, om het laatste level te spelen, op het eiland Pala terecht en daar maakt ze kennis met Fiber, YunYun, Alex en de leider: Mr. Oz.
Na het doorlopen van vele tests, die zowel haar als haar beste vriendin YunYun bijna het leven kosten, is ze geen kandidaat meer, maar een Superheld. Ze heeft alle levels van de game, die levensecht is geworden, voltooid en binnenkort wordt ze als Superheld op missie gestuurd door Mr. Oz, maar de vraag is waarheen en waarvoor. Van haar broer Justin, de enige die ooit van Pala is ontsnapt, heeft ze al maanden niets meer gehoord. Ze heeft daarom geen idee wie ze moet vertrouwen. Justin, die zegt dat Mr. Oz alleen maar slecht in de zin heeft of Alex, haar vriendje, en de zoon van Mr. Oz. Haar twijfel wordt alleen maar sterker als ze naar de plaats wordt gestuurd waar het laatste teken van leven van haar broer Justin is geweest.
Ze krijgt te horen dat ze samen met Alex een sateliet over moet nemen en door haar fotografisch geheugen behoort dit geen enkel probleem te zijn. Fiber geeft haar de code, maar ook een code die Fiber zelf geschreven heeft. Deze code moet ervoor zorgen dat de Superhelden alle sattelieten overnemen in plaats van Mr. Oz en dat de Superhelden de macht hebben over de hele wereld en er goed mee doen.
Alex en Iris reizen af naar hun locatie en daar leren ze een vijand kennen van Mr. Oz. Ook hij lijkt corrupt te zijn, waardoor het kiezen voor de ene of de andere partij alleen maar moeilijker wordt. Iris haar twijfel wordt nog groter als haar broer ineens voor haar neus staat en hij al haar plannetjes wil laten mislukken. Wat moet ze doen om de wereld te redden? Wie kan ze vertrouwen?
In dit (hopelijk niet) laatste deel van Superhelden.nl neemt van Driel je op filmische wijze mee naar een zinderende ontknoping van de Superhelden.nl trilogie. Stiekem kom ik in opstand, want het verhaal is mijns inziens nog niet af. Mede daarom roep ik alle Superhelden.nl fans op om samen met mij in opstand te komen, net zoals bepaalde personages in dit laatste deel doen. Eindigt van Driel expres met een open einde? Hij zegt van niet. Marcel beweert dat het verhaal van de personages verteld is. Stiekem geloof ik hem niet.
Superhelden.nl laat zich lezen als een film. Personages, gebeurtenissen en plotwendingen worden weergaloos omschreven. Hij neemt je mee in een wereld die verwijst naar andere films en boeken en toch weet de auteur een authentiek iets neer te zetten. Dat is knap, want veel boeken zijn tegenwoordig copycats van elkaar, maar van Driel zet een eigen wereld neer. Pala is verslavend, de personages zijn hartverwarmend. Zelden heb ik zoâ€™n goede YA gelezen van een auteur van eigen bodem en dat zegt wat. Van Driel weet urban fantasy en realiteit zo met elkaar te verweven, dat je op het puntje van je stoel zit.