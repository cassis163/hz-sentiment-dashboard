Schrijfster Suzan Wiggs, bestsellerauteur bij de New York times, begon al op heel jonge leeftijd te schrijven. Op 8-jarige leeftijd publiceerde ze al haar eerste boek. Ze schrijft het liefst over het dagelijkse leven van heel gewone mensen, zo ook in het boek “Between you and me”, vertaald door Tasio Ferand naar “Alles tussen jou en mij”.

Toen dit boek via Boekenfans en HarperCollins Holland in mijn brievenbus viel, was ik onmiddellijk onder de indruk van de prachtige cover! Wat een mooi boek!! En na het lezen bleek dat niet alleen de cover prachtig was, maar ook het ganse verhaal.

Wanneer zijn broer en schoonzus vermoord worden belooft Caleb Stoltz de zorg voor hun jonge kinderen Jonah en Hannah op zich te nemen. Dat hij hiervoor terug moet keren naar de besloten Amish gemeenschap in Middle Grove, waar het leven draait om familie, werken in de gemeenschap en afkeer naar de “buitenwereld” neemt hij er maar bij. Caleb is gelukkig op de boerderij samen met zijn vader Asa en de 2 kinderen wanneer het noodlot toeslaat en hij met Jonah, de jongste van de bende, verplicht wordt om met een helikopter naar het ziekenhuis in de stad te trekken. Dit stoot op redelijk wat tegenstand bij de andere leden van de gemeenschap, maar Caleb doet, zoals tijdens het volledige verhaal, wat op dat moment het beste is en zet door.

Aangekomen in het ziekenhuis ontmoet hij Reese Powell, een arts in opleiding, die haar zaakjes mooi op orde heeft, mede door haar succesvolle ouders die ook arts zijn en een succesvolle praktijk hebben opgebouwd. Reese en Caleb zijn meteen onder de indruk van elkaar en van elkaars leefwereld. Maar lukt het om hun totaal verschillende levens te combineren? Zal Reese tegen haar ouders durven ingaan en haar eigen weg kiezen? Zal Caleb de Amish gemeenschap verlaten? Wat met Jonah die sinds het ongeval een arm moet missen? En wat voor geheim draagt Hannah met zich mee?

Deze vragen, de vlotte schrijfstijl en het feit dat ik me heel goed kon inleven in de personages maakten dat ik voortdurend verder wou lezen. Voor de één heb je iets meer sympathie dan voor de ander natuurlijk, zo komen Asa en de ouders van Reese zeker in het begin iets minder sympathiek over omdat zij voortdurend hun eigen wil proberen naar voor te schuiven, zonder rekening te houden wat dit met een ander doet. Ik voelde het meest mee met Jonah en Hannah, omdat ze op jonge leeftijd hun ouders verloren en opgroeien in een besloten gemeenschap samen met Caleb en hun grootvader. Op zich geen onoverkomelijk probleem, maar wanneer Hannah een groot geheim met zich meedraagt blijkt hoe zeer ze een moederfiguur mist.

De mix van drama, romantiek, spanning en inkijk in de Amish gemeenschap zorgen ervoor dat ik dit boek 5 sterren geef. Ik heb er echt van genoten, een aanrader!