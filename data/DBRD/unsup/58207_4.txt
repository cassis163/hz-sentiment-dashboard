‘Kerstverhalen voor Eva’ is een bijzonder uitstapje van Peter Andriesse, die al zo’n 45 jaar prachtige romans en verhalen voor volwassenen schrijft. In zijn nieuwe boek bundelt hij de tien kerstverhalen die hij jaarlijks tussen 2004 en 2014 schreef voor de kleine Eva. Die groeide in die periode op van 3-jarige kleuter tot 13-jarige puber, de heldinnen van de verhalen groeiden met haar mee. Het resultaat van deze kersttraditie is een grappig, ontroerend en goed geschreven boekje voor alle leeftijden. Want niet alleen voor kinderen, ook voor volwassenen is er veel te genieten.

Peter Andriesse is een van de grote vertellers uit de school van het Amsterdamse studentenblad Propria Cures. Die schrijvers (Hans Vervoort is er ook zo een) onderscheiden zich door een bondige stijl zonder tierelantijnen, hoogdravendheid en dikdoenerij. In de jaren zeventig werd hun werk hoog gewaardeerd. Peter Andriesse timmerde toen flink aan de weg met ‘Zuster Belinda en het geheime leven van dokter Dushkind’ en ‘Leven op het land’, waarin hij moeiteloos de vertelstijl van de doktersroman respectievelijk de streekroman vervlocht in een literaire werk. Zijn beste werk is gebaseerd op zijn jeugd in Nederlands-Indië: de verhalenbundel ‘Koude sambal’, waarvan tegelijk met ‘Kerstverhalen voor Eva’ een uitgebreide herdruk verscheen, en de vorig jaar gepubliceerde roman ‘De rode kimono’, een van de mooiste boeken van 2014.

‘Kerstverhalen voor Eva’ heeft alle kenmerken van een echte Peter Andriesse: het trefzekere taalgebruik, het gemak waarmee de vertelstijl van een ander genre, het jeugdverhaal, wordt gehanteerd en de ingehouden humor die makkelijk overgaat in ontroering. De verhalen zijn zeer gevarieerd, al komt opvallend vaak een eenzame oude man in beeld die dankzij de bemoeienis van de heldin toch een fijne kerstavond heeft. Maar er zijn ook een nep-Kerstman die kinderen knijpt, een jonge prinses die uiteindelijk de man van haar dromen krijgt, een olifantje dat heel graag een kerstboom wil en ga zo maar door. Het boekje is geïllustreerd met mooie tekeningen van Peter van Harmelen.

Dit alles maakt ‘Kerstverhalen voor Eva’ een ideaal kerstcadeautje. Voor kinderen, ouders, grootouders èn liefhebbers van het werk van Peter Andriesse. Om (voor) te lezen onder de kerstboom.