P.I.D. staat voor Paul is dead. Op 9 november 1966 heeft Paul McCartney een auto-ongeluk gehad, maar dit ongeluk heeft hij niet overleefd. Paul is vervangen door een man die een wedstrijd (Paul McCartney Look-a-like)heeft gewonnen, maar dit is nooit geopenbaard, totdat een radiozender uit Detroit in 1969 een telefoontje kreeg van een zekere Tom, die beweerde dat deze Paul McCartney een dubbelganger is…
Schrijfster Bronja Hoffschlag (toen 17 jaar) was in 1999 in Engeland, waar ze voor het eerst hoorde over ‘Paul is dead’. Dit verhaal is blijven hangen, waardoor ze dacht dat hier iets mee moest doen. Veel research over onder andere ‘the Beatles’, diverse personen spreken, lezen en platen achterstevoren draaien heeft geresulteerd dat haar roman P.I.D. na 18 jaar is uitgebracht.
Het verhaal begint in 1969 met Thomas Fremont. Een jongen die zeker weet dat de huidige Paul McCartney fake is, omdat de Paul op een foto uit 1967 langer is dan John Lennon, terwijl de Paul op een foto uit 1966 kleiner is dan John Lennon. Volgens Thomas is de echte Paul McCartney dood.
Thomas ziet veel aanwijzingen op platenhoezen die verband houden met de dood van Paul, en hoort deze aanwijzingen ook terug in teksten van de liedjes. Doordat Thomas hier zo actief mee bezig is en zijn overtuigingen openbaart, heeft hij zich in een moeilijke positie gemanoeuvreerd, wat leidt tot een regelrechte nachtmerrie voor hem, maar ook zijn moeder Beth.

30 jaar later… Er is geen enkele dag dat Beth niet aan haar zoon Thomas denkt. Ze heeft hem sinds 1969 niet meer gezien en nooit meer iets van hem vernomen. Op een dag in 1999 vindt ze opgeborgen papieren in een kast waarin informatie staat over Thomas. Informatie wat voor haar totaal onbekend was, waardoor ze keuzes moet maken. Beth wil er alles aan doen om weer in contact te komen met haar zoon. Ze krijgt hierbij de hulp van haar buurjongen Syd.
P.I.D. een prachtig verhaal over muziek, onvoorwaardelijke liefde, eenzaamheid, en respect naar elkaar toe. Je hoeft absoluut geen fan te zijn van ‘The Beatles’ om dit boek te lezen. In de eerste instantie zou je denken dat het verhaal een thriller is, maar al snel blijkt dat het om een roman gaat.
Het verhaal is gebaseerd op waargebeurde feiten. Sommige personages bestaan echt. Hoe dan ook, het verhaal neemt je van het begin tot het eind helemaal in beslag en het zet je aan het denken.
Is Paul echt dood?