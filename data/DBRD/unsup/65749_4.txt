Joelle Charbonneau hield al van jongs af aan van verhalen vertellen. Dit uitte zij op het podium als operazangeres. Ze heeft nooit de wens gehad om schrijfster te worden, maar op een dag had ze een idee in haar hoofd en is begonnen met schrijven, waarvan het resultaat: De Test Trilogie.
In het dagelijks leven werkt ze als acteer- en stemcoach.

Wat vooraf ging ( De Test) :

De jonge, ambitieuze Cia Vale is een van de uitverkorenen om deel te nemen aan De Test: een jaarlijks terugkerend evenement waarvoor alleen de allerbeste studenten uit de koloniën van het Verenigd Gemenebest geselecteerd worden. Zij die slagen voor De Test hebben de wereld aan hun voeten liggen en zullen klaargestoomd worden tot toekomstige leiders van hun land. Cia vertrekt naar de hoofdstad, waar De Test zal plaatsvinden. Als blijkt dat de inhoud van de diverse beproevingen niet alleen geestelijk, maar ook fysiek het uiterste van de kandidaten vraagt, ontstaat er een onderlinge strijd tussen de deelnemers. Kan Cia de mensen die het dichtst bij haar staan wel écht vertrouwen?

Cia heeft De Test doorstaan en is een van de twintig uitverkorenen die mogen studeren aan de universiteit. Bij al haar klasgenoten zijn de herinneringen aan De Test gewist, maar Cia heeft haar twijfels over de toekomst. Als ze de Transit Communicator afluistert, die ze constant bij zich heeft gehad tijdens De Test, hoort ze zichzelf een verhaal vertellen. Wat is hiervan waar? Tijdens haar studie probeert Cia, zonder teveel op te vallen, meer informatie te verzamelen. Ze gaat hierbij tot het uiterste, waardoor haar eigen grenzen langzaam vervagen.

Dankzij Karakter Uitgevers mocht ik De Studie lezen. Alvorens te beginnen in De Studie, heb ik eerst De Test gelezen. Het zijn geen boeken die ik zelf zou uitkiezen om te lezen, maar ik heb er absoluut geen spijt van gehad.

Het boek heeft een makkelijke schrijfstijl, onder verdeeld in niet te lange hoofdstukken. Hier ook weer verteld vanuit de eerste persoon, de hoofdpersonage Cia, waarvan het karakter zeer sterk wordt neergezet. Het verhaal houdt je zodanig in de greep, dat de nieuwsgierigheid naar meer constant geprikkeld wordt. Een aantal wendingen in het verhaal zijn zeer verrassend te noemen.
Mijn favoriete boeken zijn spannende boeken, dit boek valt zeker onder deze categorie en ik zit al met smart te wachten op het derde deel van deze Trilogie. Gewoon een heerlijk boek om te lezen met een goede dosis spanning en ik geef dit boek vier sterren.


‘Wacht met spanning op het vervolg’