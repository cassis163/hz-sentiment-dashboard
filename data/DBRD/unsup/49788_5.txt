Met pijn in het hart uitgelezen: zo prachtig, verschrikkelijk, mooi, indrukwekkend en boeiend! Dit geeft je echt een overweldigende impressie van de Baltische staten en de mensen die er wonen; gewoond hebben.

Het is al weer een tijdje beschikbaar en wordt regelmatig herdrukt; maar ik vond het pas recent. Ik zocht iets over de Baltische Staten. Inmiddels ken ik namelijk wat mensen uit die landen en merkte, dat ik bar weinig wist over deze landen. En dat, terwijl ze wel lid zijn van de EU!

Dit boek bleek echt een vondst! Het is een prachtige inleiding, want in korte hoofdstukken wordt recente en minder recente geschiedenis uit de doeken gedaan. Dat gebeurt meestal aan de hand van het heden (bij eerste verschijning van het boek) en aan de hand van mensen.

De meestal korte hoofdstukken maken het ook makkelijk om na één of meer korte verhalen het boek even weg te leggen. De geschiedenis van deze landen is namelijk woelig en vooral bloedig. Geen nood, als je even lucht nodig hebt: je pakt de draad makkelijk weer op, want het is zeer goed geschreven.

Het was verrassend te ontdekken, hoeveel mensen een Baltische achtergrond hebben. Hannah Arendt, Romain Gary en zo ontelbaar vele anderen. Schokkend ook, te lezen over ethnische zuiveringen en zoveel, oneindig veel vernielingen, vernietegingen. De meesten nog moedwillig ook.

Niet alleen geschiedenis komt aan bod. Brokken gaat ook in op godsdienst, gebruiken, literatuur, films, familie geschiedenissen - muziek! Bij mijn uitgave zat zelfs een CD vol Baltische muziek. Mis je die: op YouTube is meer te vinden.

Was ik al geïntrigeerd door die verre EU-lidstaten, Teutoonse ridders, witte nachten? Nu helemaal! Hopelijk volgt er ooit een persoonlijke, echte kennismaking met die regio, z'n mensen, gebruiken, zee en parelmoere stranden, uitgestrekte bossen - schokkende gebeurtenissen.

Met pijn in het hart, leverde ik dit boek in bij de bibliotheek waar ik het had gevonden. Een boek, dat ik hoop te herlezen, want het vertelt zo véél.

Heb je "Baltische Zielen" uit en verlang je meer te lezen over die regio en zijn rijke verleden? Of lijkt "Baltische Zielen" met zijn meer dan 300 pagina's je iets te dik?

Probeer eens de autobiografie van Gräfin von Dönhoff, beschikbaar in een Nederlandse vertaling, maar oorspronkelijk in het Duits geschreven. Romain Gary's "Education européenne" is beschikbaar in vertalingen. En "Uit het Moeras", van Carolijn Visser, is ook warm aan te bevelen.