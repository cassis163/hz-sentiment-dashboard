De Ierse schrijver en journalist John Boyne heeft met zijn klassieker The Boy in the Striped Pyjamas het hart van mening lezer sneller laten kloppen. Zijn boeken voor volwassenen en kinderen, die gepubliceerd zijn in meer dan vijftig talen, weten moeiteloos de weg naar veel boekenkasten te vinden. Met A Ladder to the Sky slaagt Boyne er opnieuw in een voor de lezer boeiend, spannend en verrassend verhaal neer te zetten dat je gewoon wilt blijven lezen.
Maurice is een jonge man die zijn familie heeft achter gelaten en naar West-Berlijn is gegaan. Wanneer hij in de bar van het hotel waar hij werkt de bekende schrijver Erich Ackerman ontmoet neemt zijn leven een onverwachte wending. Hij steelt Ackermans hart en zijn vertrouwen. Ackerman nodigt hem uit mee op reis te gaan en neemt hem onder zijn hoede. Dit brengt Maurice een stap dichter bij zijn droom om zijn eigen boek te publiceren. Met het verschijnen van ‘Two Germans’ staat Maurice als schrijver op de kaart. Maar hij worstelt met het schrijversvak. Zijn nieuwe boeken worden afgewezen en verder succes blijft lange tijd uit.
You lean down and whisper in my ear: I’m going to be the greatest novelist of my generation.
Maurice slaagt erin zijn tweede droom waar te maken: vader worden. Samen met zijn zoon Daniel woont hij in New York, waar Maurice eindredacteur is bij een tijdschrift voor short stories. Wanneer Maurice's zoon om het leven komt raakt Maurice aan lager wal. Hij drinkt en zorgt niet goed meer voor zichzelf. Maar dan gebeurt er iets wat zijn leven zal veranderen. De jonge Theo (die lijkt op zijn zoon) benadert hem met de vraag of hij zijn thesis over hem mag schrijven en mogelijk zelfs een biografie. Maurice stemt er mee in en kan al snel niet zonder Theo's aanwezigheid. Hij deelt zijn geheimen van het schrijversvak, zich niet bewust welke verstrekkende gevolgen dit zal hebben.
Sometimes you just know that you’ve made a mistake. I had put my faith in Theo, had thought that he would be the one to reintroduce me to the literary world, but after our last encounter it began to dawn on me that I had chosen the wrong person.
Boyne laat ons op geheel eigen wijze kennis maken met de intrigerende Maurice die bereid is tot het uiterste te gaan om zijn droom te bereiken. De lezer wordt – dankzij de drie delen in het boek – deelgenoot van zijn hele leven. De verschillende perspectieven maken het verhaal extra boeiend omdat we Maurice leren kennen door de ogen van de mensen om hem heen en uiteindelijk vanuit zijn eigen persoonlijkheid. Voor de lezer blijft de uitdaging over om op onderzoek te gaan naar Maurice's drijfveren en gedachten achter de keuzes die hij heeft gemaakt. Met behulp van Theo vallen uiteindelijk alle puzzelstukjes op zijn plaats.
A Ladder to the Sky is een prettig, toegankelijk geschreven verhaal met tal van verrassende elementen. De krachtige beschrijvingen zorgen er voor dat je deelgenoot bent van Maurice zijn leven en de mensen om hem heen. Een verhaal dat niet alleen verrassend is, maar weet te verbazen. Boyne is er in geslaagd een boeiende karakterstudie neer te zetten die de lezer laat ervaren dat sommige mensen tot het uiterste gaan om hun dromen waar te maken. Een unieke leeservaring die je als liefhebber niet mag missen!