Een Kellerman lezen blijft genieten

Jonathan Kellerman hoeft niet nader voorgesteld te worden. Als je na 30 boeken nog geen bekendheid bent, wordt het tijd te stoppen. Maar met Kellerman ligt dat anders. Een vaste schare fans die Alex Delaware en Milo Sturgis tot hun helden hebben gemaakt, willen gewoon alle boeken van dit duo lezen. De privélerares is de laatste loot aan de Kellerman-stam die met elk nieuw boek weer een stukje in omvang groeit.

De lerares Elise Freeman wordt dood gevonden, in haar badkuip die is gevuld met droogijs. Er duikt een dvd op waarin Elise waarschuwt dat 3 collegas haar dwingen tot ongewenste dingen. Milo krijgt van zijn chef, Stanley Creighton te horen dat hij moet zorgen dat het imago van de school geen deuk oploopt door de moord.
Het wordt hem onmogelijk gemaakt om binnen de school dieper onderzoek te plegen. Milo dreigt zelfs zijn baan op te geven als hem het werken onmogelijk wordt gemaakt.
Een doorbraak lijkt in zicht als blijkt dat Elise er een merkwaardige seksuele moraal op nahield. Iedereen die bijles kreeg, ontving dat niet alleen in zijn studievak..

Verhalen van Jonathan Kellerman zijn altijd een genot om te lezen. Zelfs de mindere uit zijn oeuvre zijn nog waardevol om tot de laatste bladzijde uit te lezen. Kellerman beschikt over een vertelkunst die nauwelijks te evenaren is. Gecombineerd met zijn twee gouden hoofdkarakters is succes verzekerd, ook nu weer in De privélerares.