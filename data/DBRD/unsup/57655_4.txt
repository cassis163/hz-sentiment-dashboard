George Pelecanos is een man met vele aspecten: hij is journalist, filmproducer en bestsellerauteur. Drama City is het eerste boek waarin ik kennis maakte met zijn talent en het is uitstekend bevallen. Drama City is een verhaal uit Washington, maar niet het Washington dat wij kennen van de dure politici… integendeel. Drama City is het deel van Washington waar politici liever niet komen, waar de wet van de straat geldt, waar het leven wordt beheerst door drugs en geregeld wordt door de dealers. Lorenzo Brown was zo’n dealer. Hij is opgegroeid zoals zoveel kinderen in zijn buurt: zonder vader en met een moeder die zich niet veel van hem aantrok. Als kleine jongen al ‘werkte’ hij in het drugsvervoer en hij ging van kwaad tot erger. Toch heeft hij aan die tijd enkele vrienden overgehouden. Lorenzo wordt gepakt en zit zijn straf uit. Hierna gaat hij aan het werk bij de Dierenbescherming. Hij huurt een flatje en koopt een hond. Tot zijn grote verbazing lukt het hem redelijk om een ‘gewoon’ leven te leiden; dit komt ook omdat hij een goed contact heeft met zijn reclasseringsambtenaar, Rachel Lopez. Rachel is trots op Lorenzo omdat hij op het rechte pad blijft. Helaas heeft Rachel zo haar eigen problemen, die vooral ’s avonds en ’s nachts naar boven komen. Beiden bouwen een voorzichtige vriendschap op met elkaar en anderen. Lorenzo heeft af en toe nog contact met de vrienden uit zijn oude leven, hoewel ze respecteren dat hij nu niet meer als drugskoerier werkt. Dan escaleert een ruzie over het ‘territorium’ tussen twee dealers en het gevolg is brute moord en doodslag. Lorenzo en Rachel raken hier beide bij betrokken op een manier die ze niet aanstaat.

George Pelecanos heeft geluisterd naar de taal van de straat en gekeken naar wat er zich afspeelt. Het verhaal lijkt eenvoudig maar wordt gecompliceerd door de achtergrond van de hoofdpersonen. Wat als een eenvoudige ruzie begint dreigt uit te lopen op een bende-oorlog, en als lezer zie je het drama zich ontvouwen. Alle medespelers in dit drama, hoofdpersonen zowel als anderen, dragen hun afkomst en verleden als zware last met zich mee. Slechts een enkeling ziet kans de last van zich af te werpen en opnieuw te beginnen. Pelecanos schildert dit alles met gevoel voor sfeer en drama. Een intrigerend boek. (Door: Jannelies Smit)