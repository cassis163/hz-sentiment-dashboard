Colin Harrison (1960) is geboren in New York City. Tegenwoordig woont hij samen met zijn vrouw, de schrijfster Kathryn Harrison en hun drie kinderen in Brooklyn, New York. Colins eerste roman verscheen in 1990. Een kleine twintig jaar later zijn er zes romans uitgegeven, vertaald in een tiental landen. In Nederland is de zojuist verschenen Buiten Bereik zijn vijfde thriller.
De Chinese Jin Li, manager van CorpServe, ontsnapt ternauwernood aan de dood. Twee van haar medewerksters hebben minder geluk en verdrinken in hun met poep volgespoten auto. Jin Li is ervan overtuigd dat zij het eigenlijke doelwit is. CompuServe, het bedrijf van haar broer Chen, wordt namelijk gebruikt voor bedrijfsspionage. Als Jin Li onderduikt en ook Chen haar niet kan vinden, dwingt hij Ray Grant om mee te helpen bij de speurtocht. Ray, de ex-geliefde van Jin Li, koestert nog steeds warme gevoelens voor de Chinese. Hij stemt dan ook in tot de zoektocht. Als blijkt dat er meerdere partijen achter haar aanzitten, doet hij er alles aan om haar als eerste te vinden. Zijn ervaringen als voormalig brandweerman en reddingswerker, komen hierbij uitstekend van pas.
Buiten Bereik heeft niet echt een originele invalshoek. Bedrijfsspionage wordt wel vaker gebruikt als platform voor een thriller. Toch pakt het in dit boek niet slecht uit. De nadruk wordt hier niet gelegd op het spioneren, maar op de gevolgen ervan: De gevolgen voor de spion, voor haar opdrachtgever, voor het bespioneerde bedrijf en de gevolgen voor één van hun machtige investeerders. Verpakt in een spannend sfeertje, levert dit een vermakelijk verhaal op. Bij de creatie van zijn hoofdpersonen had de schrijver wel wat meer zijn best mogen doen. Het hulpbehoevende blondje mag dan wel een donkerharige Chinese zijn en de held mag zijn trauma dan wel op een originele manier opgelopen hebben, het blijven toch cliché figuren.
Ondanks zijn doorsnee karakters is Buiten Bereik een amusante thriller. De vlotte schrijfstijl en de ruime verdeling in een aantal kleine hoofdstukken, maken dit boek tot een prettig lezend tussendoortje.