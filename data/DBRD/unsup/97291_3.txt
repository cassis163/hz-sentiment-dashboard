In elf workshops laat Hervé Tullet zien hoe kinderen op een actieve en creatieve manier aan de slag kunnen met verf en andere materialen. De werkwijze staat hierbij centraal. In dit boek is kunst het middel dat het artistieke proces stuurt, niet het eindresultaat. Het zijn de ideeën achter de workshops die belangrijk zijn.
Hervé Tullet geeft kunstworkshops aan kinderen over de hele wereld. Hij is een veelgevraagd kunstenaar, auteur van tientallen boeken en houdt ervan om anderen te inspireren. Dat doet hij in z’n workshops en dat probeert hij ook te doen met zijn boek. Hij beschrijft de workshops stap voor stap en richt zich niet naar de kinderen zelf, maar naar iedereen die kinderen enthousiast wil maken voor kunst en ze daarin kan begeleiden. Het resultaat is een boek boordevol uitdagende interactiviteit. Hiermee spreekt hij wel een specifiek publiek aan dat gewonnen moet zijn voor zijn manier van aanpakken. De activiteiten zijn laagdrempelig, de resultaten die ermee bereikt worden zijn niet hoogstaand, maar wel geweldig om naar te kijken en een feest aan lijnen en kleur.
De workshops die de auteur in zijn boek beschrijft zijn geschikt voor vier tot een oneindig aantal deelnemers. Hij richt zich op sessies met kinderen, maar volwassenen kunnen er evengoed mee aan de slag. Er is wel behoorlijk wat ruimte nodig om een idee uit het boek in de praktijk te brengen. Dit heeft vooral te maken met het dynamische aspect dat de auteur erin verwerkt. Kunst is een belevenis die gepaard gaat met veel creatieve energie. Tullet integreert zelfs muziek en dans.
In een voorwoord legt Tullet de opzet van het boek uit. Hij vertelt dat het zijn bedoeling is om kinderen vanuit hun instinct te laten werken en dat hij vaak zelf geïnspireerd raakt door hun intuïtieve manier van creëren. Bij iedere workshop staat helder beschreven wat er nodig is en hoe de sessies moeten worden voorbereid. De begeleider krijgt eenvoudige instructies voorgeschoteld en een aantal tips om de deelnemers zo goed mogelijk te enthousiasmeren en aan te zetten tot een actieve deelname. Wat er ontbreekt is een helder lijstje van de benodigdheden. Die worden wel beschreven, toch is een overzichtje handig wanneer de uitvoerder niks wil vergeten. Als extraatje is er op één van de laatste bladzijden een essay opgenomen van de Franse auteur en kinderboekenrecensent Sophie Van der Linden over de werkwijze van Hervé Tullet. Wie de workshops uit het boek al heeft doorgelezen zal er veel dingen in herkennen.
De opmaak van het boek is even bruisend als de workshops wanneer die worden uitgevoerd. De uitleg van Tullet staat op een simpele witte achtergrond, maar die staat op zijn beurt op een ware stortvloed aan voorbeelden. Doorheen heel het boek staan foto’s van resultaten van de workshops. Soms is het jammer dat ze als het ware overplakt zijn met de instructies, want ze vormen een feest om naar te kijken. Voor het lettertype is gekozen voor een font dat doet denken aan een ouderwetse typmachine. Het is goed leesbaar, maar een beetje oubollig en in vergelijking met de titels vrij klein gedrukt. Door de kleine illustraties die zijn toegevoegd, blijft het geheel speels.
Hervé Tullet zorgt ervoor dat het bij talloze leraren en ouders en jeugdleiders vast zal beginnen te kriebelen om met een groep kinderen aan de slag te gaan. Hij vindt het bovendien geen probleem dat zijn ideeën worden aangepast op basis van de ervaringen en het gevoel van de begeleiders. Tullet moedigt aan om naast zijn ideeën zelf workshops te bedenken en tot onverwachte resultaten te komen door te experimenteren. Dit boek vraagt een ‘hands on’-mentaliteit. Het is inspirerend en zet aan tot actie.