Het eerste vlot geschreven deel van twee pinguïnvrienden voor beginnende lezers op avi-niveau.
De vriendschap tussen Bo en Pepe is ontstaan toen Bo op een golfstroom vanaf de Zuidpool kwam gedreven naar de Galapagoseilanden.
‘Ik dreef op een golfstroom. Helemaal van de Zuidpool naar hier. …. ‘Ik wilde naar de laatste ijsberg. Ik miste de afslag.’
Pepe is de optimist van het stel. Bo heeft heimwee naar de kou en staat niet graag in de zon. Pepe bedenkt afleiding en daardoor raken ze bevriend met de Albatros An. Als er vriendschappen worden gesloten, kunnen er irritaties ontstaan en die moeten worden opgelost. Intussen maakt de lezer kennis met andere dieren die ook op het eiland Isabela wonen. De heimwee blijft, maar wat is er belangrijker nadat er een grote storm over het eiland heeft geraasd? Vriendschap of waar eerst je thuis was?

De pagina’s hebben een prettig leesbaar lettertype met af een toe een woord in een andere schrijfstijl. Dit kan wat verwarrend zijn voor de eerste lezer, maar geeft wel een speelse opmaak.
Het woord ‘golfstroom’ zal uitleg nodig hebben, tevens is dat het leuke aan dit verhaal, het is een minder gebruikte omgeving voor eerste lezers. Daarentegen zou een eenvoudige wereldkaart een goede aanvulling zijn, niet ieder kind gaat uit zichzelf meer informatie opzoeken in een atlas.
De extra informatie achterin is interessant, maar als ook deze in korte zinnen en meer eenvoudige woorden was neergezet, leest een leergierig kind deze aanvulling met weetjes graag zelf.
De pagina’s hebben een erg ruime opmaak met mooie bijpassende zwartwit illustraties van Dick Rink. Het papier heeft een enigszins gelige kleur, dit wordt door veel jonge lezers als prettig ervaren.

De pinguïn met heimwee is een afgerond verhaal. Dit in tegenstelling tot deel 2 een volgend avontuur van Bo en Pepe, dat wel kleurenillustraties en een witte, gladde papiersoort. Mooi, maar voor veel eerste lezers is een rustige bladspiegel zoals in het eerste zeer prettig.

Een leuk, goed leesbaar verhaal over dieren uit andere landen, vriendschap en interessante weetjes.