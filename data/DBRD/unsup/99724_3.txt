Wat wil je bereiken met woorden? Zo zou je heel simpel de centrale boodschap van Harder praten helpt niet kunnen samenvatten. En vooral: hoe wil je hogerop komen door intelligent gebruik te maken van jouw mond. In dit boek combineren twee experts, taalstrateeg Sarah Gagestein en psycholoog Job Boersma, hun specialisme. Wanneer en hoe zeg je iets. De auteurs beginnen spannend. 

In 1982 ontploft de Challenger. De brandstof van deze NASA-raket raakt vlam, na nog geen anderhalve minuut te zijn opgestegen. Zeven bemanningsleden komen om. De ontploffing is wereldnieuws. Achteraf blijkt dat techneuten en ingenieurs het management hebben gewaarschuwd voor een instabiele O-ring. Maar NASA wil geen uitstel, waarna de ramp zich voltrekt. De bezorgde technici krijgen achteraf ook geen gelijk, ze hadden juist beter moeten waarschuwen! 

En dan is het even omschakelen. Want Gagestein en Boersma keren letterlijk terug naar aarde. Naar jouw wereld, in veel gevallen de werkvloer. Ons brein beziet onze collega’s via een olifant en een ruiter. De logge olifant is een soort groot archief met allemaal lades. De ruiter is de bril die dat ‘archief’ en de nieuwe feiten combineert. Het wordt grappig uitgelegd. Stel je ziet iets zwarts op vier poten op jou afkomen. Categorie roofdier. De olifant graaft in het geheugen en zoekt associaties. Wolf, eng, kan harder lopen. De ruiter ‘rationaliseert’ wat de olifant razendsnel opwerpt. Want in het park waar jij wandelt komen helemaal geen wolven, je ziet dus een hond.   

Met deze hersenen gaan werknemers aan de slag, ambitieuzen willen een nog betere plek te veroveren. Daar is een strategie voor nodig. Inzicht in de gesprekspartners en een goede taalkeuze. Op microniveau. De lezer zet kleine stapjes. Niet op het niveau van Challenger-waarschuwingen, want die vergelijking gaat echt mank.

Harder praten helpt niet begint luchtig en eindigt met serieuze strategieën. De belangrijkste boodschappen van verschillende deskundigen komen kort aan bod. Brokjes informatie die makkelijk te verwerken zijn. Termen die begrijpelijk zijn. Neem het verbale akido: vechtsporters gebruiken de woede en kracht van een tegenstander om hem/haar met minimale inspanning uit te schakelen. Verbaal kan dat blijkbaar ook. Door inleving, het uitstellen van een oordeel en de gesprekpartner te inspireren. Ten slotte worden alle inspanningen verzilverd door een zogeheten psychologisch contract af te sluiten. Pas alle adviezen goed toe en de bal rolt jouw kant op.    

De zomervakantie is een mooi moment om na te denken over jouw baan. Als het allemaal wel iets beter kan, biedt dit boekje een handreiking. Aan de slag!