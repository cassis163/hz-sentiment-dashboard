Vanaf het moment dat Oscar naast Meg komt wonen worden ze als vanzelf de beste maatjes en lijkt niets hun mooie vriendschap in de weg te staan. Totdat de ouders van Meg het wilde plan hebben bedacht om voor zes maanden het koude Ierland te verruilen voor Nieuw-Zeeland. Onder veel protest gaat Meg met haar ouders mee zich realiserend dat ze Oscar heel erg zal missen. Ze spreken af contact te houden. Dan krijgt Oscar een nieuw buurmeisje, de beeldschone Paloma Killeally. Daarna lijkt niets meer wat het was……

De appeltaart van hoop is het ontroerende verslag over een iets wat naïeve jongen met een groot hart. Hij lijkt haarfijn aan te voelen wanneer iemand steun kan gebruiken en komt dan met een van zijn wonderlijk smaakvolle appeltaarten aanzetten, taarten die keer op keer wonderen lijken te verrichten. Het is het aangrijpende verhaal over liefde, vriendschap, het proces van opgroeien en alles wat daarbij komt kijken. Over geloof in jezelf, vertrouwen, schuld en onschuld, zelfdoding en het leven. De auteur beschrijft het verhaal vanuit het oogpunt van de twee hoofdpersonages Oscar en Meg. Het boek leest vlot weg en ontroerd.

Mooie jeugdroman die vermoedelijk veel lezers van 12 tot ongeveer 15 jaar aan zal spreken.