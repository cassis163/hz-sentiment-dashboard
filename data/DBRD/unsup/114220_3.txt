In alle opzichten een middelmatig boek. Misschien speelt het feit dat het boek al uit 2005 dateert hierbij een rol ? We zijn de laatste jaren immers verwend met schitterende verhalen uit het hoge Noorden, waarbij verschillende verhaallijnen kundig tot een geheel verweven worden. 'Chatprinses' kent eigenlijk maar één verhaallijn die het vernoemen waard is, namelijk de zoektocht naar een verkrachter/moordenaar. Blædel heeft geprobeerd het verhaal met een tweede korte verhaallijn op te smukken, maar is daar niet in geslaagd.

'Chatprinses' wordt pas naar het einde toe wat spannender, jammer natuurlijk voor een thriller. Het boek op zich leest wel aangenaam, mede door het eenvoudige verhaal en de aangename schrijfstijl. Waarom Blædel voor een wel erg abrupt einde gekozen heeft, is mij een raadsel.

Na dit tweede deel in de reeks rond rechercheur Louise Rick werden nog de nummers zeven en acht naar het Nederlands vertaald (en nummer negen komt eraan). Ik ga ervan uit dat latere boeken een beter plot zullen kennen, ik geef het in elk geval nog een kans.

Spanning 3, Plot 2, Leesplezier 3, Schrijfstijl 4, Originaliteit 3, Psychologie 4.