Er zijn zoveel verschillende soorten mythen. Je hebt onder andere de Griekse mythologie, Romeinse mythologie en de Egyptische mythologie. Allemaal mythen waar ik helemaal dol op ben. Verhalen over goden, reuzen, metamorfosen of het ontstaan en einde van verschillende werelden. Ik kan daar urenlang over lezen. Maar Noorse mythen, daar heb ik nog nooit van gehoord. Wie is Thor, Odin of Loki? Voor ik dit boek las, had ik totaal geen idee wie deze goden zijn. Nadat ik dit boek uit heb gelezen, kon ik zeggen dat ik veel wijzer ben geworden over de Noorse mythen. Wat was het een avontuur om dit boek te lezen!

Noorse goden is een bundel vol met losse verhalen over hoe de werelden zijn ontstaan, waar de goden vandaan komen, in welke (en soms ook hilarische) situaties ze terecht komen en nog veel meer. Dit boek wordt gepresenteerd als een doorlopend verhaal, maar dat is het dus niet. Dat was echter helemaal niet storend. Integendeel, het was juist heel fijn. Tussen de dagelijkse bezigheden door kan je dan makkelijk even een verhaal lezen bijvoorbeeld over hoe Thor op een hilarische wijze zijn hamer probeert terug te krijgen of hoe de goden een reus te slim af waren bij het bouwen van een muur. Omdat de verhalen allemaal zo kort zijn, is het dus ideaal voor degenen die een druk leven leiden. Je vindt altijd wel tijd om een afgerond verhaal van ongeveer 15 bladzijdes te lezen.

Hoewel de mythen niet altijd even spannend zijn, kon ik mijn aandacht er wel altijd heel goed bijhouden. Gaiman heeft een hele fijne schrijfstijl waardoor je door het boek heen kan vliegen. Er zitten ook mythen bij die je steeds laat lachen. Stel je maar eens een god met grote boze ogen en met een lange baard voor die zich moet verkleden als een vrouw. Gegarandeerd dat je tijdens het lezen in lachen uitbarst!

Als je het begint met het lezen van het boek, kom je ook heel snel heel veel verschillende namen en plaatsen tegen. Dat kan verwarring oproepen bij de lezers. Vooral bij degenen die net als ik nog nooit iets hebben gelezen over de Noorse mythen. Gaiman heeft daar iets op bedacht. Achterin het boek is namelijk een verklarende woordenlijst opgenomen. Als je je even afvraagt wie bijvoorbeeld Fenrir is of wat je ook alweer verstaat onder Gleipnir, dan blader je gewoon even door naar de woordenlijst en daar vind je het antwoord.

Noorse goden is een fantastisch boek dat mij urenlang leesplezier bezorgde en mij tegelijkertijd ook veel bijbracht over de Noorse mythen. Alleen al vanwege de cover zou ik je dit boek 100% aanraden. De buitenkant is al prachtig, maar de binnenkant van de cover is ook nog eens van goud! Prachtig toch? De geweldige verhalen, fijne schrijfstijl en de prachtige cover zorgen ervoor dat ik niks anders kan doen dan het geven van 5 welverdiende sterren aan Noorse Goden. Als je dit boek nog niet hebt gelezen, weet je dus wat je nu te doen staat!

*Ik wil Karakter Uitgevers graag bedanken voor het recensie-exemplaar. Dit heeft mijn mening uiteraard niet be√Ønvloed.*