De hoofdpersoon van dit boek is Ludo Loeloeraai. Hij was vroeger een kampioen jojo speler. Nadat er iets ingrijpends gebeurd is in zijn leven kan hij alleen rust vinden door te jojoën. Als hij zich dan terugtrekt in het plaatsje Paternoster is zijn leven heel rustig en eenzaam samen met zijn jojo. De rust in zijn huisje aan de mooie kust. De vissers die geduldig wachten op hun vangst. Dan wordt de rust verstoord door damesbezoek en komen de schuldgevoelens bij Ludo weer meer naar voren. Kan hij dit allemaal een plaats geven?

Klimtol is een boek waarbij je even moet wennen aan de schrijfstijl van Etienne van Heerden. Ik had nog niet eerder iets van deze auteur gelezen. Veel uitgebreide beschrijvingen. Het boek bestaat uit 12 hoofdstukken. Ieder hoofdstuk begint met een truuk met de jojo. In het begin had ik het gevoel: wat moet ik hiermee. Maar naarmate het verhaal vordert ga je helemaal op in de gedachtewereld van Ludo en mee in zijn verleden. De truuks vormen in zijn leven een belangrijk deel. Toen de derde truuk beschreven werd, werd ik toch wel nieuwsgierig hoe zo´n truuk er dan uit ziet. Na even op internet gezocht te hebben, zag ik geweldige truuks en begon het boek veel meer te leven. De wereld van het jojo-en werd zichtbaar in mijn gedachten. Het verhaal gaat heen en weer in heden en verleden net zoals de jojo op en neer gaat en de golven in zee op en neer deinen. Achterin het boek staat een woordenlijst met Afrikaanse woorden die in het boek gebruikt worden waarbij de Nederlandse vertaling staat. Deze is heel handig en heb ik vaak moeten gebruiken. Zo komen er bijvoorbeeld de woorden plaas (boerderij) en bakkie (pick-uptruck) in voor. De auteur Etienne van Heerden is namelijk een grote auteur van Zuid-Afrika. Ook staan er in het boek soms Engelse zinnen. Dit boek is geen boek met heel veel gebeurtenissen. Het is veel meer een boek waarin de gedachtewereld van Ludo duidelijk gemaakt wordt. Niet altijd even gemakkelijk om te lezen. En zeker niet voor de doorsnee lezer die even snel een leuk (ont)spannend boek wil lezen. Toch is het een boek wat ik zeker weet te waarderen. Mooie schrijfstijl. En Etienne wist mij het gevoelsleven van Ludo helemaal in te slepen. Ondanks dat er niet heel veel gebeurt in Klimtol waren er toch wel heel verrassende ontwikkelingen. Al met al een boek wat ik aan kan raden aan lezers die ervan houden om wat meer diepgang in een boek te vinden en zich goed kunnen concentreren op een boek.
Van mij krijgt dit boek 3 van de 5 sterren.