Ik ben de boeken van Karen Rose inmiddels gewend als grote gewichten, want gemiddeld zijn deze boeken zo’n 700 pagina’s lang. ‘In het vizier’ was ‘maar’ 448 pagina’s, een dunnetje als het gaat om Karen Rose boeken dus. Maar ook net als haar vorige boeken, vloog ik er doorheen. Ondanks dat ik die dikte van haar gewend ben, denk ik toch dat ik deze grootte prettiger vind.

Karen Rose staat bekend om de afwisseling tussen romantiek en spanning en dat is in ‘In het vizier’ niets anders. Kristen Mayhew heeft een stalker achter zich aan en ondanks dat ze daardoor door hele nare situaties heen gaat, weet Abe Reagan, die nieuwe rechercheur in haar werkgebied, haar hart te veroveren. Moorden wisselen zich dan ook af met steamy sexscenes en dat maakt dat de boeken van Karen Rose echt steeds meer favorieten van mij zijn geworden.

Karin Slaughter en Tess Gerritsen kunnen heerlijk gruwelijke thrillers schrijven, waar ik echt van kan genieten, maar de combinatie van moord en romantiek vind ik ook heel fijn. Plus Karen Rose heeft ook met ‘In het vizier’ een echt spannend verhaal neergezet, waarbij de ontknoping zeker als een verrassing komt. Daarnaast zorgt het geheim van Kristen Mayhew er ook voor dat je wilt weten wat er precies gebeurd is, daardoor leg je het boek eigenlijk niet makkelijk meer uit je handen. Ik las het dan ook razendsnel uit.

Ook ‘In het vizier’ van Karen Rose heeft me van begin tot eind geboeid. De combinatie van spanning en romantiek is echt heerlijk, je wilt op beide vlakken meer weten en dat zorgt ervoor dat deze thriller onweerstaanbaar is. Genieten dus!