In dit vlot te lezen boek neemt reis-blogger Anika Redhed je mee naar het unieke Jordanie. Een indrukwekkend land met een vriendelijke bevolking, eigenzinnige kamelen, koppige ezels en culturele schatten. Anika weet de lezer vanaf de eerste pagina te boeien, haar beschrijvingen zijn gedetailleerd, bijna filmisch. Ze is kritisch en beschrijft haar belevenissen in het Midden-Oosten met een flink portie sarcasme.

Cappuccino in Jordanie is geen reisgids, hoewel het boek aardig wat bruikbare informatie bevat. Achterin het boek vind je dan ook de nodige tips, bijvoorbeeld over de eeuwenoude woestijnstad Petra en over de Jordan Pass. Maar de beste tips ontdek je gewoon tijdens het lezen van dit vermakelijke reisverslag.

Het fijne aan dit reisverslag is dat Anika’s passie voor het reizen er echt vanaf spat. Het boek leest dan ook erg gemakkelijk weg. De impressiefoto’s in het boek zijn een mooie aanvulling. Ze zijn jammer genoeg wel allemaal afgedrukt in zwart-wit, maar volgens Anika is Jordanië letterlijk vrij kleurloos. Afdrukken in kleur heeft dan weinig nut.

Toch heeft het ogenschijnlijk kleurloze Jordanië de reislustige mens een hoop te bieden, denk bijvoorbeeld aan de Dode zee, het indrukwekkende Petra en natuurpark Dana. Ook wandelaars komen er flink aan hun trekken. Leer via Anika de “do’s en dont’s”. Maak kennis met de plaatselijke (hoofzakelijk sympathieke) bevolking, maar lees onder andere ook over de kanttekeningen van de aanzienlijke toename van het toerisme. Over het werkelijk ontbreken van een enkel spoor van luxe in diverse hotels en de soms opdringerige verkooptechnieken. Maar lees vooral over de magische uitstraling van Jordanië. Het hart van het Midden-Oosten.

Droom je van een reis naar Jordanië, maar is het er tot op heden niet van gekomen, dan is dit boek alvast een leuk voorproefje. Ben je zelf al wel in Jordanië geweest, dan is Cappuccino in Jordanië een feest der herkenning. Maar ook als je helemaal niet de intentie hebt om naar dit land af te reizen, is dit een bijzonder boek om te lezen.