Niels Oxen, de hoogst gedecoreerde soldaat van het Deense leger, heeft een nieuwe identiteit aangenomen en werkt bij een afgelegen visvijver in Jutland. Hij probeert zo anoniem mogelijk te blijven.

Als de museumdirecteur vermoord wordt aangetroffen in een kasteelmuseum is dit het begin van verschrikkelijke gebeurtenissen waarmee Niels te maken krijgt.

De moord is begaan in het kasteel van de Danehof-groep, een eeuwenoude groepering met rijke, machtige en invloedrijke mannen. Hun doel is een schaduwregering te vormen en het land naar hun hand te zetten.

Alles wijst erop dat Oxen met deze moord te maken heeft, maar is dit ook zo?

Niels Oxen lijdt aan PTSS en heeft regelmatig last van één van de zeven terugkerende nachtmerries waardoor hij weinig slaapt en heel alert is op alles wat er in zijn omgeving gebeurt.

Hij staat constant op scherp en is continu bezig met het organiseren van zijn vluchtplan. In “De hondenmoorden” was hij op het verkeerde moment getuige van een moord die ze hem later in zijn schoenen schoven. Daardoor is hij doorlopend op de vlucht. Nu gaat het om een andere moord en willen ze (de Danehof-groep) hem ook dit in de schoenen schuiven. Liquidatie is het doel en er ontvouwt zich wederom een klopjacht op hem, omdat hij iets in handen heeft wat schadelijk is voor de Danehof-groep.

Net als het eerste deel in deze serie “De hondenmoorden” wordt Niels er ongevraagd in betrokken en is hij noodgedwongen de hulp in te roepen van Margarethe Francke, de agente bij de Politie Inlichtingen Dienst en een bekende van hem vanuit het vorige boek.

In “De schaduwmannen” wordt het karakter van Niels verder uitgewerkt waardoor zijn ziel een stukje verder wordt blootgelegd. Hij krijgt daardoor meer body. De vertrouwelijke rollen van Margarethe en haar baas Mossman zijn ook weer belangrijk en zorgen voor een samenspel die de nodige spanning oplevert.

Na het uiteenzetten van de verhaallijnen is de basis gelegd voor wat bol staat van spanning en stevige actie. Door de geheimzinnige Danehof-groep krijgt het verhaal een mysterieus tintje wat grip op je krijgt. Je wilt niets liever dan het geheim van de groep ontrafelen.

Regelmatig wordt teruggegrepen naar de gebeurtenissen uit het eerste deel “De hondenmoorden”. “De schaduwmannen” is wel goed zelfstandig te lezen, maar raadzaam is het om vooraf het eerste deel te lezen, waardoor je de basis van het verhaal beter begrijpt.

Jens Henrik Jensen heeft met dit tweede deel “De schaduwmannen” in de Oxen-serie weer een sterk in elkaar stekend boek afgeleverd met prachtige dialogen.