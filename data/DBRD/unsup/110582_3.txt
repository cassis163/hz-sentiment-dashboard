Ik ben eerder voor de winterboeken van Linda van Rijn, maar de inhoud van dit zomerboek vond ik goed genoeg om het boek te lezen.

Het gezin De Koning, bestaande uit vader Rob, moeder Esther en dochter Isa, gaat op vakantie in Frankrijk. De eerste camping waar ze verzeild raakten, was best een goede camping, maar ineens wou Rob vertrekken. Voordat zowel Esther als Isa het goed en wel beseffen, zitten ze al in de auto naar een andere camping. Op die camping gaat het even beter, maar lang duurt dat niet... Esther en Isa gaan een dagje naar Parijs, Rob gaat niet mee. Wanneer Esther en Isa terugkomen, zou Rob hen komen afhalen aan het station, maar Rob is nergens te bekennen. Waar is Rob en wat is er aan de hand?

De schrijfstijl is zoals we Linda van Rijn kennen. Af en toe zijn er weer schrijffouten te lezen, maar deze keer heb ik geen fouten tegen het verhaal gevonden (of ik moet er over gelezen hebben). Mijn verwachtingspatroon is ook zo ingesteld bij Linda van Rijn, dus teleurgesteld over die schrijffouten ben ik niet. Het is enkel jammer dat ze erin staan.

De opbouw van het verhaal is zoals we die kennen. Het duurt lang vooraleer er iets gebeurd en pas op het einde wordt het spannend. Ben ik dan teleurgesteld dat ik geen "literaire thriller" krijg? Nee, want dit is gewoon hoe Linda van Rijn boeken schrijft. Ze zouden voor deze soort boeken eigenlijk een nieuw label moeten maken, want "literaire thriller" dekt de lading eigenlijk niet.

Dit zomerboek is weer een leuk tussendoortje geworden. Zoals ik van Linda van Rijn gewoon ben. Binnen enkele maanden verschijnt het nieuwe winterboek. In tegenstelling van dit, uit de bib geleende, boek zal dat winterboek weer op mijn kerstlijstje (en dus in mijn boekenkast) verschijnen. Ik kan er niets aan doen, maar de winterboeken blijven mijn voorkeur hebben...