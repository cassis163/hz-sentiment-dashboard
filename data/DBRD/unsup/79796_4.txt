Caleidoscoop is het debuut van Linda Jansma. Ik zie haar voorbijkomen bij CrimeZone en Dizzie en ik had nog nooit iets van haar gelezen. Ik las, dat haar nieuwe boek Tweestrijd goed ontvangen was, maar ik wilde eerst haar eerste boek lezen. Caleidoscoop heeft in 2011 de Schaduwprijs gewonnen, dus ik was benieuwd naar dit boek. Het is me niet tegen gevallen. 

Janine Burghout is eigenaar van Club Mercury, een goed lopende dans - en eetgelegenheid in Amsterdam. Ze is heel gelukkig met haar man Albert en dochter Nicole. Ze wonen in een prachtig huis in Amstelveen. Wat kan een mens zich meer wensen. Dan wordt haar man voor de deur van de club vermoord. Janine is helemaal in shock en kan het niet bevatten. Haar hele wereld stort in. Waarom is dit gebeurd en wie heeft het gedaan? Albert was zo sympathiek, niemand had een hekel aan hem. 
Janine vermoedt langzaam maar zeker, dat het te maken heeft met haar verleden. Er is iets gebeurd, waardoor ze afhankelijk werd van een man, maar die zit opgesloten in de gevangenis. Of toch niet? Misschien is hij al weer op vrije voeten? Janine durft er niet over te praten, uit angst, maar vooral uit schaamte. Tegen de politie houdt ze haar mond over haar verleden. Zelfs haar dochter van zestien weet er niets van af. Zij denkt nog steeds, dat Albert haar vader is. Janine gaat zelf op onderzoek uit.

Ik was met een ander boek bezig, maar was even in dit boek begonnen, omdat de pc bijgewerkt moest worden en dat duurde nogal lang. Dit boek pakte me meteen vanaf de eerste bladzij, dus ik kon niet meer stoppen. Voor een debuut vind ik dit boek heel goed geschreven. Het verhaal heeft twee lijnen, het verhaal van Janine en dat van een rechercheur uit Utrecht, die aan het eind samenkomen. Linda Jansma weet haar angst en verdriet zeer overtuigend in beeld te brengen. De plot zit goed in elkaar met een verrassende ontknoping en ook de personages zijn goed uitgewerkt. Linda beschrijft de locaties ook mooi in haar verhaal. Ik heb zelfs op een kaart gekeken, waar het Thijssepark en de Emmakade liggen. Ik vond het vanaf het begin al spannend en het zakt nergens in elkaar. Het is zeker een aanrader voor iedereen die van een vlotte en spannende thriller houdt.