In Weekendlunch van Janneke Philipi staan maar liefst 103 recepten, wederom met prachtige foto’s van haar partner, Serge Philippi, om het ultieme weekendgevoel mogelijk te maken.  
Doordeweeks grijpen we met zijn allen vaak naar, hoe Hollands, brood-uit-het-vuistje en als we gezond willen doen met een tomaatje, stukje komkommer of wat sla erbij. In het weekend gaan we in een andere versnelling en daar hoort natuurlijk ook een andere eetbeleving bij. Niks vlug vlug, maar lekkers van de markt, de echte bakker en groentenspecialist. Soep, hartige taart, zelfgemaakte pizza, iets zoets voor toe en misschien zelfs wel met een glas rosé om dat vakantie-in-je-eigen-huis-gevoel extra te ervaren.  
Janneke geeft je tips om de perfecte marktlunch, snelle lunch in 15 minuten, brood-, oven- of uit-de-pan-lunch en zelfs een restjes-vandeheleweek-lunch te maken. Ook de zoetekauwen komen ruim aan bod met recepten voor o.a. cassis bluf, curdtaartjes, rabarber met tijm en ijs, mokkarol of pruimenslof.  
Het is moeilijk kiezen uit de wilde spinaziequiche, pasta pesto, gegratineerde uiensoep of zoete aardappel met feta, om maar een paar recepten te noemen.  

Omdat het buiten nu al echt begint te somberen besluit ik de risotto met chocolade als dessert te maken: warm en zoet troosteten.

Ingrediënten:
(4 personen)  
750 ml melk  
250 ml slagroom  
25 gr roomboter  
300 gr risotto  
3 el suiker  
1 kaneelstokje  
75 gr (melk)chocolade  

Bereiding:  
Breng de melk met de slagroom tegen de kook en neem de pan van het vuur.  
Smelt in een pan met dikke bodem de boter. Roer er de risotto door en bak tot de korrels glanzen.   Roer telkens een flinke scheut warme melk door de rijst en laat opnemen. Voeg ook de suiker en het kaneelstokje toe. Kook de rijst in 15-20 min. zachtjes gaar. Roer regelmatig. Rasp de chocolade fijn.   Meng van het vuur de helft van de chocolade door de warme rijst. Schep de risotto op 4 borden en bestrooi met de rest van de chocolade.  

Janneke geeft nog de tip dat je kunt variëren met bijvoorbeeld witte chocolade en verkruimelde amaretti of met kokosmelk in plaats van melk en dan warme kersen erbij. De mogelijkheden zijn eindeloos.  
Gelukkig hebben we elke week weekend!