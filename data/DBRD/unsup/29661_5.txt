Een heel bijzondere familiegeschiedenis. Het gezin Cooke lijkt zo op het eerste oog een doorsnee gezin. Vader, moeder, broer Lowell, zusje Fern en Rosemary. Het relaas wordt door Rosemary verteld op een bijzondere manier. Zij richt het woord rechtstreeks tot de lezer. Vanaf de eerste zin word je door haar meegezogen in het verhaal en ze laat je niet meer los. Een boek wat je niet neer kan leggen. Je wilt weten waarom Fern op vijfjarige leeftijd van de een op de andere dag uit het gezin verdwenen is. Rosemaries relaas verloopt niet chronologisch. Het grootste gedeelte speelt zich af in haar studententijd. Vanaf daar keert ze terug naar haar jeugd. Deze periode wordt gesplitst in de onbezorgde tijd voor de verdwijning van Fern en de moeilijke tijd daarna. Ze eindigt in het heden. Joy Fowler geeft veel om over na te denken. Hoe dierlijk is een mens? En hoe menselijk is een dier nu precies? Hoe betrouwbaar is ons geheugen? Hoe goed kennen we een ander? En hoe goed kennen we ons zelf uiteindelijk? Lastige dilemma' s en ethische vraagstukken komen aan de orde waar geen eenduidig antwoord op is. De worsteling hiermee heeft zij geweldig mooi en integer verwoord. De onderlinge verhoudingen worden haarscherp ontleed. Een aanrader pur sang.