Wat doe je als 19-jarige vwo-scholiere, wanneer je broer je belt dat er een lijk aan een lantaarnpaal hangt? Dan spring je op je scooter en ga je op onderzoek uit. Zo begint "Galgenveld", het 1e deel van het vierluik "De Noordzeemoorden".

Het slachtoffer blijkt ook nog eens haar leraar Marc Gaullier te zijn. Voor de jonge Kyra, die erg in forensisch onderzoek geïnteresseerd is, een reden temeer om zich in deze zaak te verdiepen. Maar of de leider van het officiële onderzoeksteam, rechercheur Maud Mertens, daar nu zo blij mee is?

In het boek lopen eigenlijk twee verhaallijnen door elkaar heen . Het belangrijkste deel is natuurlijk de ontrafeling van deze eerste en de latere moorden. Daarnaast is er de verdwijning van de zus van Kyra. Ik heb het gevoel dat deze laatste verhaallijn over de resterende 3 delen uitgesmeerd gaat worden. Of dat daarvoor interessant genoeg is, dat betwijfel ik.

Op zich is Galgenveld een boek dat zich goed laat lezen, maar niet een boek dat je lang bij zal blijven. De titel en ondertitel vind ik een beetje vreemd. Alleen de moord op Marc Gaullier heeft iets van een connectie met Galgenveld, de rest van de moorden in het geheel niet. En de verbinding met de ondertitel “De Noordzeemoorden” ontgaat me helemaal. Zo geldt dat ook voor de cover, deze heeft volgens mij niet van doen met de inhoud van het boek.

Of ik de vervolgboeken ook ga lezen? Ik twijfel nog. Het is na het lezen van Galgenveld in ieder geval niet zo, dat ik er reikhalzend naar uitkijk.