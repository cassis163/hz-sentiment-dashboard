is het toch af en is er zelfs nog enige diepgang te bespeuren.,Loes den Hollander is begonnen met het schrijven van poëzie, columns en verhalen. In 2001 won zij een verhalenwedstrijd en vanaf dat moment is zij zich nadrukkelijker op het schrijven gaan toeleggen. In 2006, ze had toen net haar functie als directeur van een gezondheidszorginstelling beëindigd, werd haar eerste literaire thriller Vrijdag uitgegeven. De schrijfster had een enorme hoeveelheid teksten in haar hoofd zitten, en dus volgden haar boeken elkaar in een snel tempo op. Na haar debuut volgden o.a. Zwanenzang, Krachtmeting, Wisselgeld, Driftleven, Wodka-jus, Naaktportret, Vluchtgedrag, De kat op zolder, Dwaalspoor, Broeinest, Zielsverwanten, Vreemde liefde, Het scherventapijt en Loslaten. Haar laatste product, Uitglijder, telt slechts 190 bladzijden en is daarom eerder een minithriller dan een volwaardig boek te noemen.
Gustaaf Jelle de Volte, recensent en getrouwd met Ellis, heeft zijn eerste manuscript voor een literaire thriller geschreven. De hoofdstukken die hij ter beoordeling aan diverse uitgeverijen heeft gestuurd, worden afgewezen. Dan verneemt hij dat de bekende schrijfster Annabel Schot, wier boeken hij vaak negatief gerecenseerd heeft, een 'writers block' heeft. Tijdens een ontmoeting biedt hij haar zijn manuscript aan. Een aantal dagen later belt zij hem op om een afspraak te maken. Ze komt echter niet opdagen. Diezelfde avond gaat Ellis winkelen, maar ze keert niet meer terug. Vanaf dan lijkt het verloop der gebeurtenissen verdacht veel op het verhaal dat Gustaaf Jelle geschreven heeft.
Het verhaal wordt vanuit het oogpunt van de diverse personages verteld. Persoonlijk ben ik hier niet zon liefhebber van omdat dit een verhaal verwarrend kan maken, maar in dit geval pakt het gelukkig beter uit. Het is een boek met een makkelijke schrijfstijl dat zich dan ook vrij vlot laat lezen. Hoewel het verhaal een tijdruimte van maar iets meer dan twee weken overbrugt, is het toch af en is er zelfs nog enige diepgang te bespeuren. Echte spanning is in Uitglijder minder aanwezig, maar de ontknoping is toch nog verrassend. De personages werden met weinig woorden kernachtig getypeerd, hun gevoelens zijn herkenbaar.
Al bij al is Uitglijder een goed 'lang kortverhaal', geschikt voor een paar uurtjes aangenaam leesplezier.