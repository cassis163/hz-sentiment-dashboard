Op vrijdag 29 september 2017 verdwijnt Anne Faber tijdens een fietstocht. Heel Nederland is vervolgens in de ban van een grootse zoektocht, die helaas geen goede afloop kent. Na een zoektocht van dertien dagen wordt het lichaam van Anne gevonden en kunnen familie en nabestaanden afscheid van haar nemen. Anne: een kroniek van een zoektocht is een reconstructie van de vermissing en de daaropvolgende zoektocht en een verslag van de emotionele en juridische nasleep. Het is tevens een dankbetuiging aan de vele vrijwilligers die destijds hebben geholpen bij de zoekactie en bovenal een eerbetoon aan Anne.  

Het boek is geschreven door Hans Faber, de oom van Anne. Hij was journalist voor onder andere de Volkskrant en Het FinanciÃ«le Dagblad en is momenteel copywriter en eigenaar van een communicatiebureau. In de periode van de vermissing en daarna trad hij op als woordvoerder van de familie. Het uitgebreide nawoord is geschreven door Wim Faber, de vader van Anne.  

Hans Faber heeft voor het schrijven van het boek gebruik gemaakt van zijn eigen ervaringen en aantekeningen. Tevens heeft hij interviews gehouden met familieleden, vrienden, politiemensen en medewerkers van het Openbaar Ministerie. Het verhaal wordt dan ook vanuit verschillende invalshoeken belicht. Bij de werkwijze van bepaalde instanties worden vraagtekens geplaatst of wordt kritiek geuit, maar dit gebeurt steeds op een respectvolle manier.  

Het boek is opgedeeld in drie delen, te weten de vermissing, het afscheid en de nasleep. Het eerste deel gaat in op de vermissing en de zoektocht en in dit deel maakt de lezer kennis met Anne aan de hand van herinneringen van haar familie en vrienden. De zoektocht is meeslepend beschreven en spanning en hoop houden de lezer tot het einde in haar greep, ondanks dat de afloop vrijwel iedereen bekend is. Ook de verbondenheid die door de gezamenlijke zoektocht ontstaat, is duidelijk voelbaar. De vele verschillende personen die in dit deel genoemd worden en de soms niet helemaal chronologische hoofdstukindeling, zorgen er wel voor dat de lezer goed bij de les moet blijven.  

In het tweede deel wordt kort ingegaan op de periode nadat Anne gevonden is en waarin familie en nabestaanden afscheid nemen. Het is een open en emotioneel stuk. Het derde deel behandelt vooral de emotionele nasleep van Annes dood en de juridische afwikkeling van de strafzaak. De emotionele en juridische kant worden op een prettige manier met elkaar afgewisseld. Er wordt verslag gedaan van het verloop van de rechtszaak in eerste aanleg, waarbij de ouders van Anne als nabestaanden spreekrecht hebben en zich mogen uitspreken over een passende straf voor Michael P. Hij krijgt in eerste aanleg een gevangenisstraf opgelegd van 28 jaar in combinatie met tbs met dwangverpleging. Michael P. gaat echter in hoger beroep, waardoor de familie Faber nog geen punt achter de juridische afwikkeling kan zetten. De inhoudelijke behandeling van het hoger beroep zal op 28 en 29 mei 2019 plaatsvinden.  

Het nawoord van Wim Faber is kwetsbaar, indrukwekkend en belangrijk. Toen bleek dat Michael P. een veroordeelde zedendelinquent was die op dat moment het laatste deel van zijn gevangenisstraf uitzat in een forensisch psychiatrische kliniek en dat de dood van Anne mogelijk voorkomen had kunnen worden, heeft hij diepgaand onderzoek gedaan. Hij onderzocht de eerdere veroordeling van Michael P. en plaatst vraagtekens bij de straf die hem daarvoor is opgelegd. Ook werpt hij interessant vraagstukken op over het Nederlandse strafrechtsysteem en het doel en de zin van de verschillende soorten straffen.  

Anne: een kroniek van een zoektocht is een aangrijpend relaas over de zoektocht naar en de dood van Anne en de emotionele en juridische nasleep daarvan, waarin interessante vraagstukken worden opgeworpen over het Nederlandse strafrechtstelsel.