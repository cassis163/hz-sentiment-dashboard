In ‘De dode kamer’ vertelt Bronja Hoffschlag het verhaal van de broers Lennart en Misha Larsen. De ouders van de broers zijn bij een auto-ongeval om het leven gekomen toen Lennart 18 en Misha pas 11 jaar was. Misha wordt in een pleeggezin ondergebracht. Lennart belooft Misha ervoor te zorgen dat ze snel weer bij elkaar wonen. Dat moment laat echter drie jaar op zich wachten. De jaren hebben een verwijdering tussen de broers veroorzaakt die moeilijk overbrugbaar blijkt.

“Ik besloot dat mijn geduld op was. Ik deed mijn best om op subtiele wijze aan te geven dat ik contact wilde leggen en dat ik bereid was te werken aan onze band, maar mijn broer zag het niet of wilde het niet zien.”

Vijftien jaar later verschilt het leven van de twee broers zoveel als maar mogelijk is. Lennart is werkloos, drinkt en blowt; Misha is een succesvol architect geworden die lange werkdagen maakt. Het contact tussen de broers verloopt moeizaam; er gaan weken voorbij dat zij elkaar niet zien en spreken. Wanneer Lennart Misha weer eens tracht te bellen en deze telkens onbereikbaar blijkt, gaat hij op onderzoek uit en ontdekt dat zijn broer ontslag heeft genomen en is vertrokken naar Amerika.

“Ik herinner me een oude gewoonte van mijn broer, om overal gele post-its op te hangen, met aantekeningen voor zichzelf. Alsof hij dat nodig had. Toch deed hij dat als kind ook al. Hij plakte ze meestal op de voordeur, zodat hij ze altijd tegenkwam, wanneer hij het huis verliet.”

Het is het begin van een zoektocht die Lennart confronteert met het verleden en de leugens, geheimen, raadsels, dubbele agenda's en herinneringen die daarin besloten liggen.
Hij ontdekt allengs meer en moet concluderen dat hij Misha niet werkelijk kent en dat hij geen idee heeft waar zijn broer toe in staat is. Ondertussen gaat Misha de confrontatie aan met de demonen uit zijn verleden. Het geheim, dat hij al vijftien jaar met zich meedraagt, trekt hem steeds verder de duisternis in. Onbedoeld trekt hij bovendien de aandacht van seriemoordenaar Donald Skinner. De gevolgen zijn niet te overzien…

“Ik voelde zijn greep rond mijn pols krachtiger worden en vraag me opnieuw af of ik de juiste keuze heb gemaakt, toen ik het geld bij Jamie in bewaring gaf, maar ik kan nu niet meer terug. ‘Waarom?’ vraagt Skinner nogmaals.”

‘De dode kamer’ is een thriller van formaat. Het verhaal speelt zich deels af in Rotterdam en deels in de gevangenis in New York. Het boek vertelt het verhaal vanuit de visie van de beide broers en dat maakt het niet alleen bijzonder boeiend, maar laat bovendien de beide mannen heel dichtbij komen. Deze benadering betekent overigens dat sommige fragmenten twee keer de revue passeren. Vanuit het perspectief van elk van de broers. Briljante vondst!

Bovendien ziet Hoffschlag kans om fragmenten uit het verleden knap te verweven in het heden. De structuur en de opbouw van het verhaal zitten heel goed in elkaar.

Mijn lofzang op deze auteur kan nog wel even doorgaan, want haar schrijfstijl is van bovengemiddeld niveau, haar personages zijn uitstekend gekarakteriseerd en haar dialogen meer dan goed. Kortom, ik raad dit boek van harte aan!

De auteur
Bronja Hoffschlag (1981) woont in Rotterdam. Hoffschlag begint al in haar tienerjaren met schrijven en experimenteren met taal, stijl en perspectieven. In 2013 debuteert ze met dit eerste deel in de Project X trilogie, waarmee ze de Hebban Crimezone Debuutprijs 2014 wint. Het vervolg, De Skinner Methode, verschijnt in 2015. Bovendien schrijft Hoffschlag de thrillernovelle Snuff (2014) en werkt zij als tekstschrijver mee aan het album Nightmares (2016) van de heavy metalband Burning.

Uitvoering
Uitgever: Vior Webmedia V.O.F.
ISBN 9789082137002
Paperback, 716 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/