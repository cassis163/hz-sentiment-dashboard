Het verhaal
In het eerste deel wordt Saar lid van de hockeyclub HCR. Samen met haar moeder gaat ze de benodigde sportspullen kopen, waaronder een hockey stick. Op haar slaapkamer probeert ze alvast te oefenen, maar of dat nou zo’n slim plan was? Saar gaat ook naar haar eerste training. En daar komt ze erachter dat hockey toch niet zo makkelijk is als het lijkt. Toch komt het allemaal goed en lijkt het erop dat Saar hockey een leuke sport gaat vinden. Het tweede deel wordt spannend als blijkt dat Saar een hockeywedstrijd heeft en ze waarschijnlijk te laat komen omdat de wekker niet is afgegaan. Redden ze het om er op tijd te zijn? Het boek eindigt met het deel ‘Goud voor Saar’ waarin Saar en haar clubleden een hockey-clinic krijgen van de keeper van het Nederlands Elftal. Saar is best nog wel onzeker over zichzelf, zo lang zit ze nog niet op hockey en ze moet nog veel oefenen. Toch doet ze dapper mee, en zet ze door.

Mening
Het boek is geschreven op M4-niveau en leest prettig doordat de tekst groot is. Het zijn niet al te kleine letters en voor een beginnende lezer zoals onze dochter is dat erg prettig. Op elke bladzijde staan zeker twee illustraties, de verdeling tussen tekst en illustraties is ook goed. De tekeningen spreken aan omdat ze in kleur zijn en goed bij het verhaal passen. Onze dochter vond het een ‘lekker dik’ boek. Er zijn geen moeilijke woorden in het boek. In het begin had ze even moeite met ‘HCR’, de naam van de hockey club en verderop in het boek ‘clinic’. Maar ook de betekenis van deze woorden wordt weer uitgelegd, en daardoor was onze dochter al snel vergeten dat ze een moeilijk woord had gelezen.

Saar is een meisje en speelt de hoofdrol, maar volgens onze dochter kunnen jongens dit boek ook lezen. En daar ben ik het mee eens. Je hoeft ook niet op hockey te zitten om dit boek leuk te vinden. Je leert veel over deze sport, want regelmatig worden er dingen uitgelegd. Wat bijvoorbeeld een training is, wat een bitje is en waarvoor deze wordt gebruikt. Er gebeuren ook grappige dingen in het boek, dus je kunt er ook om lachen. Bijvoorbeeld het stukje waarin Saar niet de bal raakt maar een wesp. Wat ik als volwassen ook mooi vind is dat je van de persoon Saar ook kunt leren. Saar laat in dit boek zien dat opgeven geen optie is, ze heeft veel doorzettingsvermogen en geeft niet op als het even tegenzit. Wanneer je met je kind dit boek leest kan dit ook een mooi aanknopingspunt zijn om over door te praten.

Wij raden dit boek aan voor iedereen die zin heeft om te lezen!