Dit boek is het vervolg op ‘Het Atria Project’. Ook dit boek heb ik in e-book vorm ontvangen voor de leesclub van De Perfecte Buren. Het eerste boek had mijn nieuwsgierigheid gewekt en ik was dan ook zeker benieuwd naar hoe het verder zou gaan met Abby en haar vrienden.

Het verhaal begint zeven maanden later, na waar het eerste boek ‘Het Atria Project’ geëindigd is. Wat ik fijn vond is dat je gelijk een soort samenvatting krijgt van wat er eerder gebeurd is, even een opfrisser voor je geheugen. Zeker handig als je pas na langere tijd deel twee oppakt om te gaan lezen.

Ook in dit vervolg ervaar ik wederom de verwarring tijdens het lezen, je moet je aandacht erbij houden tijdens het lezen wil je niets missen en dan nog mis ik af toe wat waardoor ik terug moest lezen. Er gebeurt veel in dit verhaal, nog steeds zoekt Abby naar haar herinneringen, wie is zij en waar komt ze vandaan. Tevens is er in het hoofdliggende verhaal bijgekomen de vloek die meerdere planeten bedreigt en de daarbij horende reddingsmissie. Vele personages en gebeurtenissen zorgen er voor dat je je geen moment hoeft te vervelen tijdens het lezen.

Dit tweede deel vond ik persoonlijk prettiger lezen dan deel één. Het verhaal heeft meer vaart, er zit meer actie en spanning in waardoor je graag verder wil lezen. De schrijfstijl vind ik tevens soepeler en verbeterd in vergelijking met ‘Het Atria Project’.

Daar waar voor mijn gevoel in het eerste boek de nadruk lag op het paranormale genre ligt in deel twee de nadruk op het science-fantasy genre. Er wordt dieper ingegaan op Abby’s achtergrond, wie zij is en haar worsteling met het terugvinden van haar verloren geheugen. Het verhaal krijgt hierdoor meer verdieping en is uiteindelijk meer uitgewerkt.

Het gehele verhaal, dus beide boeken, vond ik achteraf gezien toch prettig om te lezen. Ook al miste ik wat verfijning in het eerste boek, deel twee maakte het ruimschoots goed. Het is naar mijn weten een origineel verhaal wat mooi past binnen het science-fantasy genre.

Ik geef dit boek 3,5/4 sterren.