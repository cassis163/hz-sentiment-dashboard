Zelden heb ik een boek gelezen waar ik het zo moeilijk vind een mening over te vormen als over dit verhaal. Het boek bestaat uit 3 delen genoemd naar Sofie (de moeder van Sebastiaan), Sofie en Sebastiaan en Sylvia (Sebastiaan zijn vriendin).
Het eerste deel beschrijft de reis van Sofie door Israël waar ze de Palestijnse baby Bashir (later Sebastiaan) aangeboden krijgt en de smokkeltocht naar Europa met de jongen. Dit deel bevat heel veel geschiedkundige feiten, wat wel interessant is maar waardoor je niet echt lekker in het verhaal komt. Dit deel kabbelt dan ook voort en is meer een reisverslag dan dat het een verhaal is met veel opsommingen en veel namen.
In het tweede deel wordt het leven van Sofie beschreven vanaf het moment dat Sebastiaan bij haar komt wonen. Ook dit deel is niet echt indrukwekkend en nog steeds vraag je jezelf af wat de titel van het boek met het hele verhaal te maken heeft omdat ook in dit deel Sebastiaan aan de zijlijn blijft.
Het derde deel heeft me compleet verrast. Het leek wel of er hier een andere auteur aan het woord was. Prachtige filosofische zinnen zoals bv “Hoewel het ego denk dat het uniek is, sluit het zich voortdurend aan bij andere ego’s die hetzelfde zeggen, denken en schrijven of die aan de eigen emotie appelleren” Prachtig. Dit heb ik dan ook twee keer gelezen om het helemaal in me op te nemen. In dit deel wordt ook de titel duidelijk. Dit deel is het mooiste van het hele boek met de kanttekening dat het einde van het verhaal wat afgeraffeld leek wat zeker weer afbreuk deed aan het verhaal. Juist dit deel van het boek had ik graag wat uitgebreider gezien omdat hier echt een boodschap in zit met een zeer actueel thema.
Alles bij elkaar genomen vind ik de tekst op de achterflap niet passen bij de kern van dit boek. Je wordt erdoor helemaal op het verkeerde been gezet en verwacht je een heel ander boek dan dat dit boek is. Het boek had wat mij betreft meer mogen gaan over wat er in het derde deel beschreven werd en de eerste twee delen hadden korter mogen zijn. Daardoor vind ik het moeilijk om een mening te vormen omdat de kern van het boek me wel geraakt heeft door het onderwerp dat ook heel actueel is maar de uitwerking ervan te wensen over liet. Het had wat mij betreft meer kunnen zijn.