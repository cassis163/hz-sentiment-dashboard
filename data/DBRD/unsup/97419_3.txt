Perfect boek om voor het slapen gaan nog eventjes in te (her)lezen. Lekker mee laten voeren, steeds meer van je grijze cellen rust gunnen en van lieverlee langzaam wegzakken om tenslotte met een laatste stuiptrekking van wilskracht nog het leeslampje uit te doen.
Zoals altijd stelt Poirot weer vragen die nergens op lijken te slaan, haalt informatie boven water waarvan iedereen meent dat het niets met de moord te maken heeft, de voor de hand liggende verdachte is het natuurlijk weer niet en zelfs al lijkt de dader, met de hulp van Poirot, gepakt te zijn, dan nog blijkt het toch weer anders te zijn.

Voor wie nog nooit een Poirot-verhaal gelezen heeft: schande, dat behoor je te doen! Voor wie al wel Poirot-verhalen gelezen heeft en deze nog niet... doen, maar dan wel vlak voor het slapen gaan .