Daar verscheen dan eindelijk deel 4 over de familie Cazalet. Dit keer speelt het zich af na de oorlog. De jongvolwassenen hebben zo goed als het kon geprobeerd een leven op te bouwen en staan nu voor nieuwe keuzes. Bij de stellen zie je ook het een en ander veranderen nu de oorlog voorbij is. Dit deel gaat verder waar het vorige boek ophield en ook de opbouw is niet veranderd. In elk hoofdstuk staat iemand centraal met als enige verandering dat er nu ook hoofdstukken zijn over “De Buitenstaanders”. Dit geeft een mooie aanvulling omdat het je vanuit een ander perspectief naar de familie laat kijken. Ook is het fijn dat deze personages een rol krijgen omdat je ze toch in de drie voorgaande delen hebt leren kennen en graag wil weten hoe het met ze gaat. De grootste rollen zijn dit keer weggelegd voor Christopher, Polly, Clary, Louise en Archie. Waar ik in deel drie het soapgehalte iets te hoog vond is dit weer een zeer geslaagd deel die naar mijn mening weer wat realistischer is. Veel puzzelstukjes vallen op zijn plaats en het is duidelijk dat het oorspronkelijke plan van Howard was om met dit deel de serie over de familie Cazalet te laten eindigen. Gelukkig voor ons heeft ze zich later bedacht en is er nog een vijfde deel.