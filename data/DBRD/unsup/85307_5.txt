Na het voorwoord van de hoofdredacteur Rik van der Vlugt worden de winnaars genoemd van de schrijfwedstrijd waaruit deze verhalenbundel is ontstaan.
De jury moet een moeilijke taak gehad hebben.

Vergeet niet om ‘Een inleiding’ door Ferry Gouwens te lezen, met als ondertitel: Het wonder van de Gouden Eeuw.
Hierin wordt nog eens duidelijk het belang van de Gouden Eeuw benadrukt. Je leest over de Republiek der Verenigde Nederlanden die helemaal buiten de boot viel in het toenmalige Europa. Het was een verbond van autonome gewesten terwijl om de Republiek grotendeels vorstendommen de wet voorschreven. Gouwens benadrukt hier de rol van Nederland als migratieland en als centrum van de wereldhandel. De nieuw verkregen rijkdommen zorgde voor een vergroting van het zelfbewustzijn van de Republiek; deze kon daardoor uitgroeien tot een zelfstandige natie en wereldgrootmacht.
De verschillen tussen arm en rijk waren niet te verwaarlozen.

De diversiteit van de Gouden Eeuw springt er uit in deze bundel.
Het was de tijd waarin de oorsprong ligt van het leven waarvan wij nu de vruchten plukken. Hier blijkt ook het verschil van welstand tussen bevolkingsgroepen in de beschreven tijd en in het geval van deze bundel de gevarieerdheid van de locaties waar de verhalen zich afspelen. We mogen zo nu en dan naar de meest exotische plaatsen op deze aardbol meereizen.
Maar vooral de moed, de nieuwsgierigheid en het doorzettingsvermogen van degenen die in deze tijden leefden zijn goed voelbaar tijdens het lezen.

In deze bundel wordt de lezer onder andere meegenomen naar de kust van het huidige Suriname in het jaar 1693, naar Hanyang in het jaar 1658, dan weer naar De Stille Zuidzee in 1638. Je komt een omleiding in Amsterdam tegen in het jaar 1680 waarbij je je iets heel anders had voorgesteld na het lezen van de titel. In Haarlem werd in 1635 door een dappere vrouw een eigen bedrijf gevoerd.
Bovenstaande is maar een greep uit de prachtige verhalen waarmee de deelnemende auteurs de lezer verwennen.

Het winnende verhaal Een dag als weinig andere, geschreven door Sandrine van der Velde speelt zich af in het jaar 1671 op het kasteel van Chantilly nabij Creil, Frankrijk.
In dit verhaal komt het verschil tussen armoe en rijkdom goed naar voren, je leest over Marie die vanuit haar verstopplekje de totstandkoming van een diner voor een onvoorstelbaar aantal gasten bekijkt.
‘Al verbleef ze dan in een kleine nis in de gewelven onder het kasteel en at ze weinig meer dan wat resten brood en soep, ze leed geen kou en zelden honger. Ze ontving zelfs wat liefde van de oude kokkin met de kromme vingers. Je zou kunnen zeggen dat ze zich schikte in haar lot, al is dat misschien wat veel gezegd voor een meisje dat nooit keuzes heeft gehad.’

In deze verhalenbundel met meeslepende en soms ontnuchterende verhalen wordt de sfeer goed neergezet, zowel de verschillen in niveau van de bevolking als de beschreven omgeving van de vele oorden komen goed uit de verf.
De verantwoording waarmee elk verhaal wordt afgesloten zet je weer met beide benen op de grond. Fictie en non-fictie krijgen hierdoor hun plaats in deze verhalenbundel.

Een verhalenbundel om bij weg te dromen en om je mee te laten voeren naar verschillende tijden, locaties en gebeurtenissen in de Gouden Eeuw.