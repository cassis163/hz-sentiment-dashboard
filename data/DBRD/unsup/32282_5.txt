Drakenzieler, Spiegelgeest Boek 1
Dit boek, geschreven door Cocky van Dijk, is erg verrassend wat betreft de onderwerpen die erin voorkomen: Drakenzielers, de Schemerwereld, de Drakenvuurbollen en alles wat er nog meer aan wereldbouw in zit. Het is heel goed uitgedacht en daarom geloofwaardig. Je ziet het helemaal voor je gebeuren. De Drakenzieler die in de val loopt en haar lot weet te keren. De geest in de Schemerwereld die in de spiegels te zien is, de ijspegels, de draken. Het verdriet van de beide jonge mannen, om totaal verschillende redenen. De ontreddering bij degenen die het kwaad ontdekken en ertegen willen optreden. De personages zijn goed neergezet en je leeft met ze mee. De vijanden van de Kring hebben het gemunt op de Drakenburcht en het Paleis. Er gebeuren gruwelijke dingen met de draken. Aan het einde komt alles bij elkaar in een gevecht.
Ik vond het een erg mooi verhaal dat toch rustig gedeelte voor gedeelte te lezen was. Ik voelde niet de noodzaak om het aan een stuk door te lezen en heb tussendoor ook dagen gehad dat het boek even bleef liggen. Maar toch ben ik wel verder gaan lezen tot het eind, want het verhaal intrigeerde me voldoende om het hele boek uit te willen lezen. Het bleef constant boeien en zakte nergens in. Heel erg knap gedaan en nu ben ik ook weer nieuwsgierig naar het volgende deel waar bepaalde personages waarschijnlijk weer terug zullen komen.
Ik vind dit een boek van topniveau. Geweldig goede fantasy! Er wordt op een respectvolle manier geschreven over vraagstukken rondom misbruik, dood, liefde, emancipatie en het omgaan met moeder natuur. Althans, dat heb ik erin gelezen.