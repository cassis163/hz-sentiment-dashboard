Anna Heymes lijdt aan geheugenverlies. Paul Nerteaux, een inspecteur in Parijs start ongeveer tegelijkertijd een onderzoek naar drie moorden op Turkse vrouwen. Er lijkt een verband te zijn met de Grijze Wolven. Maar welk verband? En hoe past het geheugenverlies van Anna in dit verhaal?

Jean Christophe Grangé heeft een indrukwekkend boek geschreven. Goed gedocumenteerd op vele fronten. Over de Grijze Wolven en hun geschiedenis, over de werking van geheugen. En over psychosen en experimenten met de menselijke geest. De schrijver laat kortom zien dat hij van vele markten thuis is. Dat alles maakt dit tot een veelzijdig boek. Over politiek, maar ook over psychologie. Over Turkije, Turkse immigranten en over Frankrijk. Het verhaal kent vele onverwachte wendingen waardoor ik als lezer verrast werd. Verbanden die je niet vermoedt worden gelegd.

De auteur heeft geen mooie werkelijkheid geconstrueerd. Het is een harde werkelijkheid in een crimineel circuit waarin het recht van de sterkste geldt en een mensenleven niet telt. Het is daarnaast een nerveuze klopjacht zonder dat dit gaat domineren. Het enige minpuntje zit voor mij in de gedegenheid van het feitenmateriaal. Soms is het erg veel. Maar elk voordeel heeft zijn nadeel, zo weten we inmiddels. Dat is ook hier het geval.  

Een indrukwekkend gedocumenteerd boek van Franse bodem met een vleugje Turkije. Daar zit een geweldige film in. In april 2005 verschijnt de verfilming onder de oorspronkelijke titel van het boek L'Empire des Loups in de Nederlandse bioscopen.