Sri Lanka, Christchurch, Brussel, Utrecht, Jordanië… allen hebben één ding gemeen. Ze waren slachtoffer van een aanslag door één of andere geradicaliseerde groep onverlaten.
Heden ten dage kijken we, spijtig genoeg, niet meer op van een aanslag meer of minder.
In het debuut van Michiel Janzen, De aanslag die moest gebeuren, maken we kennis met Alexander en Bart. Beiden infiltreren om verschillende redenen in het radicaal regime van jihadisten waardoor we een inkijk krijgen in dit netwerk. Zeer gedocumenteerd door middel van blogs wordt de oorsprong gegeven van geradicaliseerde moslims. Twee aparte verhalen die elkaar gaandeweg raken. De spanning viert hoogtij en al deze elementen samen maken van het boek een ware faction-thriller.
Leuk vond ik de beschrijving van Gust Dewilde. Deze is een lichte kwinkslag naar Geert Wilders. De beschrijving, het geblondeerde haar, zijn politiek strekking… Is het toeval of heeft de auteur bewust deze keuze gemaakt?
De aanslag die moest gebeuren is vlot geschreven met een hoge dosis spanning wat het lezen tot een plezier maakt. Tevens is het een geslaagd debuut van een auteur waar we gegarandeerd nog heel wat van gaan horen.

Rating: 4,5/5