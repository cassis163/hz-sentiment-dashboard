Voor de flaptekst van dit boek is gekozen voor alleen een fragment uit het boek, zodat het verhaal een verrassing blijft. De cover suggereert dat het verhaal over liefde gaat, maar het lettertype waarin de titel is geschreven doet vermoeden dat er ook iets ergs gebeurt, iets waar een diepe haat aan te pas komt. Dit zie je ook terug in het fragment op de achterflap. Op de website van Ambilicious wordt overigens nog iets meer (maar niet veel meer) over het verhaal verteld. Ik ben dus aan het verhaal begonnen met de hoop positief verrast te worden.

Laat ik beginnen met te zeggen dat ik inderdaad verrast werd door het verhaal. Het blijkt inderdaad over liefde te gaan, maar de twee geliefden ondervinden nogal wat tegenslagen. Ze moeten zowel psychologische als praktische problemen overwinnen. De manier waarop ze daarmee omgaan en hoe ze daarbij steun vinden bij elkaar is prachtig verwoord. Op een geloofwaardige manier vertelt de schrijfster wat de gebeurtenissen met beide hoofdpersonen doen en hoe ze worstelen om een manier te vinden om ermee om te gaan. Beide hoofdpersonen hebben hun eigen gezichtspunt in het boek, zodat je ook achter het gedrag van Roza en Daan kunt kijken. Het was dus inderdaad een verrassing in positieve zin.

De hoofdpersonen zijn enorm herkenbaar. Ze zijn stoer en sterk, maar tegelijkertijd balen ze ook enorm van wat er gebeurd is en worden ze zowel kwaad als onzeker van de consequenties die dit voor hen heeft. De twee gezichtspunten maken duidelijk dat hoe je je gedraagt niet altijd overeen hoeft te komen met hoe je je voelt. Een sterk punt vond ik dat de praktische problemen die onvermijdelijk zijn in hun situatie niet genegeerd werden, maar gewoon benoemd werden.

Paranormale dingen spelen een belangrijke rol in het verhaal. Ze overheersen niet, maar zorgen wel voor spanning en meer verbondenheid tussen de hoofdpersonen. Ze maken het verhaal extra mooi en extra interessant.

De seksuele spanning tussen Roza en Daan is duidelijk aanwezig en leidt soms tot wat pikantere scenes. Deze gaan iets verder dan je normaal ziet in Young Adult boeken en doen meer aan New Adult denken. De leeftijd en de mate van emotionele volwassenheid van de hoofdpersonen doen passen wel weer meer bij Young Adult. Dit verhaal ligt dus voor mijn gevoel tussen YA en NA in.

Ik vind dit een sterk debuut. Het bevat precies de juiste dosis romantiek, drama en spanning. De paranormale gebeurtenissen zijn een goede toevoeging. De hoofdpersonen zijnherkenbaar omdat hun gevoelens realistisch zijn beschreven. Er wordt niet over de consequenties van de heftige gebeurtenissen heengepraat. Vertrouwen op dit boek bleek een goede keuze.