Pieter Feller is met name bekend van de “Kolletje” boeken, het meisje met de toversokken. Samen met Tiny Fisscher heeft hij ook een echt meidenvoetbalboek geschreven, “Nieuwe voetbalschoenen voor Lynn”. Zijn nieuwste boek is een voorleesboek over twee zwerfkatten, Krabbel en Nies, met illustraties van Marieke Nelissen. Zij is illustrator en grafisch ontwerper. Ze werkt het liefst aan projecten voor kinderen.

Krabbel en Nies wonen bij hun baasje in een mooi, groot en duur huis, maar als ze te vaak aan de oude antieke meubels krabben, worden ze overdag als het baasje moet werken opgesloten in een klein kamertje. Daar houden Krabbel en Nies niet van, dus besluiten ze weg te lopen en de wijde wereld in te trekken.
Elke dag moeten ze op zoek naar eten, maar zo ontmoeten ze ook nieuwe en leuke vriendjes. Zoals de ekster IJtje die hen een nieuwe schuilplaats in een lege kelder weet te bezorgen. Dan heb je ook nog Picasso de lapjeskat, die alleen maar vieze brokken krijgt van zijn baasje. Helaas is de grote kater Poelie de Verschrikkelijke ook altijd in de buurt en hij maakt ze elke keer weer het leven zuur! Zo beleven ze de leukste en spannendste avonturen.

Aan de verhalen is te merken dat Feller een echte poezenliefhebber is. Zelf heb ik ook drie van deze harige monsters, dus herken ik veel streken en karaktereigenschappen van de poezen.
Krabbel & Nies is een voorleesboek, maar de gevorderde lezertjes kunnen het zelf ook goed lezen.
Het leuke van dit boek is dat het één verhaal is dat door gaat, onderverdeeld in hoofdstukken, die precies lang genoeg zijn om de aandacht vast te houden. Zo kijkt het kind dat voorgelezen gaat worden elke avond al weer uit naar het volgende stuk: wat zal er nu weer gebeuren met deze gekke poezen? En zullen ze ooit weer een huisje met een lief baasje vinden?
“Plotseling gaat er een voordeur van een huis open en vliegt er een kat met zijn tenen gespreid over hun hoofden heen door de lucht. Hij landt midden in het straatje, keurig op zijn vier pootjes. ‘De rest van de dag blijf jij maar buiten, Picasso!’ krijst een vrouw vanuit de deuropening. ‘Ik ben het helemaal zat. De hele tijd dat gejank en gekrab.’ Met een harde dreun slaat de deur dicht. De kat grijnst naar Nies en Krabbel. ‘Mijn vrouwtje begrijpt me niet,’ zegt hij. ‘Ze koopt heel goedkoop kattenvoer bij een heel goedkope supermarkt en dan denkt ze dat ik dat lekker vind.’ “

De illustraties van Marieke Nelissen zijn erg treffend. Elke poes is met zijn of haar karaktereigenschap goed neergezet. Zo is Picasso een lapjeskat, Poelie de Verschrikkelijke een harig, zwart, boos monster en zijn Bonbon en Truffel twee nuffige Siamezen. Nelissen heeft ze goed weten te portretteren.

Krabbel & Nies is een mooi vormgegeven boek met een harde kaft. Het is niet alleen leuk voor de poezenliefhebbers, maar voor alle kinderen (en ook grote mensen) is het een boek om van te houden, omdat het gewoon hele leuke, vriendelijke verhaaltjes zijn.
Mijn jongste dochter is veertien en wil later op de crèche of op een basisschool gaan werken. Ze heeft het boek al in beslag genomen voor als het zover is!