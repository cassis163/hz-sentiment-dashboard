Susan Carol McCarthy schreef eerder drie romans die veel waardering ontvingen. Haar boeken zijn gebaseerd op historische gebeurtenissen en schetsen de menselijke kant van ‘het grote verhaal’. ‘Hoe de bij haar vleugels kreeg’ is haar nieuwste historische roman.

Florida, 1951. Reesa woont met haar familie op een sinaasappelkwekerij in het zuiden van de VS. In het dorp regeert ‘de Klan’. Wanneer haar beste vriend Marvin vermoord wordt wegens zijn huidskleur, is de 12-jarige Reesa ontroostbaar. Waarom is er zoveel onrecht? Waarom doet niemand wat? Samen met haar familie bedenkt ze een riskant plan om het kwaad een halt toe te roepen. Zal het hen uiteindelijk gaan lukken?

‘Hoe de bij haar vleugels kreeg’ is de ontroerende historische roman van Susan Carol McMarty. Het is een prachtig verhaal dat geschreven wordt vanuit het perspectief van de 12-jarige Reesa. De auteur trekt je vanaf het begin het verhaal in en blijft je boeien met haar meeslepende schrijfstijl. We duiken in de wereld van racisme in de vorm van ‘de Klan’. Je voelt de spanning en onmacht van de mensen die tegen ‘de Klan’ strijden. De auteur gebruikt prachtige woorden om de onderlinge banden van de families te beschrijven, ze zorgt ervoor dat de personages voor je ogen gaan leven. Mede door de vele flashbacks wordt dit verhaal uit de doeken gedaan zodat we een compleet beeld krijgen. Verdriet, onmacht en woede maar toch ook moed zijn de onderwerpen die dit boek kenmerken. Een verhaal dat aangrijpt, schokt, verbaast maar ook mooi is. Hoe kunnen mensen toch zo wreed zijn naar hun medemens, en hoe mooi om te zien dat het gezin van Reesa ondanks de beproevingen toch stand weet te houden. De schrijfster schreef de volgende quote op haar boek:

‘Ik ben gefascineerd door verhalen van gewone mensen die, als ze moreel gesproken in de hoek gedreven worden, ervoor kiezen het goede te doen, vaak met grote persoonlijke risico’s. Waar halen ze die buitengewone moed vandaan?’

‘Hoe de bij haar vleugels kreeg’ is een boek dat je gelezen moet hebben. Het is een indrukwekkende roman over een meisje dat een moedige stap zet om het kwaad te keren.