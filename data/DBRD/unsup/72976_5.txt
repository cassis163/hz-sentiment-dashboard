Af en toe lees ik een boek dat ik om de vijfentwintig pagina’s even moet neerleggen om de inhoud even te laten bezinken en te genieten van wat ik gelezen heb. ‘Cardan’ van Marten Blom is zo’n boek.
‘Cardan’ is een bijzonder debuut dat voor mij gaat over het vinden van innerlijke balans tussen het natuurlijke wezen van de mens en het gecultiveerde wezen van de mens. Deze innerlijke tweestrijd wordt op heel beklemmende wijze beschreven, omdat de lezer de gespreken tussen de hoofdpersoon Cardan en Verzen, zijn dierlijke kant, kan volgen dit is heftig, maar ook erg goed beschreven.
‘Cardan’ deed mij daarnaast gevoelsmatig door de thematiek (cultuur – natuur) en enkele zinnen, af en toe denken aan een van mijn favoriete toneelstukken van Shakespeare ‘De Storm’. Bijvoorbeeld, de zin ‘Wat anders is de wereld, dan een illusie.’ deed mij denken aan een uitspraak van Prospero: ‘Uit louter dromenstof zijn wij gemaakt en wat ons ligt toegemeten ligt in een zee van slaap.’ En zo waren er nog een paar associatieve momenten, waar ik erg van genoten heb.
Kortom, ‘Cardan’ is door de diepgang een bijzonder plezierige en verrijkende leeservaring.