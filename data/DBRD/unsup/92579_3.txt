Voor de vakantiestapel had ik twee boeken uit de Schijfwereld-serie van Pratchett meegenomen. De eerste die ik las (Kleingoderij) viel nogal tegen en gaf weinig aanleiding om de tweede ook te lezen. Maar ja ... je bent op vakantie en hebt weinig keuze, dus toen deze ook maar gelezen. En ik moet zeggen: dat viel niet tegen! Het verhaal heeft in ieder geval meer diepgang, er is een doel waarom karakters doen wat ze doen en de hoofdpersonages komen wat meer tot leven. Blijf ik nog zitten met de bijzonder flauwe humor waar ik echt niet omheen kan lezen. Goed ... een voorbeeldje. De monnik Lou-Tzi heeft een boekje met oude wijsheden samengesteld en als hij met een vraagstuk rondloopt slaat hij het boekje open om een antwoord te zoeken. Dan komen regelmatig passages voorbij als: 'Wat jij niet wilt dat jou geschiedt, doe dat ook een adder niet'. Hmm. Daar schoot je niet echt mee op. Trouwens, af en toe had hij er wel aan getwijfeld of hij deze wel goed had opgeschreven, al had hij wel degelijk gewerkt. Hij had kruipende dieren altijd met rust gelaten, en dat hadden zij ook met hem gedaan. 
Nogal flauw dus ... hetgeen overigens ook aan de vertaling kan liggen. Dat weet ik niet.
Al met al toch nog drie sterren, maar de Schijfwereld bezoek ik voorlopig niet meer.