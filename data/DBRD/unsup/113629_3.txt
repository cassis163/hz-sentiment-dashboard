Uitgeverij LetterRijn is er de laatste jaren in geslaagd om Nederlandse thrillerauteurs die nog niet bekend zijn bij het grote publiek, een podium te geven om hun debuut te maken. Zo hebben verschillende auteurs inmiddels met enige regelmaat hun verhalen gepubliceerd, met succes en goede recensies. Nu is het de beurt aan John Winkel om met Ziva zijn debuut aan het publiek te tonen. De vraag is of hij kan tippen aan het succes van zijn stalgenoten. Voor een groot gedeelte van het verhaal kan hij zeker de verwachtingen waarmaken, maar Ziva eindigt met te veel clichés om van een perfect debuut te spreken.

Onderzoeksjournalist Ziva Berkowitz krijgt een interessante tip over een vermoedelijke en grootschalige fraude met de aanbesteding van het nieuw te bouwen stadhuis van Woerden. Al snel heeft zij in de gaten dat het hier gaat om een zaak die zij niet alleen aan kan en zoekt hulp om te infiltreren. De partij waar ze tegenover komt te staan zijn geen kleine jongens en schuwen zeker de zware middelen, zoals witwassen, fraude maar ook marteling en verkrachtingen, niet. Rechercheur Johan Verhulst duikt in de zaak en krijgt daarbij hulp van Leo Klokman, producent van het televisieprogramma CrimeXplorer, die persoonlijk bij de zaak betrokken is. Samen komen ze steeds dichterbij de gruwelijke waarheid, maar dit gaat met gevaar voor eigen leven.

Het boek heeft flink wat verhaallijnen en het is dan ook niet eenvoudig om een goede samenvatting te geven waarin de kern duidelijk wordt. John Winkel schaakt op verschillende borden, maar naarmate het verhaal vordert, verliest hij in sommige verhaallijnen lichtjes de grip of komen ze niet tot een einde. 

Het boek bestaat uit vier delen die onderverdeeld zijn in korte hoofdstukken. De schrijfstijl van Winkel is prettig om te lezen en het tempo waarmee hij aanvangt, weet hij het gehele verhaal vol te houden. De beschrijvingen van zijn personages zijn helder en in het begin wordt er kennisgemaakt met een groot aantal personages, maar het wordt nooit onoverzichtelijk. Een niet gemakkelijk onderwerp, fraude die betrekking heeft op hooggeplaatste figuren binnen het ambtenarenapparaat, wordt heel overzichtelijk gehouden waardoor de lezer niet in technisch ingewikkelde situaties verzeild. Dit komt de snelheid zeer ten goede. Daarnaast is zijn kennis van zaken meer dan voldoende om zijn verhaallijnen heel geloofwaardig over te laten komen.

De sterkte van deze debuutthriller zit zeker aan het begin van het boek, maar naarmate het verhaal vordert betrapt men de auteur erop dat sommige personages plotseling verdwijnen uit het verhaal, maar nog wel een functie kunnen hebben. De verhouding die opbloeit in het verhaal doet wat geforceerd aan en daardoor wordt deze in sommige opzichten een cliché. Hierdoor is het einde van het boek toch van mindere kwaliteit. Dit doet echter niets af aan het feit dat John Winkel een verdienstelijk debuut heeft geschreven en hij met zijn creatie Leo Klokman nog zeker een aantal verhalen kan produceren. Met Ziva heeft John Winkel een onderhoudende thriller geschreven.