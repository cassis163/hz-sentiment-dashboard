De thriller van Fitzek is een boek met vaart… zo veel zelfs dat pas na het nawoord een antwoord komt op een vraag die ik me in het begin afvroeg, maar gaandeweg in het boek ‘vergeten’ was. Wel heel leuk dat daar alsnog een antwoord op kwam. Wat dan meteen een nieuwe vraag oplevert.
De hoofdpersoon heeft zijn eigen problemen, waarmee hij opnieuw geconfronteerd wordt wanneer zijn hulp wordt ingeroepen bij een voorval op een cruiseschip. Er wordt een meisje aangetroffen op het schip, waarvan men dacht dat ze dood was. Overboord gesprongen (gegooid?) tijdens een eerdere reis van het schip. Hoe dit meisje nog in leven kan zijn, of waar ze zolang geweest is, is de vraag. Niets is wat het lijkt, ook voor de lezer.
Het is een aantrekkelijk boek voor de lezer die houdt van verrassende wendingen, een goed geschreven boek. Normaliter lees ik eigenlijk nooit boeken van Duitse auteurs, echter na het lezen van dit boek heroverweeg ik dit standpunt. Van Fitzek zal ik zeker nogmaals iets gaan lezen: dit smaakt naar meer!