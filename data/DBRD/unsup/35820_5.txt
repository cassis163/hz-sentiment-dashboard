Moet ik iemand nog uitleggen waarom David Baldacci – naar mijn bescheiden mening – een van de toppers is op schrijfgebied? Waarschijnlijk heb ik jullie dit al duizenden keren verteld.
Hij is bij machte om mij mee te sleuren in de geheimzinnige wereld van de Amerikaanse overheidsdiensten die de wet proberen te handhaven. Vaak komt zowat het hele alfabet aan diensten voorbij die allemaal hun eigen taken hebben. Om maar een paar te noemen; FBI – CIA – DIA – DHS – DEA – NSA en zo kunnen we nog wel even doorgaan. Ze werken allemaal op hun eigen vakgebied aan de veiligheid maar worden ook vaak gedwongen om samen te werken. En aan het hoofd staat natuurlijk de President van de Verenigde Staten.
Ik vind dit allemaal ontiegelijk intrigerend en kan me dan ook mateloos verheugen op zijn nieuwe werk.
Het motief is er eentje in de Amos Decker-serie (ook apart te lezen hoor, maar zou zonde zijn ;-))

Amos Decker – oftewel – De geheugenman (deel 1 in de serie)
Sinds hij bij een footballwedstrijd een harde klap tegen zijn hoofd kreeg, heeft politierechercheur Amos Decker een perfect geheugen ontwikkeld. Daarbij heeft hij het zware verlies van zijn vrouw, dochtertje en zwager in feite nog steeds niet verwerkt en zal dit door zijn perfect geheugen dus ook never nooit niet meer kunnen.
In deel 2 in de serie – De laatste mijl – leerden we zijn speciale coldcaseteam al beter kennen en de innemende ter dood veroordeelde Melvin Mars – die de dood nog even liet wachten ;-)

In Het motief zijn ze weer allemaal present als het onderzoek, een nieuw i.p.v. de coldcases, naar de hoe – waarom – en hoezo-vragen over de vage actie van Walter Dabney om Anne Berkshire dood te schieten en daarna zichzelf nader moet worden bekeken. Amos ziet het gebeuren en raakt dan ook verwikkeld in de zaak die van vragen aan elkaar hangt. De connectie tussen de twee doden, hun mysterieuze verleden. De familie van Walter en het ontbreken van enig verleden, laat staan het vinden van familie, van Anne Berkshire.
Het lijkt alsof ze van het kastje naar de muur lopen tot ineens de DIA op de stoep staat en zich met het onderzoek begint te bemoeien. Dat lijkt de zaak alleen maar gecompliceerder te maken.

Amos betrekt intussen met collega Alex de bovenste etage van een flatgebouw dat gekocht is door Melvin Mars. Als tegenprestatie moeten de twee daar dan wel de boel een beetje managen en een oogje in het zeil houden in de duistere buurt waar de flat staat. Ook daar gaat niet alles van een leien dakje!
https://josesprakeloos.blogspot.nl/2017/06/david-baldacci-het-motief.html