Het hoofdpersonage in “Bezorgde burgers”, de debuutroman van Steven de Jong, heet Samuel Brammer. Hij is een eerder anonieme medewerker van het communicatiebureau “Puntjes op de i” waar hij marketingteksten van jonge, dynamische bedrijven verbetert. Hij heeft het steeds moeilijker met de hypocriete houding en politieke spelletjes van zijn collega’s. Ook het gebrek aan waardering waarmee hij af te rekenen heeft, vindt hij onverteerbaar. De door hem ingezonden scherpe en bittere krantenbrieven - die trouwens steevast geweigerd worden – vormen op het werk zijn enige uitlaatklep. Zijn voortschrijdend drankprobleem escaleert wanneer hij - ter gelegenheid van de tigste berisping - in een kantine vol collega’s voor schut gezet wordt en hij volledig door het lint gaat en in ernstige mate ontspoort.
“Bezorgde burgers” is een intelligente, donkere, maar met veel humor geschreven, roman over een man die in zijn eentje de strijd met de wereld aangaat. Het radicaliseringsproces van de eenzame kritische burger wordt door de auteur op overtuigende wijze uitgewerkt. Ondanks zijn eigenaardige karaktertrekken en reacties kan je als lezer toch tot op zekere hoogte empathie opbrengen voor het hoofdpersonage . Via een afwisseling van donkere, bij momenten beklemmende en tragische passages, enerzijds, en (cynisch) humoristische passages, anderzijds, worden een aantal hedendaagse maatschappelijke thema’s aangesneden.
De schrijfstijl in “Bezorgde burgers” beantwoordt niet alleen aan mijn verwachtingen vooraf, deze worden zeker en vast overtroffen: een vlotte, originele en beeldende schrijfstijl overvloedig gelardeerd met rake bedenkingen, bespiegelingen en aforismen. Het ritme wordt gaandeweg opgedreven. Indien de schrijfstijl in één woord gevat moet worden, is “doorwrocht” voor mij het meest passende adjectief. Je ziet de schrijver – naar perfectie strevend - als het ware aan zijn schrijftafel zwoegen maar zonder dat het resultaat een geforceerde indruk nalaat.
Kortom, met zijn debuutroman bewijst Steven de Jong dat hij in een vlotte, originele en beeldende schrijfstijl en met het nodige sarcasme en donkere humor er in slaagt zijn hoofdpersonage zeer kundig en levensecht neer te zetten. “Bezorgde burgers” is een intelligente debuutroman die naar meer smaakt.