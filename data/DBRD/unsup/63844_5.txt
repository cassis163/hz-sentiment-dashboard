Ik heb de complete uitgave gelezen. Dit boek schijnt de meest autobiografische roman van Dickens te zijn en het meest geliefd bij hem zelf. Ik houd van de boeken van Dickens omdat hij beeldend schrijft en de sfeer van die tijd op een bepaalde manier weet weer te geven. De personen die hij beschrijft zijn stuk voor stuk bijzonder te noemen. David Copperfield groeit op bij zijn moeder, en haar dienstmeisje Peggotty. Zijn vader is overleden, en hij is heel gelukkig totdat zijn moeder hertrouwt met de zeer strenge Murdstone. Deze mishandelt hem en David wordt op een kostschool geplaatst omdat hij zich volgens zijn stiefvader en diens zuster niet weet te gedragen. Dit is het begin van allerlei ontwikkelingen en ontmoetingen met bijzondere figuren zoals alleen Dickens ze weet te beschrijven. Copperfield komt in aanraking met mensen uit alle lagen van de bevolking. We maken kennis met de egoïstische Steerforth, de achterbakse Uriah, de lieftallige Emily, de gierige Mr Barkis , de naïeve Dora, de sullige Dick enz. Stuk voor stuk bijzondere karakters, niets alledaags of gewoons. Goede en slechte karakters staan duidelijk tegenover elkaar in dit boek. En niet een beetje slecht, nee extreem slecht of extreem goed. Op het einde vond ik dat een beetje vermoeiend en langdradig worden. Maar mijn eindoordeel over dit boek blijft toch zeer positief.