Audrey Hepburn en Anne Frank. Twee iconische dames uit de wereldgeschiedenis. Beide zijn in 1929 geboren en brengen hun kinderjaren door in een wereld waarin er oorlog speelt. Ze groeien mijlenver van elkaar op, kennen elkaar niet en beleven de wereld op totaal verschillende wijze. Anne en haar familie zijn slachtoffer van de Holocaust. Audreyâ€™s ouders gaan tot op zekere hoogte mee in het nazisme.

Dat laatste brengt Audrey in een dilemma, wanneer Otto Frank haar jaren na de Tweede Wereldoorlog komt opzoeken en vraagt om de rol van Anne te spelen in de verfilming van het Dagboek van Anne Frank.

Om naar een antwoord toe te werken, neemt de schrijver de lezer mee naar kinderjaren van beide vrouwen. Audrey groeit op in welgesteld milieu en wordt naar een kostschool gestuurd. Wanneer haar ouders scheiden en ze uiteindelijk met haar moeder in Arnhem terechtkomt zet ze daar haar jeugd voort. Opmerkelijk is dat zij en haar broers ondanks dat hun moeder met de Duitsers heult, kiezen voor het verzet.

Anne groeit op in ondernemersgezin dat in verband met de oorlog vanuit Duitsland naar Amsterdam verhuist, waar haar vader het doel heeft om een nieuw en veilig bestaan op te bouwen met zijn gezin. Ook Anne leeft haar leven en eigenzinnig als ze is probeert ze hier richting aan te geven. Uiteindelijk belandt het gezin in het Achterhuis. Hoe dit afloopt is bij iedereen bekend.

Met een toegankelijke schrijfstijl slaagt Jolien Janzing erin de sfeer van de Tweede Wereldoorlog perfect weer te geven. Als lezer waan je je echt in die tijd. Janzing geeft het beide levensverhalen goed weer met haar eenvoudige zinnen. Door historische feiten blijf je als lezer gekluisterd aan het verhaal. Echter staan beide verhaallijnen los van elkaar, waardoor het voor mij niet dat inspirerende gevoel heeft gegeven dat ik had verwacht.