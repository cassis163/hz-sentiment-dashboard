Op zoek naar spanning en een niet te dik boek? Probeer 'Thin Air'; vooral als je lekker ontspannen in je luie stoel zit - met of zonder fleece - en het niet te laat op de avond leest. Want "Thin Air" is een spookverhaal dat speelt in de Himalaya.

Achter in mijn exemplaar stond een interview met de schrijfster. Ze heeft zelf een deel van de route gewandeld en geklommen. Vandaar dat sommige scenes zo 'creepy, scary' en realistisch zijn. Michelle Paver heeft sommige situaties zelf mee gemaakt!

Niet dat dit verhaal zich afspeelt in het heden. Het is ergens tussen 1930-1935 en een jonge dokter is in Darjeeling. Hij is één van de leden van een groep Engelsen die gaat proberen de top te bereiken van de Kangchenjunga. Deze berg heeft een nog dodelijker reputatie dan de Everest.

Stephen is op het laatste moment als vervanger aan de groep klimmers toegevoegd. Hij is arts en heeft in Londen z'n verloving op het laatste moment afgebroken. Hij realiseerde zich te veel te gaan lijken op zijn oudere broer Kit. Die is één van de deelnemers aan deze expeditie. Het wordt snel duidelijk dat niet alles koek en ei is tussen de broers, maar ja: er was een arts nodig.

Als Stephen terug gaat naar de bungalow waar de groep op bezoek is, neemt hij in de dichte mist een verkeerde deur. Hij ontmoet de gastheer die zich schuil houdt voor de groep. Deze gastheer is de enige overlevende van een expeditie die ongeveer 30 jaar eerder noodlottig verliep.

Het verhaal rond deze expeditie was en is de inspiratie voor Kit en Stephen. Maar de gastheer zinspeelt erop, dat het verhaal waar Kit en Stephen mee opgroeiden niet klopt. Hij wordt echter kwaad en weigert nog iets te zeggen.

De volgende ochtend verlaat de groep Darjeeling. De bergen zijn gehuld in mist. Het weer is slechter dan bij de expeditie van zo'n dertig jaar eerder. Een teken, of waarschuwing? De groep bestaat uit nuchtere Engelsen.

In eerste instantie zou een andere route gevolgd worden, maar uiteindelijk wordt er dankzij Stephen alsnog gekozen, precies dezelfde route als die eerdere expeditie te nemen. Ondertussen voelt de lezer de spanning stijgen.

Rivaliteit en verschillen tussen beide broers nemen toe. Maar ook tussen de andere expeditie-leden ontstaat wrijving. En dan zijn er de discriminatie, vooroordelen en gedrag van de Engelsen, versus tradities, ervaringen, geloof van sherpas.

'Thin Air' slaat op de lucht, hoger in de bergen. De ijler wordende lucht beïnvloedt het functioneren van het menselijk lichaam. Al gauw, moet Stephen zijn rol als dokter vervullen. Maar is het de ijler wordende lucht, of is er iets anders aan de hand? Een van de last-dieren lijkt te schrikken en stort in een afgrond. Stephen lapt tradities aan zijn laars. Kraaien duiken op.

Dit is een heerlijke combinatie van ouderwetse avonturenroman en spookverhaal dat garant staat voor een paar uur lees-plezier. Mensen die al iets meer gelezen hebben over bergbeklimmen komen bekende discussies tegen die toen speelden: klimijzers wel of niet; zuurstof wel of niet.

Aan het eind van haar verhaal vermeldt de schrijfster welke expeditie zij gebruikt heeft als inspiratie. Ze noemt nog wat boeken die wellicht ook interessant zijn om te lezen. Er was zelfs een kort lijstje met discussie-punten voor leesgroepen. Kortom: perfect verzorgde uitgave - tenminste, de Engelstalige druk die ik heb gelezen.