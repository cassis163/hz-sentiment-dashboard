'Verlichting' is als titel heel goed gekozen voor dit verhaal. Het kan op meerdere dingen slaan. Ten eerste op hoofdpersoon Scotts mysterieuze ziekte, waardoor hij steeds meer afvalt zonder dat er iets aan zijn uiterlijk verandert. Maar 'Verlichting' slaat ook op de toon van het verhaal in het geheel - Scotts ziekte heeft een positieve invloed op Scott zelf en de mensen om hem heen. Wrijvingen en ruzies worden opgelost en omgevormd naar vriendschap. Scott besluit om zijn laatste paar maanden te spenderen aan het helpen van zijn lesbische buurvrouwen die door de conservatieve mensen in Castle Rock worden vermeden en gediscrimineerd.

Stephen King is een schrijver die in heel veel verschillende genres schrijft en met succes. Met dit boekje neemt hij een duik in het genre van feelgood - ook al past dit boekje niet alleen in dat ene genre (geen enkele boek van hem past echt binnen één hokje), het bepaalt wel de hele toon van het verhaal. Doordat King nieuwe dingen blijft uitproberen blijft hij één van de beste en gevarieerde schrijvers die er zijn.

De omvang van een novelle past goed bij het verhaal en vooral de boodschap die King de wereld wil meegeven. Het gaat niet zozeer om het hoe of waarom van Scotts ziekte maar vooral hoe hij ermee omgaat en wat hij ermee doet. Zo wil hij zijn lesbische buurvrouwen, Deirdre en Missy, helpen om door de inwoners van Castle Rock tenminste getolereerd te worden en het liefst helemaal geaccepteerd. Vooral in het huidige klimaat van de Verenigde Staten, waarin het verhaal zich afspeelt, is dit boek heel actueel en relevant. Tolerantie, acceptatie, en vooral vriendschap zijn belangrijke thema's die binnen korte tijd op goede wijze worden uitgewerkt.

Interessant is ook dat het niet alleen Scott en de bewoners van Castle Rock degenen zijn die moeten leren te accepteren - Deirdre, één van de buurvrouwen, moet ook leren om haar vooroordelen en angsten opzij te zetten en andere mensen te accepteren. Niet iedereen is erop uit om haar te benadelen om wie ze is en dat ziet ze ook (ietwat te snel) in halverwege het boek.

De genoemde thema's worden goed uitgewerkt, maar op het einde kantelt het verhaal naar sentimentaliteit en dat is jammer. Het einde van het verhaal is nét wat te zoetsappig en gepolijst, maar vooralsnog is het geheel een mooi verhaal met een goede en actuele boodschap.