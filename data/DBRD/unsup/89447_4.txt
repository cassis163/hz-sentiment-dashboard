Affinity Konar behaalde haar Master of Fine Arts voor fictie aan de universiteit van Colombia en woont in Los Angeles. Affinity is opgegroeid in Californië. Ze is van Pools-Joodse komaf. Terwijl ze schreef aan Mischling, werkte ze als proeflezer, technisch schrijver en editor van educative werkboeken voor de jeugd. Mischling verschijnt in meer dan 15 landen.


Mischling is het indringende verhaal van een tweeling, Perle en Stacha, die de horror van Auschwitz en de experimenten van Josef Mengele probeert te overleven.
De zusjes komen in 1944 aan in het kamp Auschwitz tezamen met hun moeder en grootvader. Ze zijn Mischling: blond haar en bruine ogen, Arisch en Joods tegelijk. Dokter Mengele ontfermt zich over de meisjes en neemt ze op in zijn experiment. Stacha en Perle proberen de gruwel te overleven door zich terug te trekken in hun eigen wereldje, een magische wereld met hun eigen taal. Als Perle plots verdwijnt blijft Stacha erin geloven dat ze niet dood is. Anders zou ze dat beslist gevoeld hebben. Na de bevrijding gaat Stacha met Feliks op zoek naar haar tweelingzusje. Het wordt een barre tocht vol met hoop en gevaar, gedreven door wraak…wraak om de man te vinden die hun dit allemaal aangedaan heeft en op zoek naar een mogelijke toekomst.

Affinity Konar heeft een prachtige bloemrijke schrijfstijl. Ze neemt je mee in een verhaal dat zo gruwelijk is dat je nekharen recht overeind gaan staan. Het is het verhaal van twee meisjes, een tweeling, in oorlogstijd dat zich kenmerkt door verdriet, pijn, angst maar toch ook een zekere hoop. Hoop om dit alles te overleven. Stacha en Perle waren één, tot nazidokter Mengele hun magische wereld betreedt. Het is een boek vol met emoties. Je leeft mee met beide meisjes en je voelt de pijn die ze doorstaan moeten hebben. Wat een verschrikking moet dat geweest zijn.

‘Toen zag ik haar modderige voetafdrukken op de grond. Er kleefden vieze aanhalingstekens op de hielen, kleine plukjes modder waaruit bleek dat Perles vertrek niet zo plotseling was geweest dat ze was verdwenen zonder een smet achter te laten. Dit waren de sporen van een gestolen persoon. Deze afdrukken bewezen dat Perle standvastig was in haar liefde voor mij, zelfs als onze beulen haar weghaalden uit dit leven.’

Het verhaal pakt vanaf het begin en blijft boeien ondanks de gruwelijkheden en het laat je geen moment los. Een kunst om de lezer zo geboeid te houden!
Mischling is een rauw verhaal wat je diept raakt. Het is zeker een aanrader!