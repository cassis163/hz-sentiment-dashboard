A Song of Love and War is een boek volledig uit mijn comfort zone. De enige reden dat ik hem heb gekocht is het feit dat ik 3 uur lang op een boot zat zonder boek. Het heeft me aangenaam verrast! Het is het eerste boek van een drieluik, waarvan deel 2 net in het Engels is verschenen.

Kitty, Celia en Bridie zijn van jongs af aan vriendinnen, ondanks dat ze uit verschillende sociale klassen komen. Je volgt de drie dames gedurende 15 turbulente jaren.
Het verhaal is simpel en eigenlijk 13 in een dozijn, maar wat het zo leuk maakt is de setting: Ierland voor, tijdens en vlak na de Eerste Wereldoorlog. De overheersende rol van de Engelsen, de wegebbende macht van de aristocratie, het magische van het Ierse platteland en de langzame emancipatie van de vrouw passeren de revue op prachtige wijze.

Mijn enthousiasme wordt waarschijnlijk aangezwengeld doordat ik het boek kocht op de boot richting Ierland en hem tijdens mijn rondreis door het magische landschap heb gelezen. Ik kan me voorstellen dat het verhaal sowieso lekker wegleest, ook vanaf een strandstoel, berghut of je eigen luie bank.