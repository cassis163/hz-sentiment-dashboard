In 'Onverschrokken' neemt Fiona Higgins ons mee op reis naar Bali, waar 6 totaal verschillende individuen samenkomen voor een cursus ‘Overwin je angst’. Ieder van hen heeft een angst waar ze mee kampen, van vliegangst tot angst voor intimiteit. Samen gaan ze bijzondere uitdagingen aan om hun angsten te overwinnen, waardoor tot ieders verbazing warme vriendschappen en – uiteindelijk – zelfs een relatie ontstaan. Als de groep geconfronteerd wordt met een afschuwelijke gebeurtenis komen de ware karakters van de cursisten naar boven en blijkt dat ze hun angsten al beter onder controle hebben dan ze zelf denken.
'Onverschrokken' doet denken aan de film The Best Exotic Marigold Hotel, waarin een groep (weliswaar nogal oude) Britten naar India vertrekt om hun oude dag in een excentriek hotel door te brengen. Higgins trakteert ons op een verhaal over liefde, vriendschap en respect - voor elkaar, voor andere culturen en geloofsovertuigingen. Het Een vleugje humor, en veel informatie over Bali en haar bewoners: de Indonesische taal, de gewoonten, het eten, de religie. Een warme roman, geschikt voor in de koffer op vakantie!