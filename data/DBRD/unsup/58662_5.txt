Phobos van Victor Dixen is een van de mooiste boeken die ik de laatste tijd heb gelezen, en dat zegt wel wat.

De cover van het boek vind ik super mooi: een meisje, opgekruld, met op de achtergrond de planeet Mars (zoals later zal blijken). Het zwart met de rode kleur valt erg op, het boek had ik zeker opgepakt in de boekwinkel.
De tekst “Er is geen weg terug” doet een spannend boek vermoeden.
De plot op de achterkant van het boek, een datingshow tijdens een reis naar Mars, is goed gevonden. Maar zoals ook wordt vermeld, alles is niet zo mooi als het wordt voorgespiegeld: dromen worden nachtmerries en een weg terug is er niet. Dat klinkt erg goed!
De auteur heeft al twee keer een prijs gewonnen, met dit boek won hij ook een prestigieuze prijs.

Vanaf het begin was ik geboeid door het verhaal, ook omdat de ruimte mijn belangstelling heeft, en dat maakte het extra leuk.
Het verhaal wordt op twee verschillende wijzes vertelt, de een vult de andere aan, waardoor je als lezer meer informatie krijgt. Het wordt verteld in de tegenwoordige tijd, maar dat valt totaal niet op door de fijne schrijfstijl. Als lezer blijf je geboeid, ook omdat de kandidaten van de show allemaal een verleden hebben en proberen om op de andere kandidaat goed over te komen, want het is de bedoeling dat er een kolonie wordt gesticht op Mars.
Uiteraard zijn er ook mensen die geen goede bedoelingen hebben. Meteen in het begin wordt er al melding gemaakt van een “tragische gebeurtenis”, maar als lezer heb je geen weet hoe dit zal plaatsvinden. Dat maakt het extra spannend.

In het boek zijn ook verschillende illustraties en hierdoor wordt het extra leuk, omdat je zo meer begrijpt.

Het verhaal eindigt met een open einde, een climax met een einde waardoor ik het ontzettend jammer vind dat er (nog) geen vervolg boek is. Die komt er wel, maar wanneer? Ik ren meteen naar de winkel om dat boek te kopen zodra het leverbaar is, want ik ben razend nieuwsgierig hoe het verder zal gaan met Leonor en de anderen.

Ik kan dit boek aanraden, het is een verslavend boek, zo verteld dat je geboeid blijft lezen.
Het is een van de mooiste boeken die ik de laatste tijd heb gelezen! Ga dit boek lezen!