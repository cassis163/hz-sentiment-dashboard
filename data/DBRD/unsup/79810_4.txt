Emma is veroordeeld tot zes jaar gevangenisstraf. Deze jaren vallen haar heel zwaar. Zeker gezien het feit dat veel van haar medegevangenen haar buitensluiten omdat ze niet kan, niet mag praten. Toch is dit voor Emma de realiteit. Ze gaat door een storm van emoties als ze probeert haar leven weer op de rails te krijgen. Het contact met haar zus en haar moeder is verbroken. Haar kinderen ziet ze sporadisch, waar ze zwaar onder gebukt gaat, ondanks dat ze van mening is dat ze het verdient. Emma ziet zichzelf als een slechte vrouw.

‘Contact!’ is een aangrijpende psychologische roman. Het boek is geschreven vanuit het perspectief van Emma en begint op het moment dat Emma vier van de haar opgelegde jaren achter de rug heeft.

“Vrij. Het is als een beker Strawberry Swirl-ijs: zoet, af en toe wat stevigs om op te kauwen en het frisse van de aardbei. Het smelt in de mond en smaakt naar meer.”

Eens was Emma een succesvolle advocate. Van die vroegere Emma is echter nog bitter weinig over. Emma is depressief en dat komt onder meer omdat ze niet ‘mag’ praten… Hetgeen tegelijkertijd de voornaamste reden is dat ze geen contacten legt met medegevangenen. Om haar emoties te uiten gaat Emma schilderen.

Emma krijgt zelden bezoek. De enige die haar nog opzoekt is Renate, haar voormalig secretaresse. Waarom blijft deze vrouw Emma wel trouw? Gaat Emma op enig moment wel ‘praten’ en weet zij haar leven nog enige zin te geven? Je leest het in ‘Contact’.

“Ik wil best over dingen praten, maar alleen als ik mag kiezen waar het over gaat. Ik heb geen zin om me te laten dwingen om het over een onderwerp te hebben dat me niet aanstaat. Volgens mij heb ik die keuze.”

Van der Ham heeft met ‘Contact!’ een uiterst indringende en intrigerende thriller met psychologische elementen afgeleverd. Zij weet haar lezers direct te boeien en houdt die aandacht vast tot aan het einde van het boek. Dat is knap, meestal is er wel een moment van neergang in de concentratieboog van een verhaal. Daar is echter in ‘Contact!’ geen enkele sprake van.

De schrijfstijl van deze auteur is vlot en plezierig en Van der Ham weet bovendien haar personages bijzonder treffend te karakteriseren. Zó treffend dat ze heel dichtbij komen en je haast het gevoel hebt ze persoonlijk te kennen. Dat is overigens ook te danken aan de natuurlijke en levendige dialogen.

‘Contact!’ gaat vooral over doorzetten, accepteren, inzicht en vergiffenis en over het feit dat het nooit te laat is voor het omgooien van het roer.

“Toen had ik erkenning, nu heb ik die op een heel ander gebied terug. Eigenlijk bevalt deze manier me nog beter dan de vorige. Het voelt special, omdat het nu gaat om iets wat echt uit mezelf komt.”

Was het vorige boek van Van der Ham, ‘Controle’, al een goed boek; met ‘Contact!’ overtreft Van der Ham zichzelf. Een boek met een heftige lading en veel diepgang.

Over de auteur
Esther van der Ham (1972) schrijft en illustreert kinderboeken, richtte Droomvallei uitgeverij op en verzorgt creatieve workshops voor volwassenen en kinderen. Van der Ham heeft voor haar boek geput uit eigen ervaringen op het gebied van depressiviteit in de hoop het begrip voor mensen met een depressie te vergroten.

Uitvoering
Droomvallei Uitgeverij
ISBN 9789491886881
Paperback, 250 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/