Goede voornemens zijn het onderwerp van gesprek in deze tijd van het jaar. Wil je afvallen, gezond eten of stoppen met roken? Het lijkt wel over een tweedeling is: mensen die goede voornemens maken en mensen die er niets mee doen, zich er tegen afzetten. Goede voornemens lijken vaak te mislukken, als de kilo’s eraf zijn, komen ze er net zo hard weer aan. De sportscholen zijn in januari gevuld met mensen die meer willen sporten, maar in februari lijken ze weer leeg te zijn. Hoe kan dat toch?

Gretchen Rubin, die je misschien wel kent van het boek ‘The happiness project’ gaat op zoek naar wat nou precies gewoontes zijn en wat die gewoontes met je doen. Is het beter om goede voornemens te hebben of kun je beter van sporten en gezond eten een gewoonte maken? Dit en nog veel meer onderzoekt Gretchen Rubin in ‘Steeds beter’. Ze komt erachter dat er vier typen mensen zijn, die ieder op hun eigen manier reageren op regels, deadlines en gewoontes. In ‘Steeds beter’ staan niet alleen deze types uitgebreid beschreven, je krijgt ook in elk hoofdstuk inzicht over wat jouw type inhoudt en hoe je het beste met gewoontes en regels om kunt gaan.

Gretchen Rubin geeft handvaten die op elk type zijn afgestemd, waardoor je die goede voornemens om kunt zetten naar gewoontes. Een voornemen om af te vallen lijdt vaak tot een deadline. ‘Als ik 20 kilo afval, dan koop ik een nieuwe garderobe voor mezelf’, maar waarom zou je jezelf belonen als ‘3x per week wandelen’ beter bij je past en een gewoonte wordt. Je beloont jezelf toch ook niet als je 20 keer je tanden hebt gepoetst? Dit is een goede gewoonte, maar die blijf je altijd doen. 3X per week wandelen is op de langere termijn beter voor je gezondheid en als het eenmaal een gewoonte is, is het ook makkelijker en langer vol te houden.

Door de manier van schrijven is dit boek niet alleen gevuld met interessante psychologie en ‘Oh ja’-momenten, maar leest het ook gewoon grappig. Je krijgt gelijk zin om oude gewoontes aan te pakken en die te veranderen in nieuwe gewoontes. Gretchen Rubin geeft je genoeg voorbeelden, hoe je het wel en hoe je het niet moet doen. Niet alleen een goed boek voor het begin van het nieuwe jaar, want met nieuwe gewoontes kun je elke dag wel beginnen.

‘Steeds beter’ is niet alleen een boeiend boek over de psyche van de mens, maar is ook zeker een aanrader als je geen voornemens maar gezonde gewoontes wilt hebben.