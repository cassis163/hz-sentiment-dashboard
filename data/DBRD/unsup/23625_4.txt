Vakantie!
De twee hartsvriendinnen Froekje en Mies gaan op vakantie, wel tegelijkertijd maar niet samen! Dat is een tegenvaller!
Froekje en haar moeder gaan op de fiets naar Terschelling om daar te kamperen in een tent en Mies gaat met haar broer en haar ouders naar Rhodos en willen daar gaan logeren in een luxe hotel m√©t zwembad.

Froekje is elf jaar en krijgt van haar opa Theo haar eerste mobieltje om zo via WhatsApp toch contact te kunnen houden met de tienjarige Mies.

De auteurs Sandra Kuipers en Mireille Hovius hebben in dit derde deel over de twee BFF's ook weer goed rekening gehouden met de leeftijd van de twee meiden. De gevoelens die op deze leeftijd naar boven komen worden op een eenvoudige maar duidelijke manier besproken en zijn zeker herkenbaar voor meisjes vanaf negen jaar.

Het leuke van dit omdraaiboekje is, dat je er mee kunt doen wat je maar wilt; lees eerst een hoofdstuk over Froekje, draai het boek om en lees dan een hoofdstuk over Mies. Dat kan zonder problemen, maar je kunt ook het hele verhaal over de ene vriendin lezen en daarna dat van de andere. Omdat ze steeds appen met elkaar kunnen ook de lezers volgen wat de meisjes onafhankelijk van elkaar meemaken op het eiland waar ze zijn.

De liefde komt om de hoek kijken bij allebei, maar toch niet met dezelfde verwachting. Ook deze gevoelens worden goed neergezet, zonder dat iemand zich daar over op hoeft te winden. Het past helemaal in het verhaal.

Wat ik ook leuk vind is dat de problemen besproken worden die vakantiegangers hebben met sommige hotels in het buitenland; soms wordt een hotel of resort zo snel uit de grond gestampt dat het zelfs nog niet af is wanneer de gasten arriveren die daar wel al kamers geboekt hebben.

Ik heb weer genoten van deze twee meiden. Ze groeien op en worden echte tieners, dat is zeker!
Mocht iemand het verhaal nog niet zelf kunnen lezen is dat geen enkel probleem; het is een hartstikke leuk boekje om uit voor gelezen te worden.
Ik kijk uit naar een volgend verhaal met Froekje & Mies in de hoofdrol.