Vorig jaar las ik al "Getekend vonnis" van deze auteur en ik weet nog dat ik dit boek subliem vond. Ik besefte dat een thriller schrijven heus niet zo gemakkelijk was als men wel denkt.

In dit verhaal wordt het hoofd van een lab in Kreta dood teruggevonden. Bij zijn lijk ligt er een afscheidsbrief waardoor iedereen denkt dat het zelfmoord is. Iedereen, behalve zijn zwangere verloofde. Zij vraagt aan de Leuvense hoofdinspecteur Thomas Berg om de zaak te onderzoeken.
In datzelfde lab wordt een ontdekking gedaan dat de medische wereld op zijn kop zet. Freelance journalist Andreas Kurver heeft er zijn bedenkingen bij en spit het helemaal uit tot op het bot. Maar dat komt hij iets te weten wat niet voor buitenstaanders bedoeld is...
Ondertussen leert Thomas Berg de knappe Haynee Deferm kennen. Zal hij dan toch, na jarenlang alleen wonen, een partner vinden? Of lijkt het sprookje weer mooier dan het in werkelijkheid is?

Het boek bestaat uit een voorspel, drie bedrijven en een naspel. Ik verzin het echt niet, zo staat het in het boek. De bedrijven eindigen met een cliffhanger waardoor je echt wel verder wilt lezen.

De schrijfstijl van Jo Claes is meevoerend. Pagina na pagina houdt hij je in zijn greep. Knappe wetenschappelijke uitleg, zonder overdreven moeilijkheden, gecombineerd met knap uitgeschreven dialogen. Heel leuk om te lezen!

Net als in "Getekend vonnis" vallen de puzzelstukjes weer op zijn plaats op het einde. Dacht ik, want ook daar verrast Jo Claes me.

"De mythe van Methusalem" is een subliem geschreven misdaadverhaal. Hij heeft de Hercule Poirot publieksprijs gewonnen en helemaal terecht. Misschien was de hoofdprijs ook wel terecht geweest. Wie Jo Claes nog niet kent, haast je naar de boekhandel of de bib en geniet van deze Vlaamse topper in de misdaadverhalen! :-)