Mike Bullen is scriptschrijver van de Britse televisieserie Cold feet. Hij woont met vrouw en kinderen in Sydney en Vertrouw me is zijn eerste roman.

Wat gebeurt er als er twee getrouwde mannen moeten overnachten in een hotel, een paar biertjes teveel drinken en ook nog eens twee aantrekkelijke vrouwen tegenkomen? Greg is een populaire jongen die het altijd goed doet bij de dames, maar ook in zijn werk als verkoopmedewerker scoort hij goed. Zijn collega Dan is een rustige, een beetje saaie man en hij heeft moeite elke maand zijn verkooptarget te halen. Als ze de mooie Liz en Lynda tijdens een conferentie tegen het lijf lopen, probeert Greg om Dan over te halen om voor één keer eens vreemd te gaan. Uiteraard verloopt het allemaal anders dan het oorspronkelijke plan was.

Bullen heeft er een leuk verhaal van weten te maken. Zijn schrijfstijl is toegankelijk en met veel humoristische vergelijkingen (“zijn bekering was zo razendsnel gegaan als de geestelijke haarspeldbocht die St.Paulus onderweg naar Damascus maakte”).

Het boek gaat over vertrouwen en ontrouw, maar ook over vriendschap en familiebanden. Hoe gaan beide echtgenotes om met het feit dat hun mannen ontrouw plegen? Hoe reageert de familie van beide mannen op alles wat er gebeurt is en de gevolgen hiervan? Erg leuk om te lezen is, hoe Dan verandert door alles wat er is voorgevallen. Van een loser transformeert hij in een snelle jongen, waarbij alles lijkt te lukken; een rol die eerder altijd voor Greg was weggelegd.

De vriendschap tussen Dan en Greg is in het begin een beetje vaag. Ze zijn collega’s, maar ik krijg niet het idee dat ze altijd al vrienden voor het leven waren, ook al is dat wel wat Bullen probeert neer te zetten. Ze zijn meer twee collega’s die in hetzelfde schuitje terecht komen. Door alles wat ze samen meemaken, wordt hun band echter wel enorm versterkt, zodat ze uiteindelijk toch eindigen als goede vrienden.

Het perspectief in het verhaal wisselt regelmatig en voor mijn gevoel is dat iets te chaotisch. Je leest de gedachten van de mannen, de vrouwen maar ook van de bijrollen door elkaar heen in één alinea. Het voordeel is wel dat je meer inzicht krijgt in de belevingswerelden van deze mensen. Vooral voor het karakter van Howard (hotelreceptionist) is dit een leuke toevoeging.

Vertrouw me is een heerlijk feel-good-boek en perfect om te lezen tijdens de Kerstdagen.