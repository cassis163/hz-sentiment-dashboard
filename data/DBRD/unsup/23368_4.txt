Er is iets magisch aan Ontworteld. Misschien is het de verhaallijn, de geweldige personages en de groei die zij meemaken of de schrijfwijze. Maar, één ding staat vast: Ontworteld is een boek dat je gelezen moet hebben. En wat ben ik onwijs blij dat ik dit boek al voor de publicatiedatum mocht lezen!

In de blurb wordt vooral naar voren gebracht dat het verhaal draait om Agnieszka en een tovenaar die de Draak wordt genoemd. Ik verwachtte dan ook een Beauty and the Beast-achtig sprookje, maar het verhaal zat toch wat anders in elkaar. Dit boek draait namelijk voornamelijk om het gevaar van buitenaf: het Woud. Het gaat niet zomaar om een flink aantal bomen bij elkaar, maar om een levend wezen; een kwade invloed die aan terrein probeert te winnen en iedereen die het binnenstapt, niet meer naar buiten laat stappen.

Het Woud heeft iets lugubers. Waar je normaal de vijand aan kan wijzen en haten, zit het in dit geval anders in elkaar. Je stapt het Woud binnen en als je niet wordt aangevallen, word je van binnenuit vergiftigd. Het is onbekend, eng en op sommige momenten gruwelijk. Maar het is bovenal enorm tof. De vijand zit ingewikkeld in elkaar en dat maakt hem intrigerend.

Wat mij vooral is opgevallen aan Ontworteld, is hoe onwijs goed het in elkaar zit. De verhaallijn is duidelijk uitgedacht, maar ook de personages zijn goed uitgewerkt. Novik geeft iedereen een verhaal, of ze nou een belangrijke rol in het boek hebben of niet. En mag ik ook even mijn liefde uiten voor Agnieszka? Het is tijden geleden dat ik een boek heb gelezen waarin een vrouw zo sterk wordt neergezet. En de vriendschap tussen haar en haar beste vriendin, Kasia, is zó ontzettend mooi om over te lezen. Girlpower all the way <3

Het verhaal was eigenlijk continu interessant. In het midden kakte het voor mij wat in, maar dat werd gelukkig snel weer opgepakt. Wel merkte ik dat ik soms een beetje de draad kwijtraakte. Ik denk echter dat dat meer te wijten is aan het feit dat ik maar weinig fantasy lees, dan aan de manier waarop Novik het verhaal heeft neergepend (want geloof me, dat is glorious).

Er gebeurt zoveel in Ontworteld, dat je je bijna afvraagt hoe Novik het allemaal in één boek heeft weten te persen. Maar het werkt. Geen enkel moment had ik het idee dat iets te gehaast werd behandeld. Ontworteld is van begin tot eind geweldig. Een must-read, wat mij betreft. Of je nou van fantasy houdt of niet.