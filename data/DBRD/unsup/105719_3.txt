Een verhaal dat door de manier van vertellen, het snelle wisselen van verhaallijnen en het overladen met technische snufjes het lezen voor mij niet gemakkelijker maakte. Het gebruik van afkortingen waarvan ik de betekenis niet kende, maar waarvan achter in het boek een verklarende woordenlijst te vinden is, zorgde voor nogal wat heen en weer geblader. Vaak kon ik de betekenis wel vermoeden, maar ik wilde het dan toch zeker weten. Dat is mijn manier van lezen, ik wil zeker weten wat er staat.
Er staan nogal wat nieuwigheidjes op papier, maar deze nieuwe snufjes zijn zeker niet ongeloofwaardig. Ook word beschreven hoe het in de toekomst verkeerd zou kunnen gaan tussen de wereldmachten en er een nieuwe wereldoorlog zou kunnen ontstaan. De bespreking van dit onderwerp en de invulling van de tegenstanders en de locaties zijn knap gedaan.

Mike en Jamie zijn twee personages die me het meest aanspraken. Door de korte stukjes waar we wisselen van locatie en van personages, kun je niet echt een band krijgen met de anderen. Dat vond ik wel jammer, daar hebben de auteurs kansen laten liggen. Het taalgebruik van de personages is passend voor militair personeel van marine en luchtmacht. Het is een opsomming van technologische hoogstandjes die verwerkt zijn in een verhaal, maar de nadruk ligt minder op het verhaal dan op de kennis van tegenwoordige high-tech en de mogelijkheden daarvan. Dat gevoel bleef bij mij achter.

Een volgend boek van deze auteurs zou ik zeker lezen in de verwachting dat er meer inhoud aan de rol van de personages gegeven zou worden, zodat het de lezer meer verbonden met hen houdt.
Het verhaal bleef spannend genoeg om me aan het lezen te houden.