Eigenlijk heeft het boek niet eens een groots verhaal. En voor zover het dat wel heeft, is dat ondergeschikt aan het oog voor detail. Verwacht geen wereldgeschiedenis of politiek, maar eerder het alledaagse. En hoe dat alledaagse ingrijpt op ons leven, op ons welzijn en ons geluk. Dit boek blinkt uit in de voor velen herkenbare details, die als een optelsom van het onvermijdelijke functioneren.

Daarin schuilt vooral de kracht van het verhaal: een aaneenschakeling van anekdotes die ons een spiegel voorhouden van ons onvermogen dat te doen wat zo gewenst is. Die ons leren hoe we als mens allesbehalve volmaakt zijn, hoe we allemaal onze kunsten en knorrigheden bij ons dragen. Dit boek had in dat opzicht de helft korter gekund, maar dan had ik zeker een tweede deel aanbevolen.