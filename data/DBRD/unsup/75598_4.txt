De zelfhulpboeken en daaruit voortvloeiende rages waarmee we tegenwoordig om de oren geslagen worden zijn eindeloos: Getting things done, Uit je burn-out, De helende kracht van acceptatie, 365 dagen succesvol, Hellweek, De maakbaarheid van het geluk, Opgeruimd!, Miracle Morning: de nieuwe ochtendroutine,… om maar enkele te noemen.

Vorig jaar kwamen auteurs Francesc Miralles en Héctor García op de proppen met een nieuw concept, ikigai. Alweer een eendagsvlieg, of toch niet? Hun boek Ikigai. De Japanse geheimen voor een lang en gelukkig leven werd meteen een bestseller en de vertaalrechten werden verkocht aan dertig landen. Uit interviews met honderdjarigen distilleerden ze een methode om enerzijds heel oud te worden, en anderzijds ook buitengewoon gelukkig te blijven. Wat deze gids anders maakt dan eender welk boek voor zelfontplooiing is de insteek. Alle tips uit dit boek leiden je via simpele veranderingen in de richting van je ware roeping, de ikigai waardoor je het eeuwig geluk kunt vinden. Het boek staat bol van nuttige en meteen toepasbare tips om mentaal en fysiek gezonder door het leven te gaan. Het enige minpunt is dat de echte drijfveer, namelijk het concreet vínden van je ikigai een beetje ontbrak. Na verschijning van het boek kregen de auteurs dan ook honderden brieven van lezers die geïnspireerd werden door hun methode, maar nog hulp nodig hadden bij het vinden van hun persoonlijke levensdoel. Het resultaat is dit praktische werkboek Vind je ikigai. Breng het Japanse geheim voor geluk in de praktijk. In tegenstelling tot het vorige boek dat je gratuit tips en tricks aanreikte, is dit er eentje om hard mee aan de slag te gaan. Je ikigai vind je niet vanuit je luie zetel.

Vind je ikigai is gestructureerd rond een metaforische treinreis door verleden, heden en toekomst, langs 35 stations die elk een ander concept belichten die je in de richting van je levensdoel drijven. Een handige samenvatting daarvan staat achteraan in het boek. De sleutel is om geen kleine veranderingen na te streven maar een volledige ommekeer in je denken teweeg te brengen. De Japanse shinkansen is immers pas ontstaan nadat ingenieurs het concept ‘trein’ radicaal anders gingen bekijken. Dit shinkansen-effect is wat we moeten nastreven bij schijnbaar onmogelijke doelen.

Houd pen en papier bij de hand om de vragen en opdrachten zo goed mogelijk uit te werken. Maak een reis door je leven en breng in kaart wat je allemaal leuk vindt, goed kan, vroeger een hekel aan had, etc. De auteurs zetten je aan het werk door de juiste vragen te stellen, door je groot te laten dromen, slechte gewoontes onder de loep te nemen, de juiste deugden na te streven, en dat alles op een heel praktische manier. Het boek is niet zweverig maar opnieuw heel praktijkgericht. Wist je bijvoorbeeld dat een doel of project in je leven meer kans op slagen heeft als je het een krachtige naam geeft? Probeer de dagboeksuggesties uit, of schrijf elke dag een haiku om zicht te krijgen op je gedachten. Ook de handige lijstjes zoals die uit het vorige boek ontbreken hier niet. Laat je inspireren tot random acts of kindness, manieren om trager te leven, jezelf te coachen en nog veel meer.

Je ikigai vinden is een proces van lange adem, maar ben je gemotiveerd genoeg om er de nodige tijd en moeite voor op te brengen, dan zal het ongetwijfeld zijn vruchten afwerpen en een grote verandering in je leven teweegbrengen.