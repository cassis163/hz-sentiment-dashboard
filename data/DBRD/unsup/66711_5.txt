Over De echomoorden
Het 414 pagina’s tellende boek is onderverdeeld in 45 hoofdstukken.
De hoofdpersoon is Harper McClain. Zij is een toonaangevende verslaggever in Savannah. Harper ontdekt dat een moord op een vrouw exact onder de zelfde omstandigheden is gepleegd als de moord op haar moeder. 15 jaar geleden. De moordenaar van haar moeder is nooit gevonden. Zij ziet gelijkenis en is vastbesloten de moordenaar van haar moeder alsnog te ontmaskeren.
Lukt het haar?

Leeservaring
Direct vanaf het begin van het boek wordt de lezer de journalistieke wereld in gezogen. De hectiek van de constante gesprekken op de politiescanner. De codes en het snelle reageren zodra er een voorpagina gebeurtenis via de scanner te horen is. We leren Harper kennen als een gedreven journaliste, haar redacteur Baxter, de fotograaf Miles, waar Harper veel mee samenwerkt in haar artikelen en de verschillende personages bij de politie. Onder andere inspecteur Smith, die een soort van vaderrol speelt in het leven van Harper sinds de moord op haar moeder. Een overzichtelijk hoeveelheid personages. Niet te ingewikkeld. Harper wordt door de auteur sterk neergezet. Haar gedrevenheid en risico’s die ze daarbij neemt maken dat je helemaal opgaat in haar speurtocht. De wisseling tussen privé en zakelijke belangen van Harper zorgen er voor dat je een band voelt met haar. De schrijfstijl van Daugherty is heel aangenaam. Geen moeilijke zinnen. Wat korte beschrijvingen van omgeving of personages, zodat je er zelf een mooi beeld van kunt vormen. En duidelijk te merken is ook de achtergrond van de auteur. Misdaadverslaggever.
Het onderzoek van Harper wordt dan ook mooi beschreven. Je wordt meegezogen in haar zoektocht en probeert zelf de dader te ontdekken. Of dat je lukt? De auteur heeft in ieder geval een verrassend plot zorgvuldig uitgewerkt.
Daugherty’s eerste thriller voor volwassenen De echomoorden heeft er voor gezorgd dat zij zichzelf in de schijnwerpers heeft geplaatst. We kijken uit naar haar volgende thriller.