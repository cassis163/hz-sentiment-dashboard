Eenvoud hoeft niet saai te zijn, dat maakt De zilveren lepel, Quick en Easy duidelijk. Als de titel de Zilveren Lepel je bekend voorkomt dan is dat zeker niet gek. Want het originele Italiaanse kookboek van 3 kg en 2000 Italiaanse recepten bestaat al ruim 60 jaar. Sinds 2012 mogen we er ook in Nederland van genieten, maar een snelle rekensom leert wel dat het een raadsel is waarom er dan een sticker op het boek staat met ‘tien jaar De Zilveren Lepel’.  

Wel leert een korte Google-sessie dat er veel deelboeken van De Zilveren Lepel verkrijgbaar zijn: de Kookschool pizza, de Kookschool pasta, Toscane en nog enkele exemplaren. Kennelijk vonden vele mensen de Italiaanse Bambini van 3kg net wat teveel geworden en is het praktisch een boek in delen uit te brengen.  

Hoewel de basis voor dit boek van origine al uit 1950 stamt, zijn de recepten gemoderniseerd en is Quick en Easy zo ingericht dat hierin recepten staan die je, niet verrassend, snel en makkelijk en binnen 30 minuten op tafel kan toveren.  

De opbouw vindt plaats in de traditionele Italiaanse keuken met Antipasta (Bruschetta, panzanella, Carpaccio), Primi (Lasagne bolognese, Spaghettini vongole, Risotto), Secondi (Milanese koteletten, Kiprolletjes met salie, Tong met tijm), Bijgerechten, Nagerechten en dranken en een verrassend hoofdstuk met enkele basisrecepten voor onder andere mayonaise, ragu en salieboter.  

Als je dan als een echte Mamma, Nonna of Pappa in de keuken aan de slag gaat, houd er dan rekening mee dat de bereidingstijd van de gangen circa 30 minuten per stuk telt. Een lasagne vergt ook wel wat meer voorbereiding, maar doorgaans zijn inderdaad alle recepten met een minuut of dertig gereed. Ook de desserts.  

De recepten zelf bevatten weinig toelichting hoe een recept zal smaken of tips voor de voorbereiding of welk keukengerei je nodig hebt. Dit is niet per se storend, want een titel als pappardelle met bloemkool en gorgonzola bevat niet echt veel verrassingen. Bij een frittata met kruiden biedt de ingrediëntenlijst uitkomst. De ingrediënten voor de recepten zijn overzichtelijk en niet veeleisend en gaan grotendeels uit van verse producten en soms iets kant en klaars (taartbodem, blikje mais). Gek is wel dat het ene recept uitgaat van verse pasta en andere weer van gedroogde.  

Qua hoeveelheden is het enige bezwaar de hoeveelheid groenten. Je zal bij elk gerecht toch wel een bijgerecht moeten serveren met groenten. Een pasta uit dit boek is dus niet direct een volwaardige maaltijd. Net zoals een Tong met tijm. Het is iets wat overigens gewoon is voor de meeste Italiaanse kookboeken, waarbij er traditioneel bijgerechten of meerdere gangen worden geserveerd. Niet erg, wel iets om rekening mee te houden dat je veelal met één recept niet klaar bent met koken. De foto’s geven de sfeer weer van het boek, simpel maar smaakvol. What you see is what you get met dit boek. De bereidingswijzen zijn tenslotte ook enorm makkelijk. Groot lettertype, zelden een pagina groot. Zo simpel kan koken zijn.  

Penne met zwarte olijven
Voor 4 personen
Voorbereiden 15 min
Klaarmaken 15 min

150 g ontpitte zwarte olijven, in plakjes
175 ml slagroom
350 g penne
25 g gerapste parmezaan
zout  

Doe de olijven en room in een middelgrote pan en laat ze circa 15 minuten op laag vuur pruttelen.  

Kook de penne intussen in een grote pan kokend water met zout beetgaar en laat ze uitlekken. Roer ze met de kaas door de saus en zet het gerecht op tafel.  

De Zilveren Lepel Quick en Easy levert 100 snelle, traditionele, Italiaanse recepten. Recepten die echt uit de verf komen als je gewoon goede en verse ingrediënten gebruikt. In alle eenvoud en met de kritiek dat je vaak nog wel iets aanvullends moet koken voor een volwaardige maaltijd, staat dit boek na 60 jaar nog steeds als een huis. Een boek dat prima in je boekenkast past als je nog geen traditioneel Italiaanse basis in je bezit hebt. En heb je veel ruimte in je boekenkast? Geef dan twee tientjes meer uit, dan heb je de 3 kg zware editie en er nog 1900 recepten bij.