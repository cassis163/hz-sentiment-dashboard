Elle is vanaf jongs af aan fan van de serie Starfield. Samen met haar vader keek ze urenlang naar de scifi-serie. Haar vader organiseerde ExcelsiCon, een grote sci-fi conventie, waar alle fans zich verzamelen. Haar vader is inmiddels al aantal jaren overleden en ze is sindsdien niet meer naar ExcelsiCon geweest. Ze woont samen met haar stiefmoeder en stiefzussen, die niks met Starfield hebben en haar liefde niet begrijpen.
Maar dan komt Starfield weer groot in het nieuws door een nieuwe film met een populaire cast. Soapster Damien Freeman krijgt de hoofdrol van Federation Prince Carmindor. Elle is niet blij met deze casting en uit haar kritiek in een vlammende blogpost..

Ashley Poston heeft op een leuke manier deze Cinderella hervertelling geschreven. Niet magie maar fandom speelt een grote rol in dit verhaal. Elle is een enorme fangirl en vindt het heerlijk om die liefde met andere te delen. Ze heeft wel wat moeite met de niet echte fans die niet eens alle afleveringen van de serie hebben gekeken maar juist opeens fan worden voor de nieuwe film. Elle oordeelt ook wat snel over Damien omdat hij tijdens een interview niet alle Starfield-trivia weet. Maar eigenlijk maakt Damien expres een fout om niet als te grote fan over te komen. Dit doet hij op advies van zijn vader, zelf zou hij graag willen vertellen hoe Carmindor zijn droomrol is.

Het feit dat fandom zo belangrijk is in dit boek is heerlijk als je zelf ook van fandoms houdt. Starfield is een verzonnen fandom maar is zo gedetailleerd omschreven dat je zou willen dat je ook de afleveringen kon kijken. Er zitten daarnaast leuke verwijzingen naar andere fandoms zoals die van 'The Lord of the Rings':

‘She reaches out to take the jacket. I hesitate for a moment, like Frodo with his Ring, but then I remember how much crap Frodo walked into and I'd rather not end up like Frodo. So I give it to Sage.’

Elle is sympathiek en werkt hard. Ze doet veel in het huis en heeft ook een bijbaantje bij de veganistische foodtruck The Magic Pumpkin. Daar werkt ze met Sage, die ze langzaam meer laat kennismaken met de wereld van Starfield en de daarbijhorende fandom. Zo neemt Elle Sage ook mee naar ExelsiCon:

‘Holy shit, she says. ‘I’m in nerd heaven.’
‘Oh, young Padawan,’ I tell her, waving my hand toward the room, ‘everything the light touches is our kingdom. Let’s go explore it.’

De hoofdstukken wisselen af tussen Elle en Damien en daardoor weet je wat ze beide denken en doormaken. Ze komen toevallig in contact maar weten van elkaar niet met wie ze echt praten. Damien weet bijvoorbeeld niet dat hij praat met de blogster die hem enorm afkraakte. Het verhaal heeft daarin wel wat weg van de romkom 'You’ve got mail'. Elle en Damien krijgen een band door over Starfield te praten en dat is erg leuk om over te lezen. Iedere fangirl weet hoe heerlijk het is om met iemand te kunnen praten over je favoriete serie of personage. Uiteindelijk weet het verhaal niet echt te verrassen, het is voorspelbaar en dat is jammer. Toch blijft het een heerlijk feelgood boek om te lezen.

Poston weet een schattige Cinderella hervertelling te maken vol met fangirl verwijzingen. Verruil het bal voor een scifi-conventie, de baljurk van de fairy godmother voor de ideale cosplay-outfit en de koets voor een veganistische foodtruck en je hebt deze heerlijke YA-hervertelling!