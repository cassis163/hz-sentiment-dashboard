In dit derde deel over de intrigerende familie Cazalet volgen we voornamelijk de drie jongvolwassen meisjes Louise, Polly en Clary tijdens de Tweede Wereldoorlog. Tussendoor komen de andere leden van de familie en hun personeel aan bod in de hoofdstukken over “De familie”.

De toch wel naïeve Louise is getrouwd met de oudere Michael die echt een moederskindje blijkt te zijn. De invloed van schoonmoeder Zee is nogal bijzonder te noemen. Ook bevalt Louise van haar eerste kindje en dit gaat zeker niet over rozen. Clary en Polly staan voor de keuze wat ze nu moeten gaan doen. Zoeken ze net als Louise een man of gaan ze een opleiding volgen en zo ja welke dan. Ze beloven in ieder geval dat ze elkaar altijd alles zullen vertellen. De oorlog heeft duidelijk veel invloed op de keuzes die er zijn en de keuzes die ze maken. Howard heeft de gave om je mee te nemen in de gedachtegangen van de jonge meisjes.

Verwarring is een toepasselijke titel voor dit boek, niet alleen zijn vrijwel alle personages op de een of andere manier verward, ook als lezer moet je goed opletten. Door de vele personages die ook nog eens snel afgewisseld worden moet je je hoofd erbij hebben en heb je soms pas na een aantal regels door over wie het gaat. Het tempo is in dit deel flink hoger dan in deel 1 “Lichte jaren”. Waar deel 1 nog vol mooie lange beschrijvingen stond over de natuur, kleding en de omgeving lijkt het in dit deel af en toe alsof er zoveel mogelijk gebeurtenissen moesten plaatsvinden.

Het verhaal leest heerlijk vlot weg. Door het hoge tempo en het vele vreemdgaan begint het wel hier en daar wel wat op een soap te lijken. Het boek eindigt met een echt cliffhanger. Je krijgt antwoorden op een aantal vragen, maar er blijven ook nog open eindes die je nieuwsgierig maken naar deel 4. Het soap gehalte had wat mij betreft net iets minder mogen zijn om het wat realistischer te houden, daarom 3 sterren voor dit deel.