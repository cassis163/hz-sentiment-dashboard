De jongen in de koffer is de eerste thriller van het kersverse Deense duo Lene Kaaberbøl (1960) en Agnete Friis (1974). Lene Kaaberbøl schreef al 30 jeugdboeken waarvan over de hele wereld 2 miljoen exemplaren werden verkocht. Agnete Friis is journaliste en schreef in 2002 al een thriller. Met De jongen in de koffer werd in eigen land de Harald Mogensen Award in de wacht gesleept voor de beste thriller van 2008. Tevens werd het boek genomineerd voor de Glasnøglen Award 2009 voor de beste Scandinavische thriller van het jaar. Een droomdebuut voor het nieuwe schrijversduo. Gelukkig hoefden de Nederlandse lezers niet al lang te wachten op een vertaling.
Het verhaal draait om de overgave van een koffer tegen een hoop geld. Maatschappelijk werkster Nina Borg krijgt van haar vriendin Karin het verzoek om een koffer uit een kluis van het station van Kopenhagen te halen. Tot haar schrik herbergt de koffer een driejarige naakte jongen die amper in leven is. Nina besluit de herkomst van de jongen te achterhalen en raakt verstrikt in een levensgevaarlijke zoektocht.
Behalve Nina Borg maakt de lezer kennis met de rijke Deen Jan Marquart die met een foute transactie bezig is, met de ingehuurde crimineel Ju?as die ervan droomt om samen met zijn vrouw Barbara een rustig leven op te bouwen in Krakow, en met de in Vilnius wonende Sigita Maekiene die op een dag haar driejarige zoontje Mikas kwijtraakt.
Alle personages hebben natuurlijk te maken met de jongen in de koffer. In korte hoofdstukken die steeds vanuit één karakter zijn geschreven lichten Lene Kaaberbøl en Agnete Friis steeds een tipje van de sluier op. De spanning wordt daardoor subtiel opgevoerd. Voor een zwaar maatschappelijk thema als kinderhandel weten de schrijfster de uiteenlopende beweegredenen van de acteurs goed inzichtelijk te maken, zonder te oordelen. Dat maakt De jongen in de koffer tot een moderne zedenschets, waarin geen winnaars of verliezers bestaan. Uiteindelijk streeft iedereen zijn geluk na. De plot is verrassend. De stijl waarin De jongen in de koffer geschreven is, is helder en vlot (kennelijk is het schrijven van jeugdboeken een prima basis voor het schrijven van thrillers). Het lijkt bijna een perfect thrillerdebuut van het duo Lene Kaaberbøl en Agnete Friis.
Toch zijn er ook een paar minpunten. Het personage Nina Borg heeft iets ongeloofwaardigs. Ze zeult een boek lang met een driejarig jongetje rond zonder hulp van anderen in te roepen. Hopelijk kijken de schrijfsters nog eens kritisch naar het karakter dat ze ook in hun volgende boek zullen inzetten. Ook is het jammer dat de ontknoping uitgebreid vanuit de verschillende personages wordt beschreven wat een hoop onnodige herhalingen oplevert en de vaart uit het boek haalt.
De jongen in de koffer is een puik debuut van Lene Kaaberbøl en Agnete Friis, een duo waar we in de toekomst ongetwijfeld nog veel plezier aan gaan beleven.