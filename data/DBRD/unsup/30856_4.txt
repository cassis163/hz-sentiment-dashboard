Weer zo’n leuk interactief prentenboek van dit echtpaar! Vorige keer een memoryspel wat tot leven kwam (Memorykonijn), dit keer een Tangrampuzzel. Achterin het boek zitten puzzelstukjes om zelf aan het Tangrammen te slaan, kun je mooi alle plaatjes uit het boek namaken.

Het verhaal is speels door alle puzzeltjes die tot leven komen in de fantasie van het jongetje, het verhaal is lief omdat het jongetje een vriendje voor zijn Tangramkat probeert te maken, en het verhaal is erg grappig omdat hij steeds net het verkeerde maakt van de puzzelstukjes. Het einde van het verhaaltje vond ik erg verrassend en leuk bedacht.

Tangramkat is een ideaal boek om mee te nemen op bijvoorbeeld zomervakantie doordat je het kunt voorlezen, je je kind erbij kunt betrekken en je na het lezen nog kunt spelen met het boek.
Weer een erg bijzonder, origineel en aansprekend prentenboek mét spel! Het zou me niets verbazen als het in de prijzen gaat vallen.
(Het enige wat ikzelf jammer vind, is dat er niet één kant van de puzzelstukjes de afbeelding van Tangramkat hebben, zodat je hem écht kunt namaken.)