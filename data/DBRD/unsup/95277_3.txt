Op vierjarige leeftijd wordt Michael door zijn vader ergens uit de auto gezet, met de belofte dat hij hem later weer zal oppikken. Michael ziet zijn ouders nooit meer terug en groeit op in een weeshuis. Jaren later gaat het Michael voor de wind. Hij is getrouwd met Annabel met wie hij een achtjarige dochter Kat heeft. Als aannemer heeft hij net een project afgerond met ecologisch verantwoorde huizen. Maar dan slaat het noodlot toe. Vlak voor de oplevering van het project ontdekt Michael dat een louche tussenpersoon pvc-buizen onder de woningen heeft gelegd in plaats van duurzaam materiaal te gebruiken. De tussenpersoon is onvindbaar en Michael zit met het dilemma of hij dit moet melden met alle ellende van dien of dat hij zijn mond moet houden. Vlak daarna ontdekt hij dat er moordenaars achter hem en zijn gezin aanzitten. Heeft dit te maken met de bouwfraude of spelen zaken uit zijn verleden een rol? Michael moet de hulp van zijn criminele vriend Shep uit het weeshuis inroepen om de moordenaars weerstand te kunnen bieden.

You’re next volgt een gebaande weg in thrillers: een onschuldige, sympathieke hoofdpersoon wordt van de ene op de andere dag zonder dat hij weet waarom achterna gezeten door een stel criminelen. Die vlucht duurt in You’re next bijna het hele boek, waarbij de schurken soms de overhand hebben (en soms verrassend genoeg niet toeslaan) en waarbij Michael en zijn gezinsleden zich afzonderlijk voor hen verstoppen. Het bekende verhaal van een onschuldige man op de vlucht wordt niet ingevuld met noemenswaardige verrassingen, waardoor het geheel een beetje tam is. Op het eind wordt de reden voor de achtervolging bekend gemaakt en die is eerder gezocht dan verrassend. You’re next is daardoor niet meer dan een spannend verhaal; onderhoudend genoeg om als tussendoortje te lezen, maar niet zo uitzonderlijk dat er na afloop nog details blijven hangen. (Door: Anne Terwisscha)