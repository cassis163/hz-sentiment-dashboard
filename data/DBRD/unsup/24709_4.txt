Nu de Bodybank is vernietigd hoeft Callie haar lichaam niet meer aan Enders te verhuren. Alleen merkt ze al snel dat de Ouweheer nog steeds controle over haar heeft. De enige manier om voorgoed van hem af te zijn is door de chip in haar hoofd weg te laten halen. Maar als ze dat doet legt ze definitief het zwijgen op aan de stem die ze in haar hoofd hoort. En die zou wel eens van haar overleden vader kunnen zijn. Zal ze ooit nog vrij zijn?
Callie probeert samen met haar broertje Tyler en beste vriend Michael haar leven weer op te pakken, tot ze op een dag in het winkelcentrum loopt en de stem van de Ouweheer in haar hoofd hoort. Hij laat haar zien dat hij nog steeds controle over haar uitoefent en blaast een Metal - een Starter met een chip in haar hoofd - voor haar ogen op. Callie beseft dat de strijd nog steeds niet over is en als de Ouweheer haar enkele dagen later dwingt om naar hem toe te komen, besluit ze op zijn eis in te gaan.
Onderweg wordt ze tegengehouden door een Starter in een soort pantserwagen. De mysterieuze jongen heeft er tijdens de explosie voor gezorgd dat ze niet gewond raakte en nu beweert hij dat ze met hem mee moet gaan omdat hij aan haar kant staat en hij haar als enige in veiligheid kan brengen. Callie weet niet of ze hem kan vertrouwen, maar zijn verhaal - hij beweert de zoon van de Ouweheer te zijn - klinkt plausibel en samen proberen ze alle Metals uit handen van zijn vader te houden. Dat de Ouweheer meer macht heeft dan ze beiden beseffen, komt aan het licht tijdens ingrijpende en bijna fatale gebeurtenissen.
Enders is al net zo verslavend al Starters door de enorme spanningsboog die in het gehele boek aanwezig blijft. Dat is mede te danken aan de vele plotwendingen die je aandacht er constant bij houden, waardoor je als lezer beseft dat er veel meer speelt dan op het eerste oog te zien is. Zo hoort Callie bijvoorbeeld naast de stem van de Ouweheer ook die van haar vader. Maar dat is onmogelijk, haar vader is immers overleden. Of toch niet? Enders is het best te omschrijven als een wilde achtervolging met een spetterend einde. Want de plot bevat een aantal antwoorden die je absoluut niet aan ziet komen, waarbij je eigenlijk met stomheid geslagen bent.
Wat ook een kracht aan deze serie is, is het feit dat het geen moeite kost om je met Callie te identificeren. Haar heldenrol is er eentje met een menselijk en goed uitgewerkt emotioneel randje, waardoor haar daden verklaarbaar en begrijpelijk zijn. Callie is zo'n personage dat je in je hart sluit en die je niet snel loslaat. Het is dan ook zeker een aanrader om samen met haar het avontuur aan te gaan en hopen dat haar strijd tegen de Ouweheer tot een goed einde komt, zodat zij eindelijk het vrije leven kan krijgen waar zij zo naar verlangt.
Uitgever: Van Holkema & Warendorf