Het boek speelt zich af in een wereld na een grote meteoorinslag. Het is een grimmige wereld, het klimaat is nog van streek met heftige stormen en giftige regens. Het grootste gedeelte van de technische infrastructuur is volledig of grotendeels verwoest. De industrie is zich langzaam weer aan het herstellen, zuiveringsinstallaties zorgen voor drinkbaar water. Brittannië is onder de golven verdwenen. Ziektes als de pest maken veel slachtoffers. Europa wordt opnieuw bestuurd vanuit het machtige Rome.
Het meisje Nimue en haar broer Arthur worden in een vissersdorp aan de Franse kust opgevoed door hun oma. Hun vader is op zee tijdens een storm omgekomen, moeder Rona is op een dag op mysterieuze wijze verdwenen. Als tijdens een storm oma verdrinkt en het huis onherstelbaar wordt beschadigd besluiten Nimue en Arthur op zoek te gaan naar hun moeder aan de hand van een op zolder gevonden dagboek. Nimue en Arthur beleven op hun zoektocht een veelheid aan avonturen, ze worden bedreigd, maar vinden ook medestanders.

De auteur beschrijft de wereld uitgebreid. Ze heeft een vlotte pen, waarmee ze zowel de omgeving als de karakters van de mensen beeldend kan beschrijven. Flarden van mythische sagen en legenden, als voorbeeld kan Avalon dienen, worden bijzonder geloofwaardig geïntegreerd in het verhaal, dat zich toch in de toekomst afspeelt. Het past echter allemaal prima. Daarnaast is het verhaal spannend en voorzien van het nodige aan dramatische gebeurtenissen. Het boek eindigt met een enorme cliffhanger, die je dwingt het vervolg zo snel mogelijk ter hand te nemen. Het niet volledig afgerond zijn van een deel van het verhaal over Nimue en Arthur vind ik het enige minpuntje van deze roman. Verder vind ik het een fijn, zorgvuldig beschreven fantasy-verhaal. Ik heb bewondering voor de wijze waarop de apocalyptische wereld is vormgegeven. Het e-boek is netjes vormgegeven, de mooie cover toont een enigszins dromerige vrouw, uitkijkend over de zee. Mijn waardering: zeer goed, 4 sterren.