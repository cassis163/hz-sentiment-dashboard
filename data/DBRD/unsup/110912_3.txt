De hoogzwangere China Brown is op straat gezet nadat haar vriend er met al haar geld vandoor is gegaan. Als China diezelfde avond de straten afstruint op zoek naar onderdak, ziet ze van dichtbij hoe een paparazzifotograaf wordt neergeschoten. De dader heeft geen andere keus dan ook China, als enige getuige, te vermoorden. Tegen ieders verwachting in overleeft China de aanslag, maar wanneer de dader hierachter komt is ze opnieuw in groot gevaar. Rechercheur Ben English zet alles op alles om China te beschermen.
Sharon Stala, ook bekend onder het pseudoniem Dinah McCall, heeft een realistische schrijfstijl die lekker wegleest. In de meeste van haar boeken behandelt ze zware thema's als mishandeling en incest, waarbij ze put ze uit haar eigen ervaringen. Hierdoor beschrijft Sala de moeilijke onderwerpen erg overtuigend zonder dat ze belerend overkomt.
In de proloog, die zich afspeelt in de jeugd van China, kom je meteen te weten dat China ernstig mishandeld werd door haar stiefvader. Vervolgens maakt het boek een sprong naar het heden, waar China net verlaten is door haar vriend. Sala weet hoe ze bij de lezers mededogen moet opwekken voor haar hoofdpersoon. De rechercheur die vervolgens op de zaak wordt gezet is wat mij betreft iets te perfect en te goedaardig.
Dat maakt het allemaal wat ongeloofwaardig, helemaal als China hem, ondanks al haar slechte ervaringen, bijna blind vertrouwt.
Dat neemt niet weg dat de gedeelten over de zoektocht naar de moordenaar wel heel spannend zijn. Maar zo op een derde deel van het boek begint het verhaal een beetje in te zakken en gaat het voornamelijk over de gevoelens van rechercheur English voor de kwetsbare en onzekere China. Toch lukt het Sala om je naar het eind toe weer helemaal te boeien en omdat de ontknoping ook totaal onverwacht is, levert Sala toch een knap staaltje werk af.