met als toetje een onverwachte plotwending. ,De dood van Theo van Gogh bracht terreur akelig dichtbij. Onmiddellijk werden harde maatregelen geëist, het moest gedaan zijn met de Nederlandse gastvrijheid en tolerantie. Groepen in de samenleving stelden zich onverzoenlijk op, wat her en der leidde tot rellen en aanslagen. Contraplan speelt zich af in deze woelige tijd rond kerst 2004. Vonk begint met het voorstellen van een aantal personages. Katja Hoogland is op haar zwarte school het mikpunt van racistische en seksistische pesterijen van een Marokkaanse leraar en besluit hem te gaan schaduwen. Geheim agent Bruce Keller herstelt in relatieve rust van zijn fysische en psychische letsels, opgelopen bij een aanslag. De ambitieuze Lud Ax werkt op de inlichtingendienst en vindt dat er veel meer middelen moeten zijn voor terreurbestrijding. Omdat haar chef het niet met haar eens is, bedenkt ze een contraplan, bedoeld om de dienst te versterken. Rond deze drie personages en hun entourage bouwt Vonk het hele verhaal op. Vaardig en lekker spannend zet hij elkaar snel opvolgende gebeurtenissen op papier, met als toetje een onverwachte plotwending. Je zou als thrillerliefhebber bijna tevreden zijn, ware het niet dat Vonk achterblijft in het geloofwaardig neerzetten van zijn personages. Dat blijven onbekenden die ongerijmde dingen doen. Waarom kan de kordate Katja haar moeder en directie niet overtuigen van de pesterijen, terwijl die toch gebeuren in het bijzijn van al haar klasgenoten? Waarom is de leerkracht zo geobsedeerd? Waarom verandert de reus Boeli op de valreep van kamp? Wat beroert Bruce zodat hij voluit gaat voor Katja? En wat is dat toch met die vader van Lud Ax? In welke zin droeg hij bij tot wat zij nu is? Contraplan geeft hier geen antwoord en dat vond ik jammer, ook al is het verder een lekker meeslepend boek. Maar er is hoop. Ik geloof dat ik de geboorte meemaakte van een nieuw paar geheim agenten. Misschien krijg ik mijn antwoorden in een volgend boek. Dat dat er komt, staat met Vonks schrijftalent buiten kijf.