Hakan Nesser is beroemd door zijn boeken met als hoofdpersoon Van Veeteren. Andere boeken heeft hij ook geschreven, zoals De zomer van Kim Novak, welke een goede indruk op mij heeft gemaakt. De man zonder hond is de eerste van een serie van vier boeken met een nieuwe hoofdpersoon, een Zweeds-Italiaanse inspecteur Gunnar Barbarotti.Nog dit jaar verschijnen Een heel ander verhaal (deel 2, augustus) en Het tweede leven van meneer Roos (deel 3, oktober). In maart 2013 verschijnt De eenzamen, het vierde deel in de reeks.

Het verhaal begint wanneer alle leden van de Hermansson- familie bijeen zijn voor een familie- bijeenkomst. Vader Karl-Erik wordt 65 en zijn favoriete dochter Ebba wordt 40. Ebba komt met haar man en twee zonen Henrik en Kristoffer. Kristoffer staat altijd in de schaduw van zijn oudere broer Henrik. Ebba's zus Kristina komt ook met man Jakob en kind. Kristina heeft genoeg van haar man. De jongste broer is Robert, hij is een beetje het zwarte schaap van de familie. Robert heeft meegedaan aan een reality show op televisie, waarbij hij werd betrapt, terwijl hij zichzelf bevredigde. Niemand heeft eigenlijk zin in de familiesamenkomst, want zo gezellig zal het niet worden. Niemand mag elkaar. Iedereen vermijdt het om over Robert te praten en ze proberen allemaal 'normaal' te doen. De sfeer is om te snijden. Zijn vader Karl-Erik is zo beschaamd, dat hij van plan is om te verhuizen naar Spanje. Hij en zijn vrouw Rosemarie zijn net met pensioen na jaren in het onderwijs gewerkt te hebben. Rosemarie wil helemaal niet verhuizen naar Spanje. Ze ziet als enig alternatief om zichzelf of haar man te doden. Rosemarie en haar beide dochters voelen zich gevangen in hun huwelijk. Zo gelukkig zijn ze niet.                                                                                                                                           De verhalen spelen in Kymlinge, een fictieve plaats in het westen van Zweden. Een dag voor het eigenlijke feest wordt Robert vermist, een dag later Henrik, de favoriete zoon van Ebba, die sinds een paar maanden rechten studeert. Wat is er met beiden gebeurd? Houden de verdwijningen verband met elkaar? En zijn ze nog in leven of niet?

Het eerste deel van het boek gaat over de familieverhoudingen in de familie Hermansson. Eigenlijk is dit een psychologische roman, welke de dynamiek van de familiebanden beschouwt. Dit gedeelte is vol humor geschreven. Het eerste deel deed me denken aan de boeken van Patricia Highsmith. Inspecteur Gunnar Barbarotti komt pas in het tweede gedeelte van het boek in beeld. Hij moet de zaak oplossen, maar dat is knap lastig als niemand zijn mond opendoet. Dan is ook de humor voorbij en begint een politieroman. HÃ¥kan Nesser zegt in een interview, dat hij Barbarotti echt nodig had om zijn verhaal af te kunnen schrijven. Ik vind het jammer, dat het tweede deel heel anders van stijl is, zonder de humor van het eerste deel. Ik ben niet zo enthousiast als andere lezers over dit boek. Toch wil ik het tweede deel wel lezen om te zien hoe Barbarotti zich ontwikkelt. Ik waardeer het boek met vier sterren.