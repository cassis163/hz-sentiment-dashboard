Ze zijn maar dun gezaaid, de Vlaamse vrouwelijke thrillerauteurs, maar met Suzanne Meyer is eindelijk nog eens een nieuw talent opgestaan, en wat voor een. Van De 2012 moorden werden niet minder dan 5000 exemplaren verkocht in voorpublicatie, wat enorm veel is voor een debuutroman. Daarmee breekt Meyer het record van best gekochte thrillerdebuut ooit in Vlaanderen. 'Dit is de nieuwe Pieter Aspe, en ze is een vrouw' schrijft de uitgever in zijn najaarscatalogus.
Lynn Engelen, planner bij Offscreen Languages, een van oorsprong Iers bedrijf dat gespecialiseerd is in het maken van vertalingen van computerprogramma's raakt op een bizarre manier betrokken bij een dubbele moord. Op het eerste zicht hebben de moord op Rolf Sonneville, een oude man met een woelig oorlogsverleden en het lijk van een bankier dat in Nederland langs de snelweg wordt gevonden niets met elkaar te maken. Maar zowel de Belgische als Nederlandse speurders komen terecht bij Lynn als mogelijke verdachte in beide zaken. Haar GSM nummer is immers aan beide feiten gelinkt.
Zonder het zelf te beseffen komt Lynn in aanraking met een geheim genootschap dat onderzoek doet naar 'De rechtvaardige rechters', een van de twaalf panelen uit het altaarstuk "Het Lam Gods" dat in de vijftiende eeuw geschilderd werd door de gebroeders Van Eyck en zich in de Sint-Baafskathedraal van Gent bevindt. Het paneel werd in 1934 gestolen en nooit teruggevonden. De leden van het genootschap dragen elk een donker stukje geschiedenis met zich mee. Daarop besluit Lynn zelf op onderzoek te gaan omdat haar eigen leven op het spel staat. Het spoor leidt haar via tal van omwegen uiteindelijk naar Noord-Afrika waar Lynn tegen de achtergrond van de Arabische lente een antwoord probeert te vinden op het de vraag wie het paneel van 'De rechtvaardige rechters' heeft gesloten en waarom het paneel gelinkt wordt aan de voorspelling van de Maya's over het einde van de wereld in 2012. Het wordt een ultieme race tegen de tijd.
Het thema van de 2012 moorden blinkt in eerste instantie niet uit qua originaliteit. Het verdwenen paneel van 'De rechtvaardige rechters' is immers een onderwerp dat op regelmatige tijdstippen door diverse media van onder het stof wordt gehaald wanneer de zoveelste gouden tip weer eens de verkeerde blijkt te zijn. Toch slaagt Meyers erin een bijzonder origineel verhaal te schrijven waarin diverse thema's met dezelfde mystieke ondertoon met elkaar verweven worden. De ridderorde van de tempeliers, de zoektocht naar de heilige graal, de occulte bronnen gebruikt door de nazi's zijn onderwerpen die tot ieders verbeelding spreken. Het is dan ook bijzonder knap dat Meyers erin slaagt deze onderwerpen te verbinden met de recente gebeurtenissen in Noord-Afrika. Onbewust slaagt ze erin de lezers zich te laten verdiepen in de omstandigheden van de Arabische lente en plaatst ze hen qua thematiek uiteindelijk in de brandende actualiteit. Ze brengt dus een perfectie mix van feiten en fictie. Meyers stijl is bijzonder vlot en ze houdt van korte, krachtige hoofdstukken wat de leesbaarheid enkel maar bevordert. Het hoofdpersonage Lynn is mooi uitgewerkt met soms ietwat stereotype vrouwelijke kenmerken: een onbeantwoorde kinderwens, twijfels over haar relatie en onzekerheid over haar job.
Meyer is absoluut een verrijking voor thrillerlezend Vlaanderen en Nederland.