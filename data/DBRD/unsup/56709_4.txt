‘Ontworteld’ was een hertelling van Belle en het Beest, ‘Zilvergaren’ een hertelling van Repelsteeltje.
Miryem is een dochter van een geldschieter. Maar niet zo een goede geldschieter. In het kleine, koude dorpje waar ze wonen heeft niemand het breed. De bossen zijn bijna leeg, het sneeuwt steeds vaker en langer en veel bewoners kunnen hun schulden niet terugbetalen aan Miryems vader. Maar als Miryem besluit om zelf op pad te gaan om geld in het laatje te brengen, blijkt dat ze er een bijzonder talent voor heeft. Haar grootvader leent haar een zak met stuivers, die ze naderhand terugbrengt, maar dan gevuld met zilveren munten om in te wisselen voor goud. Ze leert steeds meer zilver in goud veranderen, maar als de andere kwaadaardige wezens in het bos daar lucht van krijgen, is ze ineens niet meer zo veilig. De koning komt haar onverwachts bezoeken en eist haar medewerking. Ze doet wat haar gevraagd wordt, uit angst, maar ook omdat ze het kán. Maar van het een komt het ander…

Als je Ontworteld al hebt gelezen, zul je merken dat wanneer je in dit boek begint weer wordt herenigd met de prachtige en bijzondere schrijfstijl van Naomi Novik. Vanaf het eerste hoofdstuk sleept Naomi je mee in deze nieuwe, koude maar wonderbaarlijke wereld. De personages, de omgeving, de gebeurtenissen. Alles wordt precies goed uitgewerkt. Hier en daar wat meer details dan op andere momenten, dat is allemaal perfect afgewogen. Maar zodra de wereld een beetje tot leven is gekomen, ontstaan daarmee ook de problemen. Niet alleen Miryems problemen. Vanaf het begin volg je als lezer nog een ander perspectief. Van een ander meisje wiens leven geleidelijk aan verweven raakt met dat van Miryem. De problemen blijven op een gegeven moment wat gestaag op hetzelfde niveau, tot het onverwachte bezoek van de koning van het andere rijk. De dreiging wordt groter en het verhaal breidt zich uit. Er komen ook meer en onregelmatige perspectiefwisselingen Voor lezers van het echte fantasy genre zal dat geen problemen opleveren, maar je moet er wel echt bijblijven tijdens het lezen. Wellicht dat de auteur dit daarom op deze manier doet, om de aandacht van de lezer niet te laten afdwalen.

Gaande het verhaal krijg je als lezer steeds meer informatie. Je kunt steeds meer koppelingen leggen en er worden hier en daar wat mysteries opgelost. Maar niet lang na een openbaring vindt er weer een plotwending plaats. Naomi Novik weet precies hoe ze dit moet doseren om de aandacht erbij te houden. Er gebeuren steeds meer bijzondere of juist enge dingen en als lezer wil je niets liever dan het hele raadsel waar alles om draait te ontrafelen. Deze openbaring komt niet geheel onverwachts, maar wel op een bijzondere, adembenemende en sfeervolle manier. Want als de auteur ergens goed in is, is het sfeerbepaling.

Naomi Novik heeft het opnieuw voor elkaar gekregen. Een prachtig, sfeervol en spannend verhaal opgebouwd rondom een bestaand sprookje, maar op zo een manier herverteld dat er een geheel nieuw verhaal ontstaat. Een verhaal dat je niet weg wilt leggen tot de ontknoping heeft plaatsgevonden. Hopelijk schrijft deze auteur nog een keer zo een prachtig verhaal rondom een bestaand sprookje.