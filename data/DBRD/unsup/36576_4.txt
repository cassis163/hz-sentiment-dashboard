Nadat ik al een behoorlijk aantal boeken van Michael Connelly had gelezen met de eigenzinnige Harry Bosch in de hoofdrol heb ik nu Connelly's andere creatie Mickey Haller leren kennen in The Brass Verdict.
De eerste thriller met Mickey Haller in de hoofdrol was The Lincoln Lawyer. Nu keert Mickey Haller terug in een thriller naast - of zo je wil: tegenover - Harry Bosch. Dat levert bijzondere situaties op. Je ziet Bosch nu door andere ogen. Letterlijk, want Mickey Haller is de ik-figuur in deze thriller en waar mijn sympathie met hem is wordt Harry Bosch plotseling lastig en vervelend. Kwalificaties voor eigenschappen die ik in de Harry Bosch-thrillers juist positief beoordeelde met sluw en vasthoudend.
The Brass Verdict (oftewel: Het laatste oordeel, de wat merkwaardige titel die de Nederlandse vertaling kreeg) is de eerste waarin beide law enforcers 'samenwerken'. Dat heeft bepaald een interessant boek opgeleverd; een legal thriller van hoog niveau.
Ik heb al eens eerder in een recensie geschreven dat Connelly een erg goede verteller is. Zijn boeken lezen zo gemakkelijk en lopen zo 'gesmeerd' dat het soms wel lijkt of zijn proza simpel is. Maar dat is niet zo, integendeel. Ook op momenten dat het erop aan komt loopt zijn stijl even soepel door en toont hij zijn vakmanschap. Ik lees zijn boeken met veel plezier. Michael Connelly is wel eens 's werelds beste 'mystery writer' genoemd, maar dat vind ik nou net weer te veel eer.