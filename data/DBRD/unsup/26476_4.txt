Indi en Kai is een leuke prentenboekenserie voor kleuters. Vorig jaar konden we voor het eerst kennismaken met de twee grote dierenvrienden. In De avonturen van Indi en Kai- Twee dappere indianenkinderen redde het tweetal enkele dieren uit het bos, zij verdienden hiermee mooie gekleurde veren voor op hun tooi. In dit tweede deel, Indi en Kai redden het oerwoud, beleven de kinderen weer vijf spannende avonturen.

Wanneer je dit mooie prentenboek van Marianne Busser en Ron Schröder openslaat, zie je bij de inhoudsopgave naast de hoofdstuktitels ook vijf kleine plaatjes staan. Op deze plaatjes staan de dieren en personen afgebeeld die door Indi en Kai worden geholpen. Gelukkig kunnen we hier al zien dat de verhalen goed aflopen, want de olifant, de struisvogel, de eekhoorn en de vogel houden allemaal al een mooi gekleurde veer vast. Deze inhoudsopgave is erg leuk voor kleuters. Na het lezen van het boek kunnen zij zelf de verhaaltjes aanwijzen die zij nog een keer horen willen. Want dat de kinderen deze opnieuw willen horen is een ding dat zeker is. De verhalen zijn ontzettend leuk om voor te lezen en in de illustraties van Ivan en Illa vallen elke keer opnieuw weer nieuwe dingen te ontdekken.

Het creatieve duo Ivan en Ilia heeft zich ook ditmaal weer helemaal uitgeleefd. Het tweetal werkte met heel diverse technieken. Zo is er geschilderd, zijn er delen uit tekeningen geplakt en voorwerpen uit foto’s geknipt. Hier knutselden de illustratoren een stel vrolijk gekeurde collages van. Het boek maakt van kinderen enthousiaste dierenspeurders. Als kleine Freek Vonkjes kunnen de kleuters in elk hoofdstuk op zoek gaan naar eekhoorns, gekleurde vogels, vlinders, een slak, een uil, een toekan en een kaketoe. Waar zitten ze verstopt? Wie missen we in het hoofdstuk? Hoeveel vogels, vlinders of eekhoorns tel je?

Ditmaal redden de indianenkinderen een olifant die zand in zijn ogen gekregen heeft en een struisvogel die gevangen dreigt te worden door een stel gemene dieven. Ze verhinderen dat het oerwoud wordt gekapt en helpen tot tweemaal toe hun oude oma. Voor deze heldhaftige daden verdienen zij weer een mooi stel nieuwe veren.

Het leuke aan de verhalen van Busser en Schröder is dat kleuters zich helemaal in kunnen leven in de hoofdpersonen. Wanneer je na het lezen van een verhaaltje Indi en Kai naspeelt of iets knutselt wat met hun avontuur te maken heeft,  komen de verhalen van de indianenkinderen natuurlijk helemaal tot leven:

1.In het eerste hoofdstuk plukken de kinderen bessen. Oma wil hier graag jam van maken. Die oma van Kai weet wel wat kleuters leuk vinden om te doen. Voor het maken van jam zijn weinig ingrediënten nodig, het is niet moeilijk en heel gezelig om samen te doen.

2. De struisvogel wordt door gemene jagers weggevoerd van zijn nest. Aan de lezers de taak een mooi nestje van takjes, blaadjes, wol en veren te bouwen zodat de eitjes lekker warm blijven. Natuurlijk kunnen de (gekookte) eieren ook worden beschilderd.

3. De oma van Kai is ziek en heeft een drankje nodig. Wat dacht je van een lekkere smoothie van heel veel vers fruit. Wedden dat zij hier snel van opknapt?

4. Oma en Kai gaan verhuizen. Hun wigwam moet opnieuw in elkaar worden gezet. Met oude lakens, wasknijpers, touw en wat stokken bouw je in een mum van tijd een prima tent.

5. In het laatste hoofdstuk varen de kinderen op de buik van een krokodil. Op de facebookpagina van Indi en Kai vind je een prachtige kleurplaat van dit tafereeltje. Op deze site kun je ook een filmpje bekijken van Ivan en Ilia. Het duo laat hier zien hoe de illustraties van het boek tot stand gekomen zijn. Ook kun je er heel veel indianen-knutselwerkjes vinden. De fans van Indi en Kai hoeven zich nooit meer te vervelen!