De laatste twee jaar zijn verhalen met Slavische invloeden een nieuwe trend, vooral binnen het Young Adult- en fantasygenre. Maar Sophie Anderson gooit het over een andere boeg en richt zich tot een jonger publiek. Het zogenoemde ‘Middle Grade’-segment, een marge waarbinnen ze duchtige concurrentie heeft van klinkende namen zoals Rick Riordan en Philip Pullman. Maar The House with the Chicken Legs kan zonder twijfel zijn mannetje staan! Het boek was niets voor niets Waterstones Children’s Book of the Month voor de maand mei.
The House with the Chicken Legs is een vrije interpretatie van Baba Yaga. Wie kent deze Slavische toverknol die in een huis met kippenbenen nu niet? Maar wist je dat ze eigenlijk een oma is die de doden naar de volgende wereld moet begeleiden? Dat las je juist, ja. Een oma! De erg trotse oma van de twaalfjaar oude Marinka. Dat klink waarschijnlijk ontzettend spannend, maar Marinka zelf denkt daar toch wel een beetje anders over. Vol verlangen kijkt ze naar de levenden, hoe ze hun dagelijkse leventje leiden. Marinka wil niets liever dan vrienden met ze worden. Samen spelletjes met ze spelen. Ze wil dat het huis voor een keer eens op een vaste plek blijft en niet zijn grote kippenpoten strekt en hen naar de andere kant van de wereld brengt. Maar dat kan niet, want Marinka wordt opgeleid om beschermster te worden over de poort. Haar toekomst is om de doden door de poort terug naar de sterren te begeleiden.
The House with the Chicken Legs is een erg originele hervertelling. Het boek is doordrenkt met de Slavische mythologie, maar Sophie Anderson weet er een heel eigen twist aan te geven. Het boek is natuurlijk gericht op een jonger publiek, maar dat stoort tijdens het lezen op geen enkel moment. Het leest echt als een sprookje. Een 'coming of age'-sprookje met herkenbare emoties en een heerlijk jong dametje in de hoofdrol. En niet alleen Marinka weet de show te stelen in dit verhaal. Ook de zijpersonages, zoals haar vogel Jack en het huis zelf, nemen een volwaardige rol binnen het verhaal in.
Vanaf de eerste pagina word je als lezer in het verhaal gezogen. De prachtige illustraties die het verhaal begeleiden dragen daar nog eens extra toe bij. Ze zijn niet heel expliciet, maar heerlijk dromerig en vaag, waardoor ze enkel bijdragen aan de magische sfeer die van de pagina’s spat.
The House with the Chicken Legs is een heerlijk, magisch boek, dat je niet snel zal loslaten. Een absolute aanrader voor jongere lezers, die van een spannend avontuur met een goede dosis humor houden. Maar ook voor alle leesgrage mama’s en papa’s.