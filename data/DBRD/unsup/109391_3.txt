Een heksenmasker is een met onkruid versierde metalen constructie die in vroegere tijden bij heksen werden opgezet, ondermeer om hen  letterlijk  de mond te snoeren.

Mathilda Gillespie  een oude, rijke maar zeer gehate dame  wordt dood in haar bad aangetroffen met doorgesneden polsen en een heksenmasker over haar hoofd. Hoewel in eerste instantie gedacht wordt aan zelfmoord, is het met name haar huisarts Sarah Blakeley die er langzaam maar zeker van overtuigd raakt dat Mathilda Gillespie vermoord moet zijn. Zeker als zij ontdekt dat de dagboeken van Gillespie plotseling zijn verdwenen. De bewijzen voor deze theorie stapelen zich op, hoewel het zeer lang onduidelijk blijft wie dan wel de moordenaar is. De politie probeert de zaak te ontrafelen en uiteindelijk ontdekken ze behalve een aantal mogelijke motieven ook een zwaar verslaafde dochter en een verkrachte kleindochter. Daarnaast blijkt er ook iets aan de hand te zijn met de reeds genoemde huisarts.

Minette Walters heeft met Het heksenmasker een heel intrigerend en vrij spannend verhaal geschreven. Enige nadeel is misschien dat het allemaal wat langzaam op gang lijkt te komen en er wel heel veel verteld wordt over alle mensen die in het verhaal meedoen. Op sommige momenten wekte dat bij mij wat irritatie op, maar aan de andere kant is deze uitvoerigheid ook wel weer de charme van de schrijfster. Er worden tevens mooie beelden geschetst van het Engelse landleven, wat de sfeer van het verhaal zeker weer ten goede komt.

De lezer zal al snel een zekere hekel krijgen aan de vermoorde vrouw, hoewel dat later ook wel omslaat in een lichte sympathie. Duidelijk is wel dat de oude dame ook vanuit het graf aan de touwtjes blijft trekken. In zn totaliteit is het een goed geschreven detective dat in 1994 in Engeland werd bekroond met een Gold Dagger.