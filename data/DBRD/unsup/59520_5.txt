Een waar literair pareltje!
Een jonge jongen heeft met een oudere vrouw een intense liefdesaffaire, tot zij spoorloos verdwijnt. Als student rechten ziet hij haar terug tijdens een proces naar oorlogsmisdaden, dat hij vanwege zijn studie volgt. Ze is één van de verdachten. Hij komt voor morele vragen te staan over verraad, plichtsbesef, verantwoordelijkheid, verloochening, schuld en schaamte. En daarbovenop hoe liefde daarbinnen wel, of niet een plaats kan hebben.
In wezen brengt het boek de problematiek naar voren van de Duitse jeugd van net na de oorlog, die zich bewust wordt van de oudere generatie (ouders, leraren, rechters, medeburgers): de generatie van de oorlogsmisdadigers, de toekijkers, de wegkijkers. Hoe kun je hen respecteren, liefhebben, terwijl ze zulke gruwelijkheden hebben begaan danwel hebben laten gebeuren?

Een prachtig beschouwend boek dat aanzet tot nadenken. Het boek is ook verfilmd. De film volgt het boek redelijk goed maar heeft bij lange na niet de reflectieve kracht die het boek wel heeft. In het boek komt namelijk de belevingswereld van de hoofdpersoon pas echt goed tot zijn recht, waardoor het geheel zijn diepgang in volle omvang krijgt.

Een aanrader!