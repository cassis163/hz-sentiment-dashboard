Kunnen we het er even over hebben dat dit boek de grofste moord tot nu toe bevat? Agatha Christie bewijst hier ook weer dat je geen overdreven hoeveelheid bloed nodig hebt om de lezer te laten rillen. De psychologie achter de daad kan veel afschrikwekkender zijn.

De reden dat ik dit boek drie sterren heb gegeven is dat ik de personages niet fantastisch vond. Poirot komt pas op ongeveer de helft van het boek in actie en hij brengt de nodige humor en charme met zich mee, maar daarvoor vond ik het (voor een Agatha Christie-boek) bijna taai lezen. Het helft ook niet dat er veel tijd tussen de misdaden zit, waardoor er geen gevoel van urgentie is.

Het plot van dit boek is wel erg knap bedacht. Ik had vermoedens die dezelfde kant op gingen, maar er waren toch nog wat verrassingen die achteraf logisch waren. Ik miste hier alleen de sfeer, de spanning en de personages die een boek van Agatha Christie normaal zo aantrekkelijk maken. Overigens vind ik dit wel het enige boek tot nu toe waar de titel in het Nederlands mooier klinkt dan in het Engels. Hoewel 'Three Act Tragedy' een toptitel is, klinkt 'Drama in drie bedrijven' ritmisch gezien perfect.