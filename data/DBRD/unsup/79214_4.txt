Een zelfstandige flamingo leert op zijn ontdekkingstocht de jongen Witte kennen, hij is anders dan de andere mensenkinderen uit de buurt. Witte gooit niet – zoals de andere jongens – stenen naar hem, maar geeft hem vis. De flamingo leert al snel dat hij niet bang hoeft ze zijn voor deze sympathieke jongen. De twee groeien langzaam naar elkaar toe en worden vrienden. Dan ontmoet de jongen een wild paard. Witte en het paard lijken elkaar direct goed aan te voelen. Wanneer het wilde paard op wordt gejaagd door paardentemmers, schieten de flamingo en de jongen het paard te hulp. Maar komt hun reddingsactie nog op tijd?

Witte en het wilde paard is een hartverwarmend jeugdboek over een bijzondere vriendschap; een hechte band tussen mens en dier. Een spannend avontuur voor jongens en meisjes. Vooral paardenliefhebbers zullen dit boek waarderen! Het verhaal leent zich prima als voorleesverhaal, maar is zeker ook geschikt voor de wat oudere kinderen die al goed zelfstandig kunnen lezen. Het verhaal wordt verteld vanuit het oogpunt van een nieuwsgierige flamingo, met zijn helicopterview overziet hij alles en iedereen. Wat hij ziet en beleeft deelt hij direct met de lezer. Het is vooral grappig om te lezen hoe de flamingo tegen de mens in het algemeen aankijkt en hoe hij heel creatief benamingen bedekt voor alles wat hij ziet. Zoals bijvoorbeeld de billen van de mens die hij beschrijft als de vetkussentjes waar mensen met regelmaat op gaan zitten. Het verhaal is eenvoudig gehouden, maar goed doordacht.
Je kunt enkele illustraties in het boek vinden van Coen Hamelink deze zijn een welkome afwisseling, vooral de plattegrond van de omgeving is een leuke aanvulling.