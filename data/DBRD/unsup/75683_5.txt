Luca D’Andrea schreef eerder kinderverhalen en een tv-serie, nu waagt hij zich aan een thriller en wat is dat goed gelukt!
Jeremiah Salinger, door de meeste mensen Salinger genoemd, is geboren en getogen in de Verenigde Staten maar heeft Duitse roots. Met zijn beste vriend Mike McMellan maakt Salinger docusoaps, ze zijn daarin een succesvol duo. Salinger wordt verliefd op Annelise, samen krijgen ze een dochter, Clara. Na een aantal jaren besluiten Salinger en Annelise om voor een paar maanden na haar geboortedorp Siebenhoch in Alto Adige, Südtirol, Italië te verkassen. Het is daar waar het hart van het kwaad zich uiteindelijk bevindt. Salinger wil samen met Mike hier ook een docusoap maken over de reddingsbrigade Dolomieten. Ze ondernemen een aantal spannende tochten met de reddingswerkers maar dan slaat het noodlot toe: de reddingshelikopter verongelukt. Salinger is de enige overlevende, hij blijft alleen achter in een ijsspleet. Gelukkig wordt hij op tijd gered en zijn lichamelijke verwondingen herstellen goed. Psychisch is hij er echter veel erger aan toe, hij heeft vele nachtmerries over het Beest wat naar hem in de ijsspleet geroepen heeft. Waanzin of werkelijkheid? Salinger heeft zijn vrouw beloofd om een sabbatical te nemen en niet te werken, dat lukt hem helemaal niet. Salinger is een schrijver, hij wil een verhaal vertellen en het verhaal zal over een onopgeloste moord van dertig jaar geleden zijn. Het verhaal over de gruwelijke moord op Evi, Kurt en Markus, het verhaal over de Bletterbachmoorden. Salinger bijt zich er helemaal in vast maar het enige wat hij vindt is weerstand, heel veel weerstand. Het lijkt wel of alle dorpsbewoners tegen hem samenspannen inclusief zijn vrouw en zijn schoonvader. Salinger ontwikkelt een obsessie over de Bletterbachmoorden en stukje bij beetje ontrafelt hij het mysterie. Na veel onverwachte wendingen heeft hij eindelijk het verhaal compleet. In het besef dat hij het niet aan anderen kan vertellen, gooit hij het bestand met zijn verhaal in de prullenbak van de computer. Daarmee is het bestand nog niet verwijderd….. Het verhaal gaat door, de auteur heeft nog één onverwachte wending voor de lezer tot de uiteindelijke ontknoping in de buik van het Beest.