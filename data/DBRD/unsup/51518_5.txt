De stugge bewoners van Hirta op het onherbergzame eiland St. Kilda, net buiten de Schotse kust, leven van de opbrengst van de vogelvangst. In de zomer van 1727 vertrekken drie mannen en negen jongens naar de Warrior Stac om zoveel mogelijk vogels, eieren en veren te verzamelen. Er verstrijken drie weken en dan nog één en nog één, maar er komt niemand om de groep weer op te halen. De Warrior Stac is niets meer dan een enorm klif in de oceaan, slechts bevolkt door zeevogels. Zonder voldoende kleding of gereedschap moet de groep zichzelf in leven zien te houden en –belangrijker nog- de hoop hoog houden dat iemand hen vroeg of laat iemand op komt halen.
Where the World Ends wordt verteld vanuit het perspectief van een van de oudere jongens, Quilliam McKinnon. Naarmate de tijd verstrijkt raken steeds meer jongens, onder de bezielende leiding van Mr Cane, ervan overtuigd dat het einde van de wereld is aangebroken. Er is namelijk geen enkele andere reden te bedenken waarom de mensen van thuis hen in de steek zouden laten. Dit is echter niet waar Quil in gelooft en hij probeert door middel van het vertellen van verhalen het moreel van de jongens op te krikken. Zelf houdt hij zich staande door zijn herinneringen aan de mooie Murdina Galloway; herinneringen die langzaam veranderen in een soort van geestelijke bijstand.
Quil is een personage om onmiddellijk van te houden: intelligent, vindingrijk en met een enorme compassie voor de andere jongens. Door zijn ogen leert de lezer ook de andere personages kennen, van de schattige kleine Davie en de pestkop Kenneth tot de godsdienstwaanzinnige Mr Cane. Terwijl de volwassenen een voor een de hoop in meer of mindere mate laten varen, zien de jongens elke dag als een nieuwe dag waarop ze simpelweg weer moeten zien te overleven.
De 66-jarige Engelse Geraldine McCaughrean heeft meer dan 160 boeken geschreven, van prentenboeken voor de allerkleinsten tot romans voor volwassenen. Where the World Ends is een YA-roman gebaseerd op een ware gebeurtenis en het is goed te merken dat de auteur gedegen research heeft gedaan en heeft verwerkt in het verhaal. Het is haar ongelofelijk goed gelukt om de desolate sfeer van de Warrior Stac te vangen. Er is geen leven mogelijk op de stac, althans niet voor mensen, maar tegen alle verwachtingen in blijft de groep worstelen om te overleven. Door honger, extreme kou en ziekte ligt wanhoop op de loer en daarmee het risico dat de jongens zich tegen elkaar gaan keren. In plaats van gebeurtenissen af te laten glijden naar een situatie zoals we die kennen uit boeken als Lord of the Flies heeft de auteur gekozen voor een andere, meer hoopvolle richting.
“After the world ends, only music and love will survive”
Where the World Ends is een prachtig geschreven en ontroerende Young Adult-roman over geloof, hoop en de kracht van het verhalen vertellen in een oneerlijke strijd om te overleven op een door God verlaten plek op aarde.