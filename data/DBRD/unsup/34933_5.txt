Korte inhoud

Het is 1982. Als George Clare op een winterse namiddag uit zijn werk komt, vindt hij
thuis het levenloze lichaam van zijn vrouw. Zijn driejarige dochter zit in de hal en kan niet zeggen wie er verantwoordelijk is voor haar moeders dood. George wordt in het moordonderzoek direct aangemerkt als hoofdverdachte.

Wat heeft zich in het huis afgespeeld? Welke geheimen hadden de Clares voor elkaar? Op subtiele wijze laat Brundage steeds meer doorschemeren over hun problematische huwelijk, hun relaties met vrienden en buren, en de gekwelde geschiedenis van de vorige bewoners van het huis.

Auteur

Elizabeth Brundage heeft de beroemde Iowa Writers’ Workshop gevolgd, en sleepte tijdens haar studie de James Michener Award in de wacht. Ook ontving ze een Fellowship van het James A. Michener Center for Writers in Austin, Texas. All Things Cease to Appear is haar derde roman. Eerder schreef ze al Somebody Else’s Daughter en The Doctor’s Wife. Voor ze zich toelegde op het schrijven van romans was Brundage scenarioschrijver voor het American Film Institute in New York. Ze woont met haar man en haar zoon in Albany, ten noorden van New York.

Bron: Uitgeverij Hollands Diep

Mijn mening

Ik had het privilege om van Uitgeverij Hollands Diep een vooruitleesexemplaar te mogen ontvangen. Waarvoor nogmaals dank.

Toen het boek binnenkwam bekeek ik als eerste de cover. Wat mij verbaasde, was dat er op de cover stond dat het boek zowel een Roman was, als een Literaire Thriller. Dit bracht mij in verwarring en vroeg mij af hoe de schrijver deze twee genres kon bundelen in een verhaal.

Al snel werd me dit duidelijk. Het verhaal verteld aan de ene kant de liefde en haat tussen de verschillende personages, maar ernaast ook de gruwelijkheden van een gepleegde moord en de zoektocht naar de dader.

Het boek begint net nadat de moord is gepleegd en het ontzielde lichaam van Catharine wordt gevonden. Haar dochtertje Franny heeft de hele dag met haar overleden moeder in huis gezeten. Een treurig begin.

Vervolgens maakt het verhaal een sprong terug in de tijd. Naar de tijd voor de moord. het beschrijft de diverse verhoudingen van de personages voor een compleet beeld.

Als laatste gaat het boek naar het 'heden'. Hoe gaat het nu met de personages?

Ik moest even wennen aan de schrijfstijl van het boek. De zins opbouw in het begin van het boek moest ik even op me in laten werken, maar als snel viel alles op zijn plaats en slokte het boek me op. Ik voelde me verbonden met de diverse personages maar kreeg daarentegen ook een aversie tegen anderen in het boek. Dit zorgde ervoor dat ik het boek niet kon wegleggen en het boek me vaak vergezelde tot in de late uurtjes.

Het is waar wat er op de cover staat. Het boek is daadwerkelijk zowel een thriller als een roman, maar wel eentje die bij je moet passen. Verwacht geen heftige scenes zoals in diverse politiethrillers. Maar als je open staat voor een thriller die op je gevoel weet in te spelen, kan ik het boek zeker aanbevelen.

Elizabeth Brundage weet de personages een ziel te geven. Zij heeft het voor elkaar gekregen eenvoud met diepgang te combineren. Een doeltreffende cocktail, welke nog lang voelbaar is in je bloed. Een van de beste boeken die ik onlangs gelezen heb! ***** waardig!

Alles houdt op te bestaan

ISBN: 9789048830107. Uitgeverij: Hollands Diep. Vertaald door: Lucie Schaap en Maaike Bijnsdorp. Aantal pagina's: 478.

Lees mijn recensies ook op mijn blog: www.deboekentrommel.nl