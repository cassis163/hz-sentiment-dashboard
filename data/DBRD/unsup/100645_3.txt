Het is FEEST en dat is goed te zien aan het nieuwe boek van Rens Kroes. Op de voorkant van The Party Edition houdt een stralende Rens Kroes, gekleed in een mooie feestjurk, een grote tros roze feestballonnen vast. Op de achtergrond staan taart, ander gebak en limonade klaar voor de gasten. De goudkleurige omlijsting van de voorkant en de gouden letters van de titel maken het extra feestelijk. In het boek vind je meer foto’s van een feestende Rens Kroes, en van haar gasten.

Een goede voorbereiding is het halve werk dus bestaat de inleiding uit tips & tricks over partyplanning, balans, ingrediënten die voor Rens Kroes noodzakelijk zijn en tafelstyling. Voor het versieren van de tafel raadt ze bloemen en zelfgemaakte confetti aan. Ze gebruikt zoveel mogelijk spullen die hergebruikt kunnen worden zoals katoenen servetten, drinkglazen van glas en borden van de kringloop. In haar feestgerechten verwerkt ze graag onder meer kokos, rauwe cashewnoten en blauwe bessen.

The Party Edition bestaat uit zeven hoofdstukken: Cake, Drinks, Bites, Dinner, BBQ, After en Spreads. In tegenstelling tot wat je zou verwachten, bevat het hoofdstuk Cake naast recepten voor cake ook recepten voor gebak zoals taart, muffins en petit fours. Er is tevens een taart opgenomen die je niet hoeft te bakken: een taart opgebouwd uit schijven meloen. Met Bites worden hapjes bedoeld zoals crackers, burgers, frittata, maar ook zoete gerechten als brownies, bonbons en fudge. Bij After vind je gerechten die bedoeld zijn voor na het feestje. Veel comfortfood zoals ijs, pizza en scrambled eggs (roerei).

Alle gerechten zijn healthy, volgens Rens Kroes, vanwege de afwezigheid van geraffineerde suiker, zuivel gemaakt van koemelk en tarwe. In plaats van bovenstaande ingrediënten gebruikt ze onder meer ahornsiroop, kokosbloesemsuiker, geitenkaas, kokosroom, havermeel en amandelmeel. De meeste ingrediënten zijn goed verkrijgbaar bij de (biologische) supermarkt, op een paar uitzonderingen na, die zullen wat lastiger te vinden zijn. Bijvoorbeeld veggiepoedermix, tamari, kokosyoghurt, plantains, rijstvermicelli en appelazijn.

Opvallend is het taalgebruik in de tekstjes bij de recepten. Vrijwel iedere zin bevat een Engelstalige kreet, zoals way to go, real powerfood, one bite cakes, the icing on the cake etc. Ook heeft een aantal recepten een Engelstalige naam. Denk hierbij aan Carrot Cake in a Glass, Peanut Butter Fudge en Veggie Skewers. En worden bepaalde termen in het Engels aangeduid: stuffing, topping, side dish, hangover en spicy. Voor vrijwel alle Engelstalige benamingen bestaan goede Nederlandse vertalingen. Het is afhankelijk van de eigen smaak of het Engels storend is of niet. De ingrediëntenlijst en de bereiding van ieder recept zijn overigens wel helemaal in het Nederlands.

De recepten in The Party zijn duidelijk en puntsgewijs, zodat iedere kok, ervaren of niet, er mee aan de slag kan. De vormgeving draagt hier zeker aan bij, met de heldere opmaak en het fijne lettertype. De bijbehorende foto’s laten goed zien hoe het gerecht er uit komt te zien. De foto’s van de gerechten zijn een feestje om naar te kijken. Alles ziet er even lekker en smakelijk uit.

Veel recepten laten zich overigens ook prima doordeweeks maken, zoals de verschillende groentenburgers en de salades, vanwege de snelheid en het gemak waarmee je deze gerechten maakt. Zo heb je op een gewone dag toch nog een soort party!