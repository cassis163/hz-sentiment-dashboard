In 'Eland' ontmoeten we Daniel, die als kind door een ongeluk in zijn vaders donkere kamer op het nippertje is ontsnapt aan een vroeg overlijden. Zijn moeder kan hem hierna moeilijk loslaten en hierdoor geniet Daniel een vreemde opvoeding, waarvan hij het grootste deel doorbrengt in de bibliotheek waar zijn moeder werkt. Daar ontdekt hij al snel wat het betekend om te liegen, en dat hier alleen maar ellende van komt. Daarom besluit Daniel om nooit meer te liegen, maar ook dat brengt de nodige problemen met zich mee.

' Eland' is een verhaal over een jongen die zowel een ongewone opvoeding geniet, als ook met de meest alledaagse menselijke problemen te maken heeft. Pubertijd, vrienden en vriendinnetjes, scheiden, leugens, ziekte, dit zijn toch thema's waar veel kinderen en jongeren tegenwoordig mee te maken krijgen.
Wat het verhaal bijzonder maakt zijn de personages. Stuk voor stuk zijn ze ontzettend goed uitgewerkt en we leren de meesten van hen ook heel goed kennen. Zij worden neer gezet als echte mensen, en ze zouden voor mijn gevoel stuk voor stuk bij mij in de buurt kunnen wonen. Ook onze hoofdpersoon Daniel is als een echte jongen van vlees en bloed en is op geen enkel moment ongeloofwaardig te noemen.

De wat afstandelijke manier waarop het boek geschreven is zorgt er voor dat de lezer vrij word gelaten in het vormen van een eigen mening over de acties van de personages. De schrijver zegt niet 'veroordeel deze leugenaars' maar laat alleen zien wat er gebeurt en wat de motivaties achter deze gebeurtenissen zijn. De afstandelijke manier van schrijven zorgde er helaas ook voor dat ik me niet echt geraakt voelde door het verhaal, of echt mee werd gevoerd in emoties van de hoofdpersonen. Het hele verhaal heeft hierdoor ook een ietwat sombere sfeer waardoor ik het boek echt af en toe even naast me neer moest leggen.

Wel heel leuk zijn de vele metaforen over een lezer of schrijver zijn die de echte boekliefhebber niet zullen ontgaan, deze brengen ook wat licht in de soberheid.

'Eland' is een sobere waarheid, die ik als echte liefhebber van fantasie-rijke boeken vol leugens soms toch taai vond. Maar er valt niet te ontkennen dat het boek ontzettend goed geschreven is en dat de personages zo goed omschreven zijn dat ze zo van de pagina af zouden kunnen lopen. Ik zou 'Eland' zeker aanraden voor diegene die niet bang zijn om net als de hoofdpersoon Daniel alleen van de waarheid die literatuur kan laten zien te genieten.