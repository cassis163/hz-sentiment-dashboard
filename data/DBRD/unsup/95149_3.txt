In zijn boek Allah in Europa gaat de Belgische televisiemaker Jan Leyers op zoek naar het gelaat van de islam in Europa. Met daarbij de vraag of er zoiets als een Europese, verlichte vorm van de islam bestaat. Hoe zien de moslims dat zelf en wat willen zij?
Daarvoor reist hij door een aantal landen: Bosnië, Hongarije, Oostenrijk, Frankrijk, UK, Zweden, Denemarken, Duitsland, Nederland om tenslotte te eindigen in België.
Hij ontmoet daar zowel de leiders van plaatselijke moslimgemeenschappen en de imams als vele gewone gelovigen. Daar komt hij in contact met uiteenlopende strekkingen en visies binnen de moslimgemeenschappen en tracht daarbij antwoorden te krijgen op zijn vragen. Daarbij wordt hij geconfronteerd met vaak zeer tegenstrijdige visies binnen de moslimgemeenschap zelf. Duidelijk is ook dat zelfs de meer tolerante onder hen er een aantal onwrikbare - en met onze Westerse waarden botsende - visies op na houden. Bv. wat betreft de man-vrouw relaties.
Oorspronkelijk is dit een TV-reeks. Ik vermoed dat die interessanter is omdat je dan ook de mensen zelf ziet en de omgeving waarin ze leven.
Het boek is vlot verteld, staat bol van de ontmoetingen. Maar al bij al blijft het voor mij toch nogal oppervlakkig. Vele weetjes maar sterke journalistiek is het niet voor mij. Het blijft teveel bij het registreren van zijn gesprekken en ontmoetingen.