Ronja de roversdochter van Astrid Lindgren is een kinderboek met een mooie boodschap, dat echter ook voor volwassenen aangenaam is om te lezen.
Je volgt het leven van Ronja, dochter van roverhoofdman Mattis. In haar geboortenacht splijt de bliksem de roversburcht in tweeën. De rovers blijven er wonen en Ronja groeit als enig kind op in de burcht en de bossen eromheen. Ronja krijgt heel veel vrijheid en op één van haar zwerftochten ontmoet ze Birk, de zoon van Borka. Ze ontdekt dat Borka en zijn rovers in het andere deel van de burcht zijn gaan wonen. Eerst willen Ronja en Birk niets van elkaar weten, maar uiteindelijk zoeken ze elkaar steeds meer op. Dit moet allemaal stiekem gebeuren. De enige plek waar ze elkaar ongestoord kunnen ontmoeten, is het bos. Hier brengen ze steeds meer tijd door om er uiteindelijk ook te gaan wonen. Thuis is er alleen maar ruzie, daar willen ze niet meer zijn. Maar waar moeten ze in de winter wonen? Dan zijn er ook nog de soldaten, die het liefst alle rovers opsluiten in de gevangenis. De aardmannen en vogelheksen zorgen voor de nodige spanning in het verhaal.
Het verhaal leest makkelijk weg en is geschreven vanuit het perspectief van Ronja.
Hoe het afloopt, moet je zelf gaan lezen. De prachtige illustraties van Ilon Wikland maken dit boek tot een juweeltje.