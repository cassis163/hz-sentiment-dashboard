Na de spannende proloog die me als lezer onmiddellijk prikkelde maakte ik kennis met de verschillende personages uit het boek.: Anna de jonge rechercheur en Julia de journaliste. Beide dames dragen al een rugzak mee van relationele problemen. In eerste instantie is er na elk hoofdstuk een perspectiefwisseling, later ook binnen hoofdstukken. Als lezer moest ik dus even goed bij de pinken zijn en dat nam toch een klein beetje van de spanning weg. Maar hoe verder ik las hoe meer ik te weten kwam van alle personage's en hun duistere geheimen. Dit boek gaat niet zomaar over een gewelddadige moord want ook het slachtoffer blijkt geen doetje te zijn. Is het wraakmoord? Maar door wie dan? Wat ik in gedachten had, bleek niet te kloppen want de auteur zette me op het verkeerde spoor toen ik richting ontknoping begon te lezen. Komt Anna op tijd te weten hoe de vork in de steel zit voor het te laat is? En wie is nu eigenlijk dat meisje op de foto? Voor mij was dit een goede psychologische thriller die lekker spannend is en waar je best even moet over nadenken.