Toen ik Dat gevederde ding in de bus kreeg moest ik even slikken. De cover vond ik echt niet mooi en de schrijver bleek geboren in 1986, wat zou zo en jong iemand nu al weten over vogels, dacht ik!?

Oh, wat was ik fout (niet over de cover, die blijft lelijk) maar over de kennis van Noah. Is er iets dat hij niet weet over vogels? Ik denk het niet.
Het boek lijkt in eerste instantie heel wetenschappelijk en moeilijk leesbaar maar dat is het niet. Wel wetenschappelijk hoor maar het leest vlot. En dat komt door Noah, hij vertelt veel persoonlijke verhalen en hij schrijft heel vlot. Vaak zelfs heel grappig.

Het boek is in drie delen opgebouwd, namelijk: lichaam, geest en ziel. Elk deel bevat een paar opmerkelijke eigenschappen en bevindingen over vogels en wordt steeds verduidelijkt door een bepaalde vogelsoort uitgebreid te bespreken. Maar het blijft niet bij die ene vogelsoort per onderwerp. Noah betrekt er ook ander vogels, dieren én mensen bij. En over dat alles weet hij zeer boeiend en gedetailleerd te vertellen. Je leert dus niet alleen bij over vogels maar daarnaast ook veel over de mens, over jezelf dus. Heel fascinerend.
Vogels blijken zeer intelligente wezens te zijn, met oog voor esthetiek, liefde voor muziek, eigen begrafenisrituelen,…
Klinkt bekend in de oren, best menselijk he?

Ik leer het liefste bij zonder dat ik het weet en dat gebeurt met dit boek. Je leest en leest en elke keer dat je even stopt heb je weer een arsenaal aan dingen bijgeleerd die je moét vertellen aan de mensen rondom jou. Het is een boek vol weetjes. Fijn om later ‘met uit te pakken’. Weet jij bijvoorbeeld waarom een gier op zijn eigen poten poept? Of wat notenkrakers en Joshua Foer gemeen hebben? En wist je al dat er bij prieelvogels ook een soort gothic subcultuur is?

Dat is misschien wel het voordeel van iemand die geboren is in 1986. Hij heeft tijd genoeg gehad om de oude theorieën en onderzoeken te bestuderen maar hij is nog jong genoeg om zelf de wereld rond te reizen en eigen conclusies te trekken.

Ik had al een voorliefde voor vogels maar nu heb ik er ook de kennis én een grote bewondering bij.
Als je houdt van vogels, lees dan dit boek. Als je (nog) niet houdt van vogels (waarom niet?) lees dan ook dit boek en je zal er van gaan houden.
Noah en zijn vogels, beide heel indrukwekkend!