Tucker Malarkey baseerde haar boek De verrijzenis, dat gaat over de vondst van enkele eeuwenlang verborgen gebleven evangeliën, op ware gebeurtenissen. Zij heeft dit in een apart hoofdstuk achter in het boek uitgelegd, en de lezer wordt tevens voorzien van een handige tijdlijn. Niet dat het boek zonder deze informatie niet te lezen is, maar het is verrassend om te zien hoe goed Malarkey feit en fictie heeft gecombineerd.
De verrijzenis begint als Gemma Bastian, verpleegster in het platgebombardeerde Londen van 1947, het bericht krijgt dat haar vader is overleden. Hij werkte als archeoloog in Egypte. Gemma reist af naar dat land omdat ze de zaken van haar vader in orde moet maken. In Egypte logeert ze bij archeoloog David Lazar, een oude vriend van haar vader, die met zijn Egyptische vrouw en twee volwassen zoons in Caïro woont. Zoon Michael is tijdens de oorlog vliegenier geweest en dat heeft hem zijn been gekost. De andere zoon, de archeoloog Anthony, kiest er voor om het grootste deel van zijn tijd in de woestijn door te brengen. Gedurende het verhaal krijgt Gemma met beide mannen een verrassende, en bij tijd en wijle ontroerende, band. Tijdens haar verblijf in Caïro ontdekt Gemma dat haar vader iets heeft ontdekt wat de wereld voorgoed zou kunnen veranderen: het evangelie van Maria Magdalena. Gemma is wekenlang bezig met het doorwerken van haar vaders nalatenschap, soms onwillig geholpen door Anthony en David. Uiteindelijk neemt zij de enige beslissing die zij kan nemen, in het belang van haarzelf en de mensen om haar heen.
Wat een heerlijk boek! Tucker Malarkey schrijft een prachtig vloeiend proza, dat ook heel fraai is vertaald. Haar beschrijving van het Londen van net na de oorlog is net zo beeldend als die van het Caïro uit dezelfde tijd. Emma, Anthony, Michael en zelfs Gemmas overleden vader staan er gewoon, ze behoeven geen toelichting, de lezer ként ze niet zozeer als wel hérkent deze mensen. In dit boek geen plotselinge ontdekkingen, toevalligheden of woeste achtervolgingen. In dit boek wél een stuk bijzonder interessante geschiedenis, die de lezer aanzet tot het denken van wat als? Wat als Tucker Malarkey nu eens gelijk heeft? Enige bijbelkennis is overigens wel handig bij het lezen van dit boek, maar iemand die totaal geen interesse heeft voor dit geschrift zal De verrijzenis toch niet snel ter hand nemen. Boeiend, interessant en toch spannend? Tucker Malarkey heeft het gepresteerd.