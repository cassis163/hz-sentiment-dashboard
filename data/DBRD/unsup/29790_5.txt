OVER DE COVER:
De cover is een mengeling van rood en roze. In dezelfde kleuren zijn hartjes te zien en onderaan bloemetjes. Verder een vrouw die een okergele jurk draagt, blauwe laarzen, een tas in haar hand heeft waarop een hartje zichtbaar is, de bloem in haar blonde haren maken het plaatje compleet. In het midden in grote witte letters de titel “JIJ”. Vrolijke en warme kleuren die mij meteen blij maken en een warm gevoel geven. Deze cover valt zeker op in de winkel, maakt nieuwsgierig. Prachtig gekozen combinatie van titel en cover.

OVER DE INHOUD:
De auteur verloor zijn vrouw naar een zwaar ziekbed en bleef achter met twee pubers. Wat hij niet meer voor mogelijk had gehouden gebeurde toch.
Hij ontmoet Hillegonde en ze worden verliefd. Het mooiste wat hem in jaren is overkomen.

En hier gaat deze romantische dichtbundel over. In 20 gedichten, waarvan een paar in het Engels en eentje in het Frans brengt de auteur een ode aan zijn nieuwe liefde Hillegonde. Elke fase van verliefdheid, liefde, ongewilde negatieve kanten, beloftes die je doet en herinneringen die je samen opbouwt lees je in de gedichten terug.

MIJN MENING:
De liefde is in elk gedicht voelbaar. De warmte waarmee ze geschreven zijn straalt er vanaf.
De auteur is in staat met eenvoudige woorden, korte zinnen en gedichten een ode aan zijn liefde te brengen en mij te beroeren. Naast elk gedicht staat een prachtige passende illustratie welke zorgt voor een mooi geheel.

“Liefde is gevoel, verbeelding, zweven en dromen.”

De auteur geeft ons een kijkje in zijn hart, durft gevoelens te delen en weet dit voortreffelijk te verwoorden. Liefde is mooi, maar ook kwetsbaar, maar juist de sterksten onder ons kunnen en doen dit.

Heb deze gedichtenbundel al een paar keer gelezen en zal dit blijven doen, omdat het stuk voor stuk pareltjes zijn. In alle eenvoud geschreven en getekend, maar zo aangrijpend, is een kunst opzicht en niet voor iedereen weggelegd.