De Britse auteur Tom Cain, pseudoniem van de ervaren journalist David Thomas, vereenzelvigt zich tot op zekere hoogte met Samuel Carver, zijn hoofdpersonage uit Dictator. Wees er maar van overtuigd: deze schrijver beschouwt zijn held als een verbeterde, ge√Ødealiseerde en fantasierijke kopie van zichzelf. Wat ooit begon met De accident man  en Samuel Carver als onvolprezen held, is inmiddels uitgegroeid tot een zesdelige serie. Dictator  is het vierde deel met Carver in een glansrol. Je kan deze actiethriller probleemloos als standalone lezen. Dit boek verscheen onlangs met ruime vertraging in het Nederlands; de originele Engelse versie dateert reeds van 2010.

Henderson Gushungo is een gehate dictator in zuidelijk Afrika; zijn daden leiden tot schrijnende armoede en hongersnood. Hij verrijkt zichzelf door zich de natuurlijke bronnen van zijn land toe te eigenen. Sam Carver, voormalig huurmoordenaar, trekt tegen dit verschrikkelijke Afrikaanse regime ten strijde. Deze ex-agent van de Engelse geheime dienst kan rijkelijk beroep doen op zijn ervaring om zijn missie succesvol te laten verlopen. Deze stoere en vastberaden held schuwt geen enkele vorm van geweld en is niet te beroerd om zijn handen vuil te maken. Zijn echter de opdrachtgevers van zijn missie wel te vertrouwen? Sam Carver wordt zowel jager als opgejaagde wanneer een oude vijand ten tonele verschijnt. Carver zit centraal gevangen in een dodelijk steekspel waarbij het voortbestaan van een natie in de waagschaal ligt. Uiteindelijk rest nog de vraag: wie is de mol?

Na een ietwat verwarrende of eerder gemiste start, word je in het verhaal gedropt.
Dictator  speelt zich op totaal van elkaar verschillende locaties af, van de vlaktes in het Afrikaanse binnenland over Zuid-Engeland tot in de broeierige straten van Hongkong. De Afrikaanse achtergrond waartegen dit verhaal zich afspeelt, is een trieste weerspiegeling van wat er zich in een groot gedeelte van dit continent afspeelt.
Het wordt aanvankelijk onduidelijk waar het verhaal naartoe wil. Halverwege Dictator  gooit Carver alle remmen los en gaat de superheld wild tekeer; hij is vanaf dan ook niet te stoppen, wat de vaart in het verhaal houdt. Voor echte diepgang ben je hier aan het verkeerde adres; de onwaarschijnlijkheden en ongeloofwaardigheden moet je er dan ook bijnemen. De spanning dendert lekker verder door het verhaal heen, het is actie geblazen, soms met een dolle vaart. De korte hoofdstukken houden het verhaal luchtig zodat je verder blijft lezen. De karakters zijn zwak getypeerd, wat in deze thriller van ondergeschikt belang is want alles staat of valt met de primerende actie. Verwacht je ten slotte een stevige plot, dan kom je jammer genoeg van een koude kermis thuis.

Tom Cain hanteert in Dictator  zijn beproefde basispatroon door het gebruik van korte hoofdstukken; dit boek telt er zomaar honderd! Het kortste hoofdstuk telt nauwelijks elf regels. Deze auteur schrijft vloeiend, onderhoudend en verspilt geen woorden. Samuel Carver wordt getypeerd als een superheld, toch blijft hij een echte mens met zijn zwakheden en fouten.

Dictator  is een onvervalste actiethriller, uitermate geschikt voor de liefhebbers van Jason Bourne, Jack Reacher of zelfs van James Bond. Ben je op zoek naar een stevige adrenalinestoot of enkele uurtjes leesplezier? Lees Tom Cain.