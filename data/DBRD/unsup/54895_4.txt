‘Zoektocht terug’ is mijn eerste kennismaking met de boeken van Marina Folkers. Ik heb al veel enthousiaste reacties gehoord over ‘Faye en Sean’ en vind het dan ook heel erg leuk dat ik mee mag doen met de blogtour van ‘Zoektocht terug’. Gisteren heb je al het interview met Marina kunnen lezen en vandaag volgt mijn recensie.

Ik ben een echte Anglofiel en was dan ook blij verrast dat ‘Zoektocht terug’ zich grotendeels in Londen afspeelt. Ik hou van die stad en dat maakt voor mij het lezen van ‘Zoektocht terug’ toch extra bijzonder. Het verhaal zit goed in elkaar, Marina heeft duidelijk grote kennis van haar hoofdpersonen en weet waar ze met het verhaal naartoe wil. Af en toe had ik wel het gevoel alsof ik iets miste, met bepaalde zinnen die Marina liet vallen. Omdat hier later in het verhaal op terug werd gekomen, viel uiteindelijk wel alles op z’n plek.

Caitlin is een onzeker meisje en dat irriteerde me af en toe wel. Ze houdt vast aan haar eigen droombeelden, wat zeker geen verkeerde eigenschap is, maar in dit geval wilde ik haar af en toe even goed door elkaar schudden. Omdat ze later toch bij zinnen komt, viel de irritatie gelukkig uiteindelijk mee. ‘Zoektocht terug’ is dan ook een heerlijk liefdesverhaal, met de bijbehorende ups en downs.

De omgeving speelt een grote rol in het verhaal en dat was voor mij echt een pluspunt. Ik genoot van de kust van Cornwall en het drukke Londen. Wat mij betreft zijn die twee echt een van de hoofdpersonen in dit boek. Daarnaast spelen de andere personages een duidelijke rol in de ontwikkeling van Caitlin, wat het zeer realistisch en geloofwaardig maakt.

‘Zoektocht terug’ van Marina Folkers is een heerlijke feelgood roman met ups en downs. De omgeving speelt een hele grote rol in het verhaal en dat maakt het voor mij net iets meer bijzonder. Ik heb er dan ook erg van genoten!