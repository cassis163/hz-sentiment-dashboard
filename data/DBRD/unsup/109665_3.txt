De eerste 500 blz van dit boek zijn subliem. We maken kennis met de verschillende hoofdrolspelers. Deze personages worden mooi geschetst en hebben allemaal een raar kantje: de één heeft bindingsangst; een ander gaat als Indiaan door het leven; nog een ander verloochent zijn afkomst. Wat ze allemaal gemeen hebben is dat de natuur een belangrijke rol speelt in hun leven. Ze zijn dan ook één van de eersten die merken dat er rare dingen gebeuren in de wereldzeeën. Rare dingen die resulteren in een tsunami die het noorden van West-Europa treft.

Het is een toevallige samenloop van omstandigheden dat een half jaar na het verschijnen van dit boek, Zuid-Oost Azië getroffen werd door een tsunami. Door de beelden die mij uit dat gebied bereikten, kan ik stellen dat de beschrijving van het verloop van zo'n overstroming, en de reacties van de mensen in het boek zeer accuraat weergegeven wordt. Dit boek had misschien levens kunnen redden, maar dit terzijde.

Dit is echter niet het einde van de vreemde gebeurtenissen, en de zoektocht naar het hoe en waarom van deze gebeurtenissen komt op gang. Hier slaat het verhaal de richting in van een actiefilm, met de obligate goeden en slechten, technische snufjes en verborgen agenda's. Op zich hoeft dit niet slecht te zijn, maar in dit geval worden de geloofwaardigheid en de zorgvuldig opgebouwde sfeer van realisme er volledig door weggevaagd. Zo ook de ontknoping, die ik maar magertjes vond.