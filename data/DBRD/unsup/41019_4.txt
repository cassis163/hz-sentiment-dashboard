De mannen konden genieten van het WK in 2014, terwijl Linda van Rijn de vrouwen plezierde met haar nieuwe thriller 'Voetbalvrouwen'. Het boek werd uitgegeven door de uitgeverij Marmer. Ze is na haar studie Literatuurwetenschappen terecht gekomen in de reisbranche. Eerst werkte ze als reisleidster op verschillende toeristische locaties, en tegenwoordig is ze actief als manager ad interim voor een toeristische organisatie. Wel bleef ze altijd geïnteresseerd in de literatuur en schreef ze tal van verhalen. Haar bedoeling was nooit om auteur te worden, tot ze op een dag het boek Cruise van Suzanne Vermeer gelezen had. Dit boek heeft haar gebracht tot een carrièreswitch van manager tot auteur. Ze schrijft vooral literaire thrillers, en niet onbelangrijk is dat al haar thrillers al bestsellers zijn geweest. Ook brengt ze elk jaar 2 thrillers uit, één in de zomer en één in de winter.
Voetbalvrouwen is een boek dat amper 160 pagina's telt, en heel makkelijk te begrijpen is. Het boek gaat over een jonge studente in de rechten, Michelle, ze is de vriendin van Richard Jongsma, een jonge aanvallende middenvelder, die in de belangstelling staat van grote clubs. Michelle is alles behalve een echte voetbalvrouw, ze houdt niet van shoppen en kan het daardoor ook niet goed vinden met de andere vrouwen. Voor het eerst is zijn club, DKS, gepromoveerd naar het betaald voetbal. In de winter gaat DKS op trainingskamp naar Las Palmas. De vrouwen mogen mee, maar in Gran Canaria merkt Michelle dat er toch een groot verschil is tussen haar en da andere vrouwen, ze kan het niet goed met haar collega's voetbalvrouwen vinden. Vooral niet met Lucilla, de vriendin van de rechtstreekse concurrent van Richard, Fernando. Wanneer het noodlot toeslaat, besluit Michelle zelf om op onderzoek uit te gaan. Hoe meer ze ontdekt, hoe meer ze merkt dat er mensen zijn die niet willen dat de waarheid aan bod komt.

Het is een zeer eenvoudig boek qua taalgebruik en structuur. Linda Van Rijn gebruikt een zeer toegankelijke taal, die verstaanbaar is voor iedereen. Ook de structuur is heel eenvoudig en klassiek, in het begin van het boek worden eerst alle personages voorgesteld, hierna vindt de eigenlijke gebeurtenis plaats die voor de climax zorgt in het boek, en dan eind goed al goed. De thematiek is uiteraard voetbal, wat ook te merken is aan de titel. Om het boek te begrijpen hoef je absoluut geen voorkennis van voetbal te hebben. Het is ook een leuk boek om te lezen zonder dat je iets van voetbal kent. De kaft staat wel helemaal in tegenstelling tot wat het hoofdpersonage eigenlijk is. Op de kaft staat een echte, typische voetbalvrouw. Ik denk persoonlijk dat de schrijfster dit expres heeft gedaan omdat de protagonist in het verhaal helemaal niet zo is, Michelle is een heel simpel meisje ook al is ze de vriendin van een bekend voetballer. We beleven eigenlijk heel het verhaal door de ogen van Michelle, maar het boek wordt wel verteld door iemand anders. Het is dus een personele hij/zij-verteller. Samen met Michelle ontdekt de lezer dus de echte waarheid in het verhaal. Naast ontspanning zit er denk ik geen andere bedoeling achter het schrijven van dit boek. Het is wel vooral geschreven voor vrouwen, die zich ook misschien makkelijker kunnen inleven in de gevoelens van de protagonist.

Ik heb dit boek gekozen op basis van de korte inhoud, de kaft en om eerlijk te zijn hebben ook het aantal bladzijden meegespeeld in mijn keuze. Ik ben een persoon die helemaal niet graag leest. Afgezien van het feit dat ik helemaal niet graag lees, vond ik het best wel een goed boek om te lezen. Het leest ook zeer vlot, omwille van de eenvoudige zinnen en woorden die gebruikt worden om het verhaal te vertellen. Tijdens het lezen hoef je dus niet echt na te denken over wat er gezegd wordt. Dit is echt het perfecte boekje om mee op vakantie te nemen, en je in te verdiepen aan het zwembad. Het is echt wel ontspannend om te lezen, zelfs als je niet graag leest. Wat mij wel is opgevallen is dat er niet zoveel diepgang in het boek zit, het boek is vrij voorspelbaar qua gebeurtenissen. Zou ik heb boek aanraden aan vrienden? Daar heb ik mijn twijfels over. Zeer ervaren lezers zou ik dit boek zeker niet aanraden, daarvoor is het veel te eenvoudig en absoluut geen hoogstaand boek. Voor minder ervaren lezers, zoals mij, is dit zeker een goed begin. De boekjes van Linda van Rijn zijn een mooi alternatief voor mensen die niet graag lezen, maar er toch de moeite voor willen doen.