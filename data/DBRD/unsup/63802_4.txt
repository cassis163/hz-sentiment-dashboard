De Spaanse schrijver Arturo Pérez-Reverte (Cartegena, 1951) is in 30 jaar tijd uitgegroeid van journalist tot een van de meest vertaalde Spaanse schrijvers wereldwijd. Zijn romans, meestal behorend tot het avonturen- en/of misdaadgenre, hebben vrijwel allemaal een historische inslag. Zijn bekendste werk, De club Dumas, schreef hij in 1993. Het boek werd in 1999 verfilmd door Roman Polanski met Johnny Depp in de hoofdrol.
De geseling van Cádiz speelt zich af ten tijde van de Spaanse Onafhankelijkheidsoorlog in 1811. Cádiz wordt constant onder vuur genomen door zijn Franse bezetters. Zolang de reikwijdte van de mortieren echter onvoldoende is om grote schade aan te kunnen richten, maken de bewoners van deze kleine havenstad zich niet echt bezorgd. De gemoedstoestand van de bevolking dreigt echter volledig om te slaan. Op verschillende plaatsen waar Franse mortieren zijn ingeslagen worden de lichamen van doodgemartelde jonge vrouwen gevonden. De politie, onder leiding van de corrupte commissaris Rogelio Tizón, staat voor een raadsel. Als er nieuwe moorden volgen raakt hij volledig door de zaak geobsedeerd. Hij besluit dan ook niet meer te rusten totdat hij de moordenaar in boeien heeft geslagen.
De geseling van Cádiz is een prachtig historisch drama, geschreven met een perfect oog voor details. Er is sprake van een zestal hoofdpersonen die gedurende het verhaal gelijkmatig aan bod komen. Deze karakters zijn tot in de finesse uitgewerkt en weten ieder op zich de lezers in hun greep te houden. Dit maakt het boek toegankelijk: iedereen vindt in dit verhaal wel een karakter dat boeit en/of fascineert. Zoals het hoort lopen alle verhaallijntjes langzaam over in één enkele lijn. Dit jongste boek van Arturo Pérez-Reverte is niet alleen maar prettig leesvermaak. Door de (historisch) natuurgetrouwe beschrijving van personen, situaties en leefomstandigheden kun je er ook nog iets van opsteken. Alles in dit boek getuigt van een perfecte voorbereiding en van gedegen onderzoek.
Het enig minpuntje van het boek is dat het maar niet spannend wordt. Het is uitermate boeiend, fascinerend en zeer zeker de moeite waard, maar verwacht geen op-het-puntje-van-de-stoel-spanning. In mijn optiek is het boek dan ook meer een historisch drama dan een echte thriller.