Esmee heeft haar zaakjes lekker op orde, een baan als redactieassistente met uitzicht op promotie, een vriend met wie ze binnenkort gaat samenwonen, een hartsvriendin, en drie hippe vriendinnen nog van de studie.

Maar als de promotie niet komt, ze problemen krijgt met haar vriend, haar hippe vriendinnen haar voor gek zetten tijdens een feest en ze ook nog voor t blok wordt gezet om een dorpsfeest te organiseren met iemand van vroeger die ze nooit meer wilde zien, is dat het begin van een spetterend verhaal.
Esmee is niet zo heel handig, ze is ook onzeker, laat over zich heenlopen en heeft niet helemaal de waarheid verteld over haar baan. Als dan een van haar hippe vriendinnen (Jasmijn) de baan krijgt die haar was toegezegd is die leugen geen lang leven meer beschoren.

Ze is ineens het hulpje van Jasmijn, die er als redactiechef niet veel van bakt. Zonder ondersteuning van Esmee is Jasmijn nergens. Maar als Jasmijn vervolgens een klus krijgt om glossy over een society huwelijk te maken, besluit Esmee het anders aan te pakken. Ze gaat ‘pragmatisch’ aan de slag.
Langzaamaan ontwikkelt ze zich van onzeker persoontje tot een dame die weet wat ze wil en wat ze kan.

Het verhaal ontwikkelt mee. In een enorme vaart ga je mee in het leven en werken van Esmee. Eerst is ze best irritant om de leugen waarmee ze start, waardoor ze zich enorm in de nesten werkt, en de onwil om het recht te zetten. Maar als dat achter de rug is, is het zeer vermakelijk om te lezen wat ze bedenkt om Jasmijn dwars te zitten.

Ook het deel over de real-life soap personage Kiona is erg leuk. Ook hier blijkt Esmee de aanstichtster te zijn van grote problemen, maar ze weet die zeer origineel tot een goed einde te brengen.
Dan is er nog het dorpsfeest en Rik, en de samenwoontroubles met Hugo, echte bekende BN’ers onherkenbaar in het verhaal (of toch wel herkenbaar?) kortom veel leuke verhaallijnen, goed verweven in een echte dikke feel good roman.