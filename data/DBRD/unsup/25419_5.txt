The Green Kitchen is het kookboek van het succesvolle foodblog Green Kitchen Stories. Via dit blog inspireren David Frenkiel en Luise Vindahl al jarenlang mensen (en mij!) met hun smakelijke vegetarische recepten. Super lekker, super gezond en buitengewoon gefotografeerd. Een lust voor alle zintuigen!

Hoe het allemaal begon…
Verfrissend genoeg zijn David Frenkiel en Luise Vindahl ook niet begonnen als de beste en meeste bewuste thuiskoks. Zoals ze zelf schrijven “Ik was de ongezonde vegetarier (ja, die bestaan), en Luise was een carnivoor die heel bewust met gezond eten bezig was. Na een paar onhandige maanden namen we een besluit. Als wij samen zouden gaan wonen, moest ik iets leren over volkorenproducten, quinoa en natuurlijke zoetstoffen, en Luise besloot minder vlees te gaan eten en te experimenteren met maaltijden die voornamelijk uit groentes  bestonden.” Dit was het begin van Green Kitchen Stories, een blog dat in drie jaar uitgroeide tot een fenomeen.

De basis in de voorraadkast
Voor David Frenkiel en Luise Vindahl is de voorraadkast de basis voor hun leefstijl. Hier besteden ze dan ook veel aandacht aan op de eerste pagina’s van The Green Kitchen. Dit gedeelte kun je zien als de handleiding hoe je hun Green Kitchen in je eigen keuken kunt integreren. Met die ingrediënten in huis ben je niet alleen klaar voor het uitproberen van de meeste recepten in The Green Kitchen, maar ben je ook goed uitgerust om zelf te gaan experimenteren, zeker met de ‘basismethodes’ bij de hand die ze in het eerste deel van het boek uitleggen. En bovendien: “Als je voorraadkast groener, gezonder en veelzijdiger is, wordt het zoveel eenvoudiger om je eetgewoontes te verbeteren.” aldus David Frenkiel en Luise Vindahl.

Van de ochtend tot de avond
The Green Kitchen is ingedeeld aan de hand van de maaltijden gedurende de dag. Zo heb je eerst ‘De ochtend’, waar je ontbijtjes vindt van voor een stressige dinsdag tot een weekendbrunch. Daarna volgen ‘lichte maaltijden’ en ‘om mee te nemen’, handig voor lunches, simpele avondmaaltijden doordeweeks en niet te vergeten de picknick. Dan ‘Familiedinertjes’ voor het perfecte etentje in het weekend, ‘Hapjes’ voor een buffet of bijgerecht, ‘Drankjes’ van verse sappen tot Indiase chai-thee en niet te vergeten ‘Toetjes en tussendoortjes’ vol goede zoete, schuldvrije lekkernijen.

Favoriete groene recepten
The Green Kitchen zit bordevol lekkere, gezonde, groene, bewuste recepten. Een kookboek waaruit je werkelijk alles wilt maken. Enkele van mijn favorieten op een rij: banaan-kokospannenkoekjes zonder bloem (zie hieronder!), dunne omeletrolletjes met appel en huttenkase, boekweitpap met gember, kruiden-pistache-falafel uit de oven, tom kha tofoe, salade van wilde rijst, aardperen en druiven, hartige muffins met mais en gierst, venkel-kokosquiche, chocolade-bramen milkshake, cupcakes met wortel kokos en banaan, cataloupe-granita met citroen en munt, en tot slot koude zomerfruitsoep met room. En geloof mij: dat is nog lang niet alles…

Banaan-kokospannenkoekjes zonder bloem
Ingrediënten (voor 10 pannenkoekjes)
3 rijpe bananen
6 eieren, licht losgeklopt
50 gram gedroogde kokosrasp, plus extra voor eroverheen
150 gram bosbessen (vers of ontdooid)
½ theelepel kaneel, voor eroverheen
2 theelepels kokosolie, om in te bakken
2 eetlepels ahornsiroop of volle yoghurt, voor eroverheen (als je wilt)
Prak de bananen fijn met een vork. Doe ze in een middelgrote mengkom en klop de eieren en kokos erdoor. Voeg de bosbessen toe (bewaar er een paar voor eroverheen) en roer erdoor. Verhit de kokosolie op middelhoog vuur in een koekenpan van 25 centimeter met antiaanbaklaag. Schep er 2-3 eetlepels van het beslag in voor elke pannenkoek. Je kunt er 3-4 pannenkoeken tegelijk in bakken. Keer ze voorzichtig met een spatel om als de bovenkant niet vloeibaar meer is en ze aan de onderkant goudkleurig zijn – dit duurt ongeveer 2 minuten. Bak de andere kant 1 minuut. Stapel de pannenkoeken op en strooi de achtergehouden bosbessen erover. In het weekend besprenkelen we ze met wat ahornsiroop of yoghurt en strooien we er extra kokosrasp overheen.

Dus…
The Green Kitchen is echt een overzichtelijk, luchtig, prachtig uitgegeven kookboek voor iedereen die houdt van een groene leefstijl of zijn eetgewoonten wil verbeteren. De recepten kennen een goede balans tussen gemakkelijk en snel te maken, en uitgebreid en meer complex. Sommige recepten hebben veel ingrediënten, anderen zijn weer een stuk eenvoudiger. Zo is er altijd een recept dat past bij jouw smaak en stemming. De beschrijvingen zijn helder en to the point, geen lange verhalen. Zeer belangrijk in de keuken wanneer lezen je laatste zorg is! Bovendien worden er altijd goede alternatieven gegeven voor bijzondere materialen, technieken of ingrediënten, zodat het voor iedereen haalbaar is. Bovendien kent ieder recept een persoonlijke introductie van David en Luise wat het kookboek een extra dimensie geeft en maakt dat de recepten overduidelijk voortkomen uit liefde voor koken en gezond eten. Een ware inspiratiebron voor elke dag van de week!
Meer vegetarische inspiratie? Volg dan De Hippe Vegetariër!
Website: www.dehippevegetarier.nl
Facebook: www.facebook.com/dehippevegetarier
Twitter: www.twitter.com/dehippeveggie