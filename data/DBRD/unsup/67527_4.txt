Malcolm Mackay is geboren en getogen in Stornoway, op het Schotse eiland Lewis. Zijn Glasgow-trilogie is overladen met lovende recensies en het tweede deel werd bekroond met de Deanston Scottish Crime Book of the Year Award. Een plotselinge uitbarsting van geweld is het afsluitende deel, wat eigenlijk niet los te zien is van de eerste twee delen.

Gelijk de eerste twee delen van deze trilogie speelt ook dit deel zich af in het Schotse Glasgow, een miezerige en trieste stad waar de criminaliteit in de krochten van de stad aanwezig is. Er strijden verschillende organisaties om de macht. Aan de ene kant is er de organisatie van Shug Francis. Hij lijkt aan de verliezende hand te zijn tegen de organisatie van Peter Jamieson. Dan is er ook nog de oude MacArthur, die nog de meeste aandelen in de criminaliteit in Glasgow lijkt te bezitten. In dit geweld moet Calum MacLean zien te overleven. Hij de is de "huis-huurmoordenaar" van Peter Jamieson en we zien hem in het begin van Een plotselinge uitbarsting van geweld een klus opknappen. Een accountant van Francis en een overloper moeten er aan geloven. Als het MacLean ligt, is het zijn laatste klus. Hij is zat van de misdaad, heeft het wel gezien en wil een normaal leven. Hij roept de hulp in van broer William om hem uit de organisatie te krijgen. Maar dat is moeilijker dan het lijkt. Helemaal omdat ook de politie in de vorm van Michael Fisher op de hielen van de criminelen zit.

Zoals ook de eerste twee delen stelt ook deel drie niet teleur. Sterker nog, na een wat aarzelende start haalt het met gemak het niveau van de twee voorgangers. Mackay bedient zich van een fijn leesbare schrijfstijl. Simpel, doeltreffend: alsof je er bij bent of tenminste een ooggetuigenverslag te lezen krijgt. Het is verfijnd en verfrissend en het doet wel wat denken aan Jens Lapidus in zijn Stockholm-trilogie. Daarnaast is het plot enorm interessant en realistisch. De criminelen en agenten in de Glasgow-trilogie zijn geen robots of supermensen: het zijn hardwerkende mannen en vrouwen met hun twijfels, nukken en eigenaardige karaktertrekken.
Dit maakt van Een plotselinge uitbarsting van geweld een knappe en waardige afsluiting van de Glasgow-trilogie.

Eindoordeel 3,5 ster

Spanning 3***
Plot 4****
Leesplezier 4****
Schrijfstijl 4****
Originaliteit 3****
Psychologie 4****