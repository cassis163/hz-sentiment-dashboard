Vorig jaar bedacht ik me om eens grondig te ruimen, omdat ik aan chronisch ruimtetekort leed in mijn huis. Ik zag deze reeks staan, helemaal compleet, Nederlandse uitgave en bedacht dat ik die nooit meer zou lezen. Ik gaf ze aan een vriendin zodat zij haar nichtje blij kon maken. Conclusie: ik heb nog nooit ergens zó veel spijt van gehad!

Dit was absoluut mijn favoriet uit de reeks! Ik was zo verliefd op dit boek dat ik op school meerdere keren een boekbespreking over dit boek heb ingeleverd. Ik heb zelfs op mijn kop gekregen van de leraar toen ik 'm voor de derde keer inleverde. De tweede keer werd nog gedoogd, omdat het zoveel schrijfwerk was geweest (jaja, 'vroegah' ging dat nog met pen en papier, hahaha), maar de derde keer moest ik echt een ander boek van hem kiezen.

De spanning was zo goed opgebouwd, zat echt op het puntje van mijn stoel als ik in deze reeks bezig was en zat ook geheel in mijn eigen wereldje .Mijn ouders konden roepen wat ze wilden, maar ik reageerde pas als ik werd aangeraakt. Zelfs voor het toverwoord 'snoepjes' was ik immuun als ik Kippenvel in mijn handen had. Toen ik de cover tegenkwam op internet, werd ik meteen weer verliefd en teruggeleid naar al die herinneringen van vroeger. Zó balen dat ik ze niet meer heb. Wellicht doe ik binnenkort eens een re-read met een Engelstalig boek, volgens mij zijn die nog wel volop verkrijgbaar.