Ik mocht dit boek lezen voor de LS sterrenthriller leesclub.
De eerste zin op de achterkant van het boek is al veelbelovend: bereid je voor om een hele nacht door te lezen. Zo gezegd, zo gedaan. Vol verwachting begon ik aan het eerste deel van een nieuwe thrillerserie. De proloog begon al goed, het verhaal riep veel vragen bij mij op.
Het jachtseizoen gaat over de jacht van een FBI team op een ontsnapte gevangene (Caleb Wardell), die uit is op veel moorden plegen. Dit is wel origineel gekozen. Vaak gaat een thriller over het uitzoeken wie een dader is, nu is de dader bekend en moet de dader opgespoord worden. Naast het FBI team is ook Carter Blake ingezet om Caleb Wardell op te sporen. Wat een heerlijk personage is die Carter Blake! Hij is mysterieus en ontzettend slim. Daarnaast trekt hij zich niets aan van wat de FBI denkt en trekt hij zijn eigen pad. Vaak heeft hij het bij het juiste eind en dat vind ik wel grappig. Wat ik wel een nadeel vind is dat Mason Cross de personages soms met de voornaam en soms met de achternaam laat voorkomen in het verhaal. Hierdoor heb ik af en toe personages door elkaar gehaald.
Vanaf het eerste hoofdstuk vond ik het boek wel lastig om in te komen. Ik had geen idee wat er was gebeurd, en wie wie was. Hier had naar mijn idee wat meer context bij geschreven mogen worden. Op zich werd daarna wel snel alles duidelijker. Wat ik wel goed vond was dat het eerste hoofdstuk meteen begon met een actiescene.
De rest van het verhaal zit ook vol actiescenes. Deze scenes zijn wel erg spannend en bloederig. Ook blijf je je steeds afvragen wanneer Caleb Wardell gevonden word. Ook zitten er een aantal verrassende elementen in het verhaal. Dingen lopen lang niet altijd zoals je verwacht. Toch vond ik het boek geen echte page-turner. Dit vond ik wel jammer; er had net wat meer spanning in het verhaal gemogen.
Mason Cross is een meester in het beschrijven van situaties en omgevingen. Door de uitgebreide beschrijvingen heb je het idee dat je er echt bij bent, zowel bij een bloederige moord als bij een mooie natuuromgeving. Ook worden de personages uitgebreid beschreven, waardoor je een goed beeld krijgt van de karakters. Hiernaast heeft Mason Cross een vlotte schrijfstijl, waardoor je door het boek heen vliegt. Na een nacht doorlezen heb je het boek dan ook zeker uit.
Ik vond het leuk dat elk hoofdstuk een ander perspectief aannam. Zo kon je even in de huid kruipen van de moordenaar, of van de FBI agenten. Hierdoor kom je achter de zieke manier van denken van de moordenaar, en blijf je steeds op de hoogte hoe dicht de FBI bij de oplossing zit. Wat wel een nadeel was, was dat soms niet helemaal duidelijk was vanuit welk perspectief je het hoofdstuk las.
Aan het einde van het verhaal bouwt de spanning zich hard op. Wat een actie en wat een zenuwslopend einde! Er zitten ook zeker leuker verrassingen in het einde. Ik heb er van genoten! Dus ben je op zoek naar een thriller die lekker weg leest en met een spannend einde, dan zeg ik: ga het jachtseizoen lezen! Ik ben ook zeker benieuwd naar de volgende delen in deze thrillerserie.