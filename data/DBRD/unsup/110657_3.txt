Eind jaren 70 duikt ergens een vijfjarig meisje op met een zwarte bloem en een vreemd verhaal over waar ze heeft vastgezeten. Ruim tien jaar later schrijft Robert Wiseman hier een boek over. Hij verdwijnt daarna spoorloos...
Twintig jaar later begint het echte verhaal. Neil Dawson is een 25-jarige man die net zoals zijn vader Christopher schrijver wil worden. Op een dag is zijn vader echter plots verdwenen. Als zijn lichaam later gevonden wordt, lijkt het erop dat zijn vader zelfmoord heeft gepleegd door van een brug te springen. Als Neil tussen de bezittingen van zijn vader het boek van Wiseman en een zwarte bloem vindt, wil hij absoluut uitzoeken waarom zijn vader zelfmoord heeft gepleegd. Hij ontdekt dat zowel Wiseman net voor zijn verdwijning, als zijn vader vlak voor zijn zelfmoord, een kamer geboekt hadden in hetzelfde hotel. Neil vermoedt nu dat hij op het juiste spoor zit...
Het zal misschien niet de bedoeling zijn, maar een kenmerk van Steve Mosby's boeken is de zwalkende plot. Ook Zwarte bloem lijkt tot de helft alle kanten op te schieten. Naast het verhaal van Neil volgt de lezer ook de gebeurtenissen rond Hannah Price die net als haar overleden vader bij de politie is gegaan. Ook Hannah vindt vreemde zaken tussen de bezittingen van haar vader, en die plaatsen haar voor enkele ethische dilemma's.
In de tweede helft van het boek krijgt Mosby de diverse verhaallijnen mooi bij elkaar. Het boek krijgt meer samenhang en de opzet van Mosby wordt duidelijk. Zwarte bloem is een verhaal over schrijvers en hoe zij de werkelijkheid naar hun hand zetten. En ook over hoe dit weer van invloed is op de werkelijkheid. Mosby heeft dat op een aantal plaatsen in het boek mooi uitgewerkt door fragmenten uit de verhalen van de schrijvers te citeren, waarin fantasie en werkelijkheid in elkaar overvloeien.
Steve Mosby groeit per boek. Hij verdient het om hem elke keer een kans te geven.