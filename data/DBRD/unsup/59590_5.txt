Bij het zien van de cover en de titel verwacht je een boek vol met verhalen over diverse Franse bezienswaardigheden/plaatsen, de gewoontes van de Fransen, leuke anekdotes en een klein beetje cultuurgeschiedenis over diverse Franse plaatsen. Je verwacht in ieder geval niet dat het een zoveelste standaard reisgids over Frankrijk is. Het boek voldoet ruim aan mijn verwachtingen.
Je leert Frankrijk op een totaal andere manier kennen dan je in de meeste standaard reisgidsen over Frankrijk leest. Het land blijkt veel gevarieerder te zijn dan de meeste mensen denken. Ook de Fransozen blijken anders te zijn dan er vaak wordt beweerd.
De auteur is dan weer humoristisch, zoals bij een belevenis in een metro, dan weer melancholisch, zoals bij een terugblik in de tijd dat hij als jonge Caspar met zijn ouders naar Frankrijk reist, maar raadt je ook af om naar bepaalde eetgelegenheden te gaan zoals naar een saladebar. Hij neemt je geregeld mee naar plaatsen waar je niet opgekomen zou zijn als je naar Frankrijk zou gaan zoals naar bepaalde ru√Ønes waarover nergens iets kan lezen. Hij vertelt daar dan zo beeldend over, dat je er direct heen wilt gaan.
Je leert Frankrijk echt op een totaal andere manier kennen, wat daar de gewoontes zijn, wat je wel en niet moet doen als je bij een Fransoos op vistite gaat, het wonen in Frankrijk en een stukje geschiedenis van Frankrijk. In sommige verhalen kan je lezen dat Nederlanders meer met de Fransen gemeen hebben dan je al wist, zoals bijvoorbeeld het stadje Orange.
De zinnen die in het Frans geschreven zijn, zijn achter die zinnen vertaald in het Nederlands zodat je begrijpt wat er staat en tevens leer je een klein beetje Frans.
Het boek is absoluut niet alleen leuk voor de Francofielen, maar ook voor een ieder die van reisverhalen in het algemeen houdt.
Ik raad je overigens aan om het boek niet met een lege maag te gaan lezen, want je krijgt in sommige verhalen trek in de lekkere gerechten die genoemd worden.