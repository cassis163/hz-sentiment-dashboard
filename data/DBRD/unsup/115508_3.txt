Het eerste deel uit een reeks met Paula McGuire, psychologe die de politie bijstaat, in de hoofdrol. Wat nog belangrijker is, is dat de serie zich afspeelt rond de grens Ierland-Noord-Ierland en dan weet je dat het geweld van IRA nooit ver weg is.
Wie Ierland zegt, zegt ook strenggelovig, maar ook tienerzwangerschappen, Magdalena tehuizen, anti-abortuswetgeving.
Wanneer twee meisjes, tieners nog, verdwenen zijn, wordt Paula naar haar eigen geboorteplaats gestuurd. Ze is er al jaren niet meer geweest, heeft daar haar redenen voor, maar nu kan ze niet anders dan teruggaan. Ze gaat bovendien inwonen bij haar vader, een gewezen politieagent, die een ongelukje heeft gehad en wat verzorging nodig heeft.
Ze duikt in het verleden van de stad en vindt al snel, iets van vijftien jaar vroeger, nog twee vermiste meisjes. Waar zijn al die meisjes want je kan toch niet zomaar van de aardbodem verdwijnen?

Een boek waar ik wat moest inkomen door de setting van het verhaal. Veel boeken spelen zich af in Scandinavië of Amerika of Groot-Brittannië, maar dit is toch net even anders. Ik denk wel dat de irritante Paula McGuire een reeks rond haar kan dragen. Ze is inderdaad irritant, er pakt niets op haar zoals we zeggen, ze luistert naar niemand, doet haar zin en dat terwijl ze niet eens bij de politie is.