Sprankelend, gewaagd en lekker eigenzinnig.
In Bloedlijn maken we kennis met rechercheur Jessica (Jessy) Haider. Een stoere, eigenzinnige vrouw die puur overkomt maar, zowel privé als zakelijk, regelmatig op het randje van het toelaatbare balanceert en typische trekjes vertoont. Een knap bedacht, interessant en bijzonder personage dat zeker tot de verbeelding spreekt. Enerzijds krijg je gevoelens van compassie voor haar, aan de andere kant wekt ze beurtelings verbazing, ontzag en grappig genoeg soms een licht gevoel van afkeer op door haar gedrag en uitspraken. In elk geval kreeg ik wel meteen sympathie voor haar. Op het moment dat ze belast wordt met een lastige zaak en tegelijkertijd privé het nodige te verstouwen heeft, neemt Jessy de lezer mee in een duizelingwekkende achtbaan van uiteenlopende gebeurtenissen. In vliegende vaart ervaar je alles wat een topthriller nodig heeft: turbulentie, prikkelende erotiek, emotie, actie, originaliteit, gewelddadigheid en een zinderend voelbare spanning tot het verfrissende einde. Alle personages zijn perfect uitgewerkt en lijken daardoor voor je gevoel echt te bestaan. Het geheel is vlot leesbaar maar op niveau geschreven en houdt de lezer continu scherp. Dit bloedstollende verhaal overtrof mijn stoutste verwachtingen en bezorgde mij regelmatig kippenvel.
Kortom, geen doorsneevrouwenthriller maar origineel en verrassend met gedurfde verhaallijnen en fraaie personages waardoor je aan het eind direct snakt naar het vervolg. Gruwelijk staaltje vakwerk van Corine Hartman.