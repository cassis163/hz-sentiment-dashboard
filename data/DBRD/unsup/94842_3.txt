Als nieuwkomer in Het Reservaat heeft Jessica moeite binding te vinden met de andere bewoners. Als ze echter bevriend geraakt met Amanda lijkt alles in een stroomversnelling te komen. Jessica krijgt een nieuwe look, nieuwe vrienden en een aantrekkelijke minnaar. Niets is echter wat het lijkt in Het Reservaat en uiteindelijk zakt de grond stilletjes weg onder de voeten van meerdere mensen.
Dit is een niet onaardig debuut van Liselotte Stavorinus. Het vlot geschreven, ontspannende boek gunt je een blik op het leven van enkele gezinnen in 't Gooi. Je voelt steeds een lichte, onderhuidse spanning, die zijn ontknoping kent op een feest in een riante villa in Ibiza. Geen boek waar je tenen van gaan krullen van de spanning, maar een aangename mix van oppervlakkige vriendschappen en relaties en onderlinge afgunst en nijd die leiden tot spanning in de wereld van de rijken.