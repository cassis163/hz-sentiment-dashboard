“Amy en Isabelle”, de vertaling van Elizabeth Strouts fantastische debuutroman “Amy and Isabelle”, gaat over een moeder-dochterrelatie binnen de grotere context van het kleine fabrieksstadje Shirley Falls in Maine.

”Het was vreselijk heet die zomer dat Mr. Robertson de stad verliet, en een hele tijd leek het of de rivier dood was. (…) Vreemden die over de snelweg voorbijreden, draaiden hun raampjes dicht als ze de walgelijke zwavelgeur roken (…) het leek alsof er vuil verbandgaas om de stad gewikkeld was (…) het filtreerde het heldere zonlicht dat erdoorheen had kunnen vallen (…) verderop langs de rivier ging er van alles mis met de oogst (…) en in het noorden van de staat zouden twee vliegende schotels zijn waargenomen.”

Voor Isabelle Goodrow en haar 16-jarige dochter Amy is de hitte niet hun grootste probleem.
Amy’s moeder, Isabelle, een vaak boze, kille, alledaagse vrouw met een verleden dat ze niet onder ogen durft te zien, werkt al jaren als secretaresse in de fabriek in Shirley Falls. Amy, een verlegen, onzeker meisje, dat overbeschermd is opgevoed door haar moeder, zit midden in de emotionele rollercoaster van volwassen worden. En terwijl Isabelle dagdroomt over een leven met haar baas, geniet Amy van de aandacht van haar wiskundeleraar, Mr Robertson. Er ontstaat een tienerverliefdheid, waarbij Amy door haar leraar verleid wordt. Op het moment dat Isabelle hierachter komt, is zij geschokt, een beetje jaloers en kwaad. Ze knipt Amy’s haren ruw af, maar praat verder nergens over. Er ontstaat een mix van afkeer en liefde, ze vervreemden van elkaar. De voorheen nauwe maar niet open band tussen moeder en dochter is onoverbrugbaar beschadigd en kan pas weer herstellen als Isabelle durft te vertellen over haar eigen beschamende verleden.

Stout beschrijft op een prachtige wijze het leven en de gedachten van Amy en Isabelle. Ze schetst daarnaast met humor een genuanceerd portret van het leven in de fabriek met haar werknemers en van het stadje en haar bewoners. Het stadje tijdens een warme zomer met haar alledaagse zaken, dat is opgeschrikt door een gerucht over vliegende schotels en het drama van een onopgeloste ontvoering.

Een ontroerend, indringend boek met een mooi open einde.