De komst van de Koning is het mooie slotdeel van de serie De Gave van de Selkie. “We doen het samen of we doen het niet!” Kunnen Nimue en Arthur dit, als ze van elkaar gescheiden zijn, nog waarmaken?

In De komst van de Koning laat Nimue het lichaam van haar broer, Arthur, achter op Avalon. Nu zij zwanger blijkt te zijn gaat ze op zoek naar haar geliefde, Wolf. Arthur zwerft ondertussen in de Andere Wereld.

Beide werelden zijn in verval. De vervuiling heeft de werelden aangetast en de Zwarte Plaag rukt op. De steden gaan dicht in een poging de ziekte buiten te sluiten, waardoor veel mensen op de vlucht zijn. In die chaos moet Nimue Wolf zien te vinden om te kijken of zij samen voor hun nog ongeboren kind kunnen zorgen. Daarnaast verlangt ze terug naar Gwennec, de plek waar ze een groot deel van haar jeugd heeft doorgebracht. Maar zal ze het Gwennec terugvinden dat ze zich herinnert?

Het lichaam van Arthur is weliswaar in Avalon maar zijn geest is in de Andere Wereld. Ook daar rukt het duister op. Arthur moet de opdracht van de Visserkoning zien te volbrengen. Dit is echter geen eenvoudige opgave. De Jager jaagt op hem en op de zielen van de ontdroomde kinderen. De Jager houdt veel van die ontdroomde zielen gevangen. Een paar zijn sterk genoeg om zichzelf staande te houden en vormen langzaam een groepje rond Arthur. Een van die zielen is Katell, die in de Andere Wereld Goudglans is genoemd door de Visserkoning.

“Zolang hij doorgaat, is alles nog niet verloren. In de tussentijd moet ik leren om sterk te zijn. Misschien kan ik niet voorkomen dat er doden vallen, maar er moet een manier zijn waarop ik mijn krachten kan laten stralen. Bij Gwenhaels botten, als mijn broertje een koning kan zijn, dan kan ik toch zeker meer zijn dan alleen een vissersdochter?” Mara Li

Los van elkaar moeten Nimue en Arthur hun taak zien uit te voeren. Waarbij Nimue de mogelijkheid heeft om ook in de Andere Wereld te zijn. Dat is echter niet zonder gevaar omdat de Jager ook op Nimue jaagt en Nimue draagt iets bij zich wat ze, boven alles, moet beschermen.

Arthur en Nimue ondervinden tegenslag en krijgen hulp op het pad dat ze moeten volgen. Ze ontmoeten oude en nieuwe vrienden en ze vechten tegen oude en nieuwe vijanden. Wie kunnen ze vertrouwen? Durven ze te strijden met hetgeen ze boven alles angst aanjaagt? Kan Nimue een manier vinden om Arthur te helpen? Kunnen ze de beide werelden redden of zijn ze gedoemd ten onder te gaan?

De komst van de Koning van Mara Li gaat onder andere over een wereld in verval door de manier waarop men met die wereld is omgegaan. Dit zet je best even aan het denken over hoe je zelf beter met de aarde om zou kunnen omgaan.

Toch is De komst van de Koning vooral een verhaal over moedige mensen die het beste proberen te maken van de situatie waarin verkeren. Alhoewel Arthur en Nimue los van elkaar in verschillende werelden zijn, voel je toch de verbondenheid tussen de broer en zus. Het zijn sterke personages die allebei hun eigen weg moeten volgen. De vrienden die zij om zich heen verzamelen bieden steun en vullen Arthur en Nimue waar nodig aan. Mara Li heeft dit op een mooie manier vormgegeven waardoor de onderlinge relaties heel natuurlijk voelen.

De komst van de Koning is spannend, raakt hier en daar wat mythologische elementen aan en schuwt ook het spirituele niet. Toch is het als geheel niet zweverig. De personages komen nuchter over maar staan open voor de wat meer onverklaarbare zaken en zijn meer verbonden met de aarde en de elementen.

Net als waarschijnlijk iedereen die graag leest kan ik enorm genieten van een goed boek of van een goede serie. Zeker wanneer een serie groeit en elk nieuw boek het eerdere deel overtreft. En dat is precies wat Mara Li met de serie De gave van de Selkie heeft gedaan. Elk deel is net weer wat beter als het voorgaande deel uit de serie met De komst van de Koning als het mooie slotakkoord. Het verhaal groeit en de personages groeien. De komst van de Koning krijgt daarom van mij 4.5 sterren.

Deze recensie schreef ik voor, en is terug te vinden op, de blog In de Boekenkast: https://indeboekenkast.wordpress.com