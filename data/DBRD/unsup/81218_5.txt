Een lief en sprookjesachtig mooi boekje.

Echt een boekje voor kleine meisjes. De kleur van de omslag is rozerood en welk meisje wil er niet een rozenfee zijn? Het boekje bevat 4 seizoenverhaaltjes over Rosa. Erg leuk geschreven. Het begint bij de lente waar Rosa ontwaakt uit een grote roze roos, en waar ze van de rupsen vlinders moet maken. In het tweede verhaaltje kan het pas echt zomer worden als de zonnebloem open gaat. In het verhaaltje over de herfst heeft de paddenstoel nog geen stippen en in de winter knakt de roos van Rosa en mag ze bij de muizen wonen. De verhaaltjes zijn prachtig op rijm geschreven en er zit duidelijk een boodschap over vriendschap en er voor elkaar zijn in verweven. De blauwe vlinder, het slakje , het lieveheersbeestje, Pieter pad, de vogel en de muizen allemaal vrienden van Rosa.

'Rupsje,' zegt de rozenfee

'je wordt een mooie vlinder.

je bent misschien wat kleiner.

maar daarom echt niet minder.'

De illustraties zien er lief uit en zijn zacht van kleur. Het zijn prachtige plaatjes om te zien en sluiten goed aan bij het verhaal. De emoties van de dieren en Rosa worden ook goed weergegeven.

Het is een boekje voor 3 jaar en ouder. De verhaaltjes zijn wat lang, maar erg leuk. Je wil weten hoe het afloopt. Het lijkt misschien een boekje voor meisjes, maar de jongens op de speelzaal vonden het verhaaltje van de paddenstoel zonder stippen ook heel leuk. Ze zaten ademloos te luisteren. Verhaaltjes op rijm zijn meestal wel een succes, vooral als het verhaal ze boeit :).

Een heerlijk boekje om samen op de bank te lezen en dan nog een keer en nog een keer.....

http://www.kluitman.nl/