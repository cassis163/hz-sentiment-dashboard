De ontdekking is een stripverhaal over de oorlog, gemaakt in samenwerking met de Anne Frankstichting en het verzetsmuseum Friesland.

Jeroen wil spulletjes verkopen op de Koninginnemarkt en bedenkt dat er bij zijn oma op zolder misschien nog wel het één en ander ligt wat hij kan gebruiken. Op zolder vindt hij een kris en dagboeken van oma vanaf de jaren dertig. Oma begint te vertellen waarom ze die dagboeken heeft bijgehouden en zo komt Jeroen heel veel te weten over de oorlog.

Ik ben zelf niet zo van de stripverhalen, maar ik moet toegeven dat dit boek kinderen in zestig bladzijden een goede kijk op de WO II geeft. Het verhaal begint in 1938 toen Duitse joden naar Nederland vluchtten en eindigt met een verrassend plot bij de dodenherdenking.
Begrippen en namen zoals WA'ers, NSB'ers, Stalin, Belanda's enz. worden uitgelegd en ook de aanval van Japan op Indonesië wordt genoemd.

Ik denk dat kinderen op een "simpele" manier in 60 bladzijden heel wat wijzer kunnen worden!