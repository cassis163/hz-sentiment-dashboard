Dit is een psychologische thriller die deze kwalificatie waardig is. Buiten een korte, niets loslatende flash-forward schrijft de auteur een perfect chronologisch verlopend verhaal dat de lezer kan boeien van de eerste tot de laatste bladzijde, met als kers op de taart een meer dan verrassend slot. Ik zou de toekomstige lezers aanraden om het boek ook voor 100 % chronologisch te lezen, zoals Aloka het geschreven heeft.

Lisa en Sander hebben ogenschijnlijk de perfecte relatie en financieel loopt alles vlotjes. Maar, ... de passie is er niet meer. Lisa komt tot de ontdekking dat Sander vreemd gaat en ze verlaat hem.
Vanaf dat moment komt Lisa in een rollercoaster terecht waarin haar gevoelens heen en weer botsen tussen haar ex, Richard, haar zielsmaatje Eric, haar hartsvriendin Kat en haar ontrouwe echtgenoot Sander. Jaloezie, hartstocht, leugens, voyeurisme, bedrog, onzinnige stemmingswisselingen, prostitutie: het zijn allemaal ingrediÃ«nten die de auteur op een kundige wijze weet te mixen en in een perfecte vorm te gieten. Voeg daarbij nog een afgewogen hoeveelheid psychopatisch gedrag en je krijgt een geslaagde psychologische thriller die niets aan de verbeelding overlaat.