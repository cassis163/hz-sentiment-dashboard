Het begin van het boek was even wennen voor me. Je krijgt verschillende situaties te lezen, waarin je Ruby, de hoofdpersoon volgt. Dit was in het begin een beetje verwarrend voor me, gezien je veel informatie krijgt in een korte periode, maar het betreft wel informatie die van belang is voor het verhaal. Met name de groei die Ruby in het boek meemaakt, van begin tot eind.
De opbouw van het verhaal is logisch en goed opgebouwd. Wat ik bijzonder vond is dat de auteur je weet te raken met dit verhaal, op een manier die ik eigenlijk niet goed weet te beschrijven. Het verhaal zorgt dat je meeleeft met de personages, het is spannend, je groeit als lezer met de personages mee en het zorgt ervoor dat je door blijft lezen tot het boek is afgelopen. En het beste is: je kan het boek niet loslaten, ondanks dat je niet verder kunt lezen omdat het boek uit is. Dit zijn punten die ik fantastisch vind, een auteur die op zo'n manier schrijft dat je na blijft denken over het boek, ondanks dat het boek uit is. Nog maar niet te spreken over het plot van het verhaal.
Ik kan er niet veel meer over zeggen dan dat je het boek gewoon maar moet gaan halen en voor jezelf moet gaan lezen. Het is een fantastisch verhaal dat samen met de personages en de wereld waarin het zich afspeelt, ontzettend goed is opgebouwd.
Ik kan dan ook niet wachten tot ik het vervolg kan lezen. Uiteraard zal ik binnenkort ook naar de verfilming gaan.