Ik ben niet altijd een voorstander van oorlogsboeken, gebaseerd op echt gebeurde feiten. Dit boek is anders. Het is het verhaal over een meisje dat tijdens de Balkanoorlog op een bepaald moment op de verkeerde plaats was. Ze komt in een soort concentratiekamp terecht. Ze wordt verplicht tewerkgesteld in een garnizoensbordeel en overleeft met moeite.
Maar meer dan overleven is het niet. Het boek toont de gruwelen en haat in een burgeroorlog. Er zijn geen goeden en slechten. In alle milities zitten mensen met een misdadig gedrag en mensen die alles in acht genomen mens blijven. Het boek toont ook aan dat het lijden niet stopt bij het einde van de oorlog. Er wordt ook geen portret geschetst van een goed slachtoffer. Leila heeft ook haar minder goede kanten. Bij het lezen van het boek is enige voorkennis van de Balkanoorlog niet noodzakelijk maar wel aan te bevelen. Ik heb de 240 blz in een ruk uitgelezen. Het boek laat je na het lezen niet onmiddellijk los.