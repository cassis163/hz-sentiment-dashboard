Sam verhuist met zijn moeder en zusje naar Cornwall, in het uiterste Westelijke puntje van Engeland. Hier woont zijn oma die ziek is. Zijn vader is verdronken in dezelfde zee waar hij in dit verhaal leert surfen. Dat komt omdat hij verliefd is geworden op Jade. Jade is een meisje dat met haar vader naast Sam woont. Zij heeft geen moeder meer, die is weg. Ze hebben een klik met elkaar en dat komt onder andere door hun passie voor surfen. Jade doet het al haar hele leven en Sam heeft het zichzelf stiekem aangeleerd om indruk te maken. Samen met een groep vrienden vermaken ze zich uren in het water en op het strand. Hun droom is om te surfen bij de Duivelhoorns, als ze maar wisten waar die precies warenâ€¦.bestaan ze wel?
Dan vindt Sam in de spullen van zijn vader een kaart waarop de locatie van deze rotspartij staat en zijn ze niet meer te houden.

Surf! Is een heerlijk leesboek voor jong en oud waar voor iedereen een les uit te halen is.
Als oudere lezer heb je soms de neiging om te roepen dat ze het niet moeten doen; alcohol drinken, wiet roken, en surfen. Je ziet beren op de weg maar leest toch door. De Jongere lezer zal vooral genieten van de ervaringen van hun leeftijdsgenoten.
De vriendschappen zijn bijzonder, de beschrijvingen van de ervaringen die de jongens opdoen tijdens het surfen zijn mooi beschreven, het voelt alsof je zelf op het bord staat. Het is absoluut geen oppervlakkig boek. De emoties die bij tieners door hun lijf gieren komen uitgebreid aan bod. De verschillende karakters en vooral het bijzondere karakter van Jade ook. Ze houdt zich staande tussen de knullen, op haar surfboard maar ook tijdens hun andere ontmoetingen.
De ouders staan wat meer aan de zijlijn in dit verhaal, ze zijn ook druk met hun eigen leven en weten helemaal niet wat hun kinderen bezig houdt, of alleen in grote lijnen. Hun rouwproces door verlies van een partner komt ook aan bod. De een gaat op zoek naar een nieuwe partner en de ander vlucht in drank.
Aan het eind van het boek lees je hoe ze samen een drama verwerken, wat ze doen om verder te kunnen en dat maakte diepe indruk op mij. Een fijn leesboek voor jong en oud.