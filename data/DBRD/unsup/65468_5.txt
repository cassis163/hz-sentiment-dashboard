Liefde staat centraal in het oeuvre van Esther Scholten. Kijk maar eens naar de titels: In liefde geloven, Amor Vincit Omnia (Liefde overwint alles) en Liefde door scherven heen. Overigens drie heel verschillende soorten boeken: een gedichtenbundel, een roman en een autobiografie.
Uit het boek Liefde door scherven heen kun je duidelijk afleiden, dat liefde haar hele leven beheerst. Liefde voor Martim bijvoorbeeld; een jeugdliefde met grote gevolgen. Zelfs liefde tegen beter weten in, zou ik haast zeggen.
Kunnen wij Esther begrijpen? Met het lezen van dit boek komen we denk ik een heel eind. Het is zo toegankelijk geschreven, dat je het hele levensverhaal in feite van nabij meemaakt.
Je gaat mee op de weg langs de liefde, de drank, de ruzies, de hoop tegen beter weten in, de instanties als Jeugdzorg en slachtofferhulp, leugen en bedrog, de technische en creatieve kwaliteiten, enzovoort.
Er is één ding wat mijzelf aangrijpt in dit boek. Vaak zijn de kinderen de dupe van ruzies en echtscheidingen. En dit gezin (van afstand) kennende heeft het allemaal zeker zijn weerslag in hun levens. Maar ze zijn zo sterk… Dat siert ze! Vooral in dochter Kelly zie ik een krachtige bondgenoot voor Esther in de strijd tegen drankmisbruik en voor erkenning.
Dit boek is een ‘must have’ voor iedereen, die op een of andere manier met verslaving te maken heeft. Hetzij als (ex-)verslaafde, hetzij als familie of vrienden, hetzij als hulpverlener. Léés het in één adem uit en laat het jouw leven veranderen…!