Sarah Kate Lynch (1962) is Nieuw Zeelandse en van origine journaliste. Ze vindt het leuk om te reizen en combineert dat met het schrijven van boeken, die op allerlei plaatsen in de wereld spelen. Haar domicilie, met echtgenoot en hond, is echter Niew Zeeland., waar ze naast het schrijven boeken 2 columns in een krant verzorgt en een boekclub in 'Next magazine' onder haar hoede heeft.
Ze heeft inmiddels 8 boeken geschreven waarvan er vier in het Nederlands zijn vertaald, waaronder 'Zoet verlangen' in 2010 is uitgegeven.

Florence Dowling is een 39-jarige vrouw, gelukkig getrouwd, ze heeft een schat van een zoon en een leuke baan. Wanneer ze echter haar baan verliest en op dezelfde dag haar man haar verlaat, wacht ze met angst en beven de volgende slag af. Immers: alle ongeluk komt in drieën. Wanneer dit idee inderdaad bewaarheid wordt, valt de bodem helemaal onder haar bestaan uit. Wat nu te doen? Bij de pakken neerzitten? In eerste instantie stort ze volledig in, maar dan komt de ommekeer. Ze gaat het over een hele andere boeg gooien en maakt een tearoom van het prachtige huis dat ze van haar oma heeft geërfd.

De auteur heeft met Zoet verlangen een mooie roman geschreven, die verder gaat dan de doorsnee feelgood chicklit. De lezer wordt meegenomen in een rollercoaster van emoties; soms is het wat teveel van het goede en zou je Florence aan haar oren omhoog willen trekken uit de ellende: blijf niet zo snotteren, maar doe er wat aan! Wanneer ze zich inderdaad herpakt krijgt het boek een prachtige, onverwachte wending. Maar daar blijft het niet bij.

De schrijfster verrast door goed opgebouwde tussen hoofdstukken waarin veel extra karakters hun inbreng leveren. Hierdoor wordt met name Florence breder uitgelicht, wat haar persoonlijkheid ten goede komt. Zelf richt ze zich graag op licht humoristische toon tot de lezer, terwijl wat haar overkomt allerminst humoristisch is. Daardoor leest het boek heel vlot en krijgt het een lichtvoetigheid die de inhoud overstijgt. Een plezier om te lezen.