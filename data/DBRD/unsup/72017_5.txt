Bij een afgelegen bosmeertje vindt de politie het dode lichaam van de vijftienjarige Annie Holland. Ze is volledig naakt, maar wel toegedekt met een windjack. Het knappe meisje was zeer geliefd in de kleine gemeenschap waar ze woonde en vooral de mannelijke bewoners hadden allemaal wel een oogje op haar. Ze had echter verkering met de stille Halvor, die door de politie al snel als mogelijke verdachte wordt gezien. Maar tijdens het onderzoek van Konrad Sejer en Jacob Skarre komt ook naar boven dat Annie Holland in de laatste maanden van haar leven erg was veranderd. Van een leuke, spontane meid was ze zonder aanwijsbare reden een stuk zwaarmoediger geworden. Op zoek naar verklaringen ontdekt Sejer steeds meer en blijken er in het dorpje meer geheimen te bestaan dan hij aan het begin kon vermoeden.

Net als bij alle andere boeken die ik van haar heb gelezen kan ik ook na het lezen van Kijk niet achterom nauwelijks woorden vinden om mijn enthousiasme over het talent van Karin Fossum in begrijpelijk zinnen samen te vatten. Deze Noorse schrijfster is namelijk zo ontzettend goed dat het haast niet te bevatten valt. Haar boeken lezen als een speer en het is werkelijk onmogelijk om ze niet in één adem uit te lezen. Kijk niet achterom is hierop geen uitzondering en bevat alle elementen die het werk van Fossum zo bijzonder maken. Een sterk verhaal, zeer geloofwaardige karakters, volop menselijke emoties, prachtige dialogen, mooie sfeerbeelden en een uitstekend plot. Wat wil je nog meer? Hooguit dat haar boeken twee keer zoveel paginas bevatten!

Na haar debuut Evas oog was Kijk niet achterom het tweede boek dat Fossum over inspecteur Konrad Sejer heeft geschreven. Ik heb haar boeken niet in chronologische volgorde gelezen, aangezien ik ben begonnen in het dit jaar verschenen Zwarte seconden. Op zich geen enkel probleem, maar ik vond het toch wel leuk om nu dan eindelijk te lezen hoe Jacob Skarre de vaste assistent van Sejer is geworden. De moord op Annie Holland blijkt namelijk de eerste echte samenwerking tussen beide politiemannen te zijn, waarbij Sejer duidelijk de mentor is van zijn veel jongere collega. De inbreng van Skarre binnen het onderzoek is nog vrij bescheiden, maar de twee kunnen wel al heel goed met elkaar door de bocht. Beetje bij beetje weten ze de omstandigheden rondom de moord op het jonge meisje te ontrafelen en blijven er steeds minder verdachten over. Tegelijk komen er ook andere tragische gebeurtenissen boven water en spelen de menselijke emoties en grote rol in het verhaal.

In totaal heb ik dit boek van Karin Fossum de hoogst mogelijke waardering gegeven. Omdat het beter was dan al haar andere boeken? Beter dan De Indiase bruid en De duivel draagt het licht? Beter dan haar alom bejubelde debuut en beter dan Wie de wolf vreest? Ik denk dat die beoordeling puur persoonlijk is, maar feit is wel dat Kijk niet achterom mij wel heel erg wist te raken. Misschien met in mijn achterhoofd de treurige constatering dat ik nu alles van haar heb gelezen en ik waarschijnlijk weer heel lang moet wachten op een nieuw boek van haar. Of misschien toch gewoon omdat ik Kijk niet achterom net dat kleine stukje meer vond hebben richting de absolute perfectie. Het maximale aantal sterren dus voor dit boek, maar de grootste ster is natuurlijk de schrijfster zelf.

Vijf op de Schaal van Fossum: beter zal je ze niet snel vinden!