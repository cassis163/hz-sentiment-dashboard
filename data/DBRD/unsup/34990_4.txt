Cabaretière Anke Laterveer startte in 2015 de campagne #zeghet tegen seksueel geweld. De actie om bewustzijn te creëren rondom seksueel geweld en het taboe op praten over je ervaringen te doorbreken was een groot succes in Nederland en werd een van de succesvolste acties op sociale media. Lefbek is Laterveers debuutroman, en ook hierin wordt seksueel geweld aan de orde gesteld, evenals verschillende andere taboedoorbrekende thema’ s.

Lefbek gaat over Lise, die normaal wil zijn maar allesbehalve normaal is. Elke keer opnieuw gaat het mis, met haar, de liefde of haar ouders, elke keer wordt Lise eraan herinnert dat ze niet thuishoort in de normale samenleving. Wat Laterveer vooral laat zien met Lefbek is dat er eigenlijk geen ‘ normaal’ is: “Iedereen rotzooit maar wat aan. Kijk om je heen. We doen allemaal zo ontzettend ons best. Om erbij te horen, om een aangenaam en toch spannend leven te hebben. En vooral om bij anderen de indruk te wekken dat dit al zo is.”

Het boek raast in een moordend tempo voort, het is aangrijpend en realistisch en de korte zinnen zorgen ervoor dat je blijft lezen. Lefbek is een boek waarin heel veel gebeurt, in een relatief korte tijd. Laterveer lost dit prima op door tijdsprongen meteen aan het begin van elk nieuw hoofdstuk duidelijk aan te kondigen. De originele manier waarop ze in het begin van het boek de tijd tussen Lise als tiener en volwassene voorbij laat gaan – in korte alinea’ s die de lezer steeds iets vertellen over Lise’ s leven – vertelt heel veel zonder haar hele leven in detail te beschrijven.

Uniek en eigenzinnig zijn woorden die goed bij Lefbek passen. Laterveer brengt in haar roman veel heftige thema’ s naar voren; scheiding, psychologische problemen, seksueel misbruik en maakt deze niet mooier dan ze zijn, maar slaagt er ook in over al deze zaken geen oordeel te vellen. De verteltoon heeft iets luchtigs en rauws tegelijk en wordt op geen enkel moment melodramatisch noch spottend. De harde realiteit staat voorop, maar de hoop en de liefde zijn nooit ver weg.

Laterveer heeft een heel bijzonder debuut afgeleverd dat zeker de moeite waard is om te lezen. Op het omslag staat ‘ een roman over anders zijn’, maar deze roman is vooral zelf ook anders. Hij is knap geschreven, verveelt geen moment en leest als een spannende film. Daarbij zet hij de lezer aan het denken en geeft hij op een intrigerende manier een inkijkje in de psychologie van de mens en onze ‘ doodnormale’ buitenwereld.