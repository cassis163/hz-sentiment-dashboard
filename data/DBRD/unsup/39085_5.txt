De Bijen is een geromantiseerd verhaal, dat zich afspeelt in een bijenkast, die in een boomgaard staat. Het belicht het leven van deze beestjes, gezien vanuit het perspectief van een werkbij, Flora 717. Zij wil de strenge hiërarchie, die er heerst in een bijenvolk, doorbreken en weet middels allerlei listigheden de andere bijen op een dwaalspoor te brengen en haar eigen leven in te richten, dwars tegen alle heersende gewoonten en regels in. Ondanks vele tegenslagen slaagt ze er uiteindelijk in om, binnen de beperkingen van het bijenvolk en hun vijanden, haar eigen leven te gaan leiden en een van haar eitjes uit te laten groeien tot een nieuwe koningin, die na een gewonnen strijd met haar rivalen, het volk mag gaan leiden.

Meer nog dan door beelden en geluiden, wordt in dit verhaal het gedrag  der bijen bepaald door allerlei richting- en inzicht gevende geuren en trillingen. Die bepalen in grote mate het welbevinden, maar ook de voorbestemming van deze diertjes.

Al lezende word je meegezogen in de zoektocht van de hoofdpersoon, en geboeid laat je jezelf ongemerkt onderdompelen in het wel en wee van de verschillende rangen en standen van bijen, die in een bijenkast hun even leiden. Met immer als overheersend thema de zoektocht en strijd van het individu tegen de overheersende groepsdrang in.

Tot de laatste bladzijde blijft je aandacht gevangen door de boeiende en frisse vertelwijze.  Zeer de moeite van het lezen waard!

 

Het is een boek met 366 pagina’s, dat is uitgegeven door De Bezige Bij / Cargo te Amsterdam, 2014.

Sommige woorden zijn wat gedateerd, zoals huif, pommade, sibbe en onderwijl. Andere nodigen juist uit om wat meer over het leven der bijen te weten te komen, zoals propolis, myriade en azimut.

 

De schrijfster, van Indiase afkomst, is geboren en woonachtig in Engeland. Het is haar eerste roman en de rechten zijn inmiddels verkocht aan Amerika.

Het boek is vertaald door Hien Montijn.