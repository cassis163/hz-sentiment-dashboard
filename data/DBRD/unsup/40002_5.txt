Uitgeverij Wereldbibliotheek zorgde ervoor dat ik ‘De Cowboykampioen’ van Aura Xilonen gesigneerd in handen kreeg. De opvallende rode cover met de geïllustreerde schedel deed een intrigerend verhaal vermoeden. Ook de achterflaptekst zorgde ervoor dat ik het boek heel graag wilde lezen.

“De zondagen daarna smokkelde ik steeds een boek de winkel uit en ging zitten lezen onder mijn boom, die op een heuveltje stond dat als fietsenstalling fungeerde en vanaf waar je het hele Wells Park kon zien, het oosten en het westen, het noorden en het zuiden.”

Het boek vertelt het verhaal van de 17-jarige Liborio. Hij is een jonge Mexicaanse vluchteling die in Amerika een nieuw bestaan probeert op te bouwen. In het boekhandeltje waar hij werkt wordt hij min of meer door zijn baas als minkukel gezien. Hij leest dan ook zo’n beetje alle boeken die de winkel rijk is om indruk te maken op zijn baas en… op Aireen. De 19-jarige Aireen is een eigenzinnige meid voor wie Liborio zo’n beetje alles zou willen doen. Maar of hij zijn eigen koppigheid, verleden en straat mentaliteit achter zich kan laten is de grote vraag.

“Opeens trekt er een rilling door al mijn windstreken, tot aan de sterrenbeelden op mijn huid, die me wakker schudt uit mijn herinneringen.”

Vervlochten van scheldwoorden met literair taalgebruik wordt het hoofdpersonage Liborio langzaamaan stabieler en komt hij stukje bij beetje zijn trauma’s te boven. De schrijfstijl van Aura is zo enorm mooi passend bij de jonge jongen die zich letterlijk zijn weg vrij moet vechten. De strijdbaarheid, overlevingsdrang en vechtlust komen zo sterk en leerzaam naar voren. Uiteraard schrok ik als lezer zijnde in de eerste instantie van het grove taalgebruik en scheldwoorden. Maar gaandeweg valt dat geheel samen en zou het zonder dat niet kloppen. Het is wat mij betreft werkelijk waar een zeer knap geschreven debuut!

“Ze zegt niets, kijkt alleen in mijn ogen, en ik voel me net een schipbreukeling, ondergedompeld in die emmer water.”

Ik geef het boek dan ook de volledige 5 sterren waardering.

Spanning: 7
Plot: 8,5
Leesplezier: 8
Schrijfstijl: 10
Originaliteit: 10
Psychologie: 9