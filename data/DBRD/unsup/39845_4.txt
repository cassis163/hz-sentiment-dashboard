Zo nu en dan krijg ik iets in handen waarvan ik denk ‘wat een uitkomst’. De Moestuinkalender van Uitgeverij Snor is zo’n product; simpel maar o zo handig en ook nog eens voor een heel schappelijk prijsje.

De praktische en vrolijke moestuinkalender geeft antwoord op (bijna al je) moestuinvragen. Iedere maand geeft deze kalender tips, weetjes en informatie en dat alles mooi vormgegeven. Kortom eenechte 'musthave' dus voor iedereen met of zonder groene vingers.

Uitgeverij Snor heeft al eerder de moestuinierders in ons land bediend met de succesvolle boekjes Zelfgeboerd en Zelfgeoogst en doet er met de Moestuinkalender dus nog een schepje bovenop.

De maaksters, Claudette Halkes en Annemarieke Piers, schrijven in het voorwoord dat het Moestuinvirus in januari al begint te kriebelen. Dan worden de zaadleveranciers op internet bezocht, eierdozen gespaard voor het voorzaaien en wordt Pinterest afgestruind op zoek naar de mooiste plaatjes van dak- en moestuinen en de fijnste recepten die je kunt maken met je eigen oogst. In maart als het eigenlijke voorwerk moet gaan beginnen zijn ze dan, hoe herkenbaar, heel veel van hun woeste tuinplannen vergeten. ‘Welke groenten wilden ze ook al weer? En wanneer moest dat ook al weer gezaaid worden?’

Daarom bedachten de dames dus de moestuinkalender waarin ze alvast de beste tips hebben gezet zoals welke klusjes moet je wanneer doen en welke groenten kunnen wanneer gezaaid en geoogst worden. Daarnaast blijft er nog genoeg ruimte over op de kalender voor eigen ideeën, klusjes en lievelingsgroenten.

Deze moestuinkalender krijgt een mooi plaatsje in mijn tuinhuisje ‘op de volkstuin’, zodat ik de meest belangrijke zaai- en oogstinformatie altijd binnen handbereik heb.