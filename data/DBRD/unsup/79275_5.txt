Gelukkig kunnen Nederlanders een flinke portie zelfspot goed waarderen, want dat is wel nodig bij het lezen van dit boek. In Lekker Nederlands worden de Nederlandse gebruiken op de korrel genomen door een Canadese die in Amsterdam woont.
Zo vraagt zij zich af waarom de trappen hier zo steil zijn, waarom drop hier meer naar medicijnen smaakt, wat die gekke smurrie toch is die wij massaal op onze broden lijken te smeren, en ja, zelfs Zwarte Piet komt nog even langs.

Colleen Geske heeft een blog met de naam "Stuff Dutch People Like" en houdt daar al een tijdje haar bevindingen over Nederlandse gebruiken bij. Vanwege de enorme populariteit is ongetwijfeld dit boekje ontstaan en ik kan zeggen dat ik er erg blij mee ben. Zelden heb ik zo erg gelachen om de typeringen die zij schetst (en griezelig accuraat zijn) en waarbij ik me ook regelmatig afvroeg waarom we de dingen doen die we doen. Zoals waarom is het sociaal verplicht om als je jarig bent op je werk uit te delen?
In deze verzorgde druk staan ook een aantal antwoorden van de volgers van haar blog, die haar of gelijk geven of tegengas bieden.
Een aanrader voor een koude winteravond.