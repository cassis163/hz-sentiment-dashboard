De achterflap is zeer onduidelijk te lezen en roept dus niet op om te kopen. De aandacht op de schrijver werd mij getrokken via Crimezone en één van zijn fans. Hij is (was) voor mij volslagen onbekend. De eerste ontmoeting laat bij mij tegenstrijdige gevoelens achter. Zeker in het begin. De te wat expliciete en bloederige beschrijving van de moord/verkrachting op een jongeling was overdone. Maar naarmate het verhaal zich verder ontwikkelde was ik wel in de ban van de opgeroepen spanning en vielen de toch nog altijd bloedige gruwelscènes wat op de achtergrond. Gewenning?

Het was ook al lange tijd geleden dat ik nog een psycho/horror/fantasy verhaal had gelezen. Daarom ook hier voor mij misschien even de noodzaak om bij te tunen. De mix van politieroman, fantasy, zombies en intriges geven een originele lijn. De karakterbeschrijvingen zijn inderdaad zeer goed. Zelfs in de details. De maatschappelijke beschouwingen spraken mij ook aan al vond ik het soms doordrammerig en te moeilijk geformuleerd. Het waren geen 'rustpunten' in het verhaal, maar soms steile heuveltjes om te beklimmen. Maar daarbuiten alleszins een pageturner. Ik had het uit in een goede 5 uur lezen.

Ik twijfel soms aan de vermenging van plaatselijke (Vlaamse, Europese) toestanden met de American way of life. De transpositie lijkt me soms ver gezocht. Ook wordt een loopje genomen met het politiewerk, in de zin dat er steeds een collega moet meegaan. Andere verhalen of TV-reeksen nemen het soms ook niet zo nauw, maar je weet op voorhand dat er al miserie gaat komen. Toch herken ik twee Amerikaanse schrijvers: George Pelecanos en Stephen King, waarmee ik Johan niet wil op hun niveau situeren. Anderzijds doe ik Johan ook onrecht door mij enkel te baseren op zijn debuutroman. Er zijn er nog enkele te gaan, en ik heb er wel zin in om wat meer te lezen.