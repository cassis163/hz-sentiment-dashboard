Irvine Welsh heeft met zijn boek Misdaad een mooi, diepzinnig en ontroerend verhaal geschreven. Zijn schrijfstijl is zeer apart en soms lastig te volgen maar als je doorleest raak je er wel aan gewend en kun je het uiteindelijk ook waarderen. Het past bij het verhaal.

De Schotse rechercheur Ray Lennox heeft een burn-out en gaat met zn vriendin Trudi op vakantie naar Miami. Trudi is alleen maar bezig met het voorbereiden van hun huwelijk terwijl Ray kampt met tal van onverwerkte problemen. Ze krijgen ruzie en Ray duikt het nachtleven van Miami in. Na een avond vol drank en drugs komt hij met twee vrouwen terecht in de flat van één van hen en daar gaat het vreselijk mis. De tienjarige dochter Tianna is ook in de flat aanwezig en dreigt verkracht te worden door een aanwezige vriend van de moeder. Ray steekt hier een stokje voor, iedereen vertrekt, en hij blijft alleen achter met Tianna. Na een verontrustend telefoontje de volgende ochtend besluit Ray met Tianna te vluchten. Een vlucht die hun beider leven flink op zijn kop zet.

Zeker in het begin heb ik een paar keer gedacht het boek weg te leggen omdat ik me stoorde aan de schrijfstijl van Irvine Welsh. Toch bleef het verhaal me trekken en wilde ik weten hoe het verder ging met Ray en Tianna. Achteraf gezien heb ik het gelukkig volgehouden en uitgelezen want ondanks dat het geen spannende thriller of gemakkelijk te lezen boek was, vond ik het zeer de moeite waard. Goed doordacht verhaal, diepzinnig en vol emotie.