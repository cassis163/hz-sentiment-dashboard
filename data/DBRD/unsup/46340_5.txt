Wie heeft het op Moons leven gemunt?

Moon is single en zoekt haar geluk in het datingcircuit. Ze houdt een blog bij met alles wat ze meemaakt en haar blog groeit uit tot een populaire plek waar mensen elkaar ontmoeten. Ze krijgt steeds meer reacties, maar een van haar volgers is wel erg fanatiek. Hij wil háár. Het leven van Moon staat op het spel. Er is een oplossing, maar die is wel erg rigoureus…

Boersma maakt haar reputatie opnieuw waar met haar nieuwste thriller ‘Blind date’. Een uiterst spannende psychologische thriller die je nauwelijks kunt wegleggen. De beklemmende spanning is voelbaar tot in je tenen.

“Het kan niet. Niet weer, zegt ze schor. In die paar uur van die novembernacht veranderde ze in een luciferhoutje. Haar lichaam was gebroken en haar hoofd verdwenen in een vurige hitte van schaamte. Had ze maar van zich afgeslagen toen ze de kans nog had. Voordat ze vastgebonden werd. Dan was haar leven heel anders verlopen.”

Boersma heeft voor ‘Blind date’ gekozen voor een actueel thema, internetdating. Hoofdpersoon Moon komt in afschrikwekkende situaties terecht middels de blog die ze schrijft over haar blind dates met mannen die ze via een datingsite leert kennen.

“Dan trekt hij haar tegen zich aan en wiegt haar zwijgend heen en weer. Wil je erover praten? Ze snuift de veilige geur op die haar terugbrengt naar vroeger. Naar de tijd vóór die novembermaand. Naar de tijd dat haar een mooie toekomst wachtte. De geur van geluk en diepe verbinding. Alsof ze door een weiland vol voorjaarsbloemen liep. En dan, na zeker acht keer opnieuw het aanzetje te hebben genomen, schiet ze over de drempel heen. ‘Ik ben verkracht.“

De spanning is te snijden en Boersma neemt haar lezers mee op een mysterieuze en onheilspellende reis richting een plot dat je niet ziet aankomen. Het karakter van Moon is zo goed neergezet dat je haar in je hart sluit, compleet met al haar onzekerheden en angsten. Maar ook de andere personages zijn weer uitgekiend neergezet. Bovendien is ‘Blind date’ qua schrijfstijl en taalbeleving weer een hoogstandje.

“Moon loopt langs de Oude Gracht en kijkt naar het spel van de lichtjes op het water. Nu het tegen elven loopt wordt het echt koud. Ze slaat haar shawl stevig om haar hals om de koude oktoberwind geen kans te geven. Ze blijft staan en neemt de omgeving in zich op. Ze heeft nog geen zin om naar huis te gaan en dus leunt ze tegen het hek naast een paar fietsen die in een innige omarming aan elkaar vastgeklonken zitten.”

Kortom, voor de liefhebber van het psychologische thrillergenre is ‘Blind date’ een aanrader; en wat voor een!

Over de auteur
Marelle Boersma (1957) maakt verborgen leed in onze samenleving zichtbaar. Ze heeft een indrukwekkend aantal thrillers geschreven waarin maatschappelijke thema’s centraal staan. Zo schreef ze over cosmetische chirurgie, de bonuscultuur en illegaal draagmoederschap.
Haar boek ‘Vals Alarm’ eindigde op de tweede plaats in de verkiezing Beste Nederlandse Thriller 2012.

De uitvoering
Uitgever De Crime Compagnie
Paperback, 300 pagina’s
ISBN 978 94 6109 206 9

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en marketing, tekstschrijver, boekrecensent en boekmarketeer.
http://ht-c-communicatie.nl