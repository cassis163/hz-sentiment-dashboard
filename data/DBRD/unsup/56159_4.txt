Wat een spannende start van dit boek! Je zit gelijk in het verhaal en wilt maar een ding: vooral doorlezen. De korte hoofdstukken en snelheid waarmee dit boek is geschreven is echt heel fijn. Het was mijn eerste kennismaking met Rani Diaz en haar team. Het is het achtste deel van een serie maar dit boek is ook prima los te lezen.

Rani Diaz wordt als rechercheur opgeroepen als een studente de politie belt omdat haar huisgenoot aan een strop aan de dakgoot hangt. Bij het slachtoffer ligt een speelkaart met een code erop. Als daarna al snel het tweede slachtoffer zich aandient, zet Rani en haar team alles op alles om de dader zo snel mogelijk te vinden. Rani is een zeer doortastende en enthousiaste vrouw die soms teveel doorslaat in haar werk, ze kan het dan ook niet kan laten rusten als de tijd dringt.

Vooral de dader is heel mysterieus beschreven, daar weet je heel lang niets van maar je probeert je toch een beeld bij hem te vormen. Waarom kiest hij juist deze slachtoffers uit en wat hebben ze met elkaar gemeen? In het dagelijkse leven zou je niets merken aan deze persoon als collega of buurman. Je keurt zijn daden zeker niet goed maar snapt wel zijn psychische moedeloosheid.

Afwisselend volg je het speurwerk door het team van Rani en de daden van de moordenaar. De schrijfster heeft haar fantasie wat betreft de verschillende moorden heerlijk de vrije loop gelaten, wat een angstige laatste momenten hebben deze verschillende slachtoffers beleeft!

Verdeeld over het hele boek krijg je langzaam een beeld van dader en vallen de stukjes van de puzzel, waarom hij juist deze mensen vermoord, in elkaar, zeer knap gedaan! De dader zint op wraak en gaat daarin heel ver!