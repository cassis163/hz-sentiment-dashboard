Executie is een intrigerend maar zeker geen gemakkelijk boek. Dat heeft niets te maken met de opbouw van het verhaal maar vooral met de inhoud. Er lopen diverse disciplines door het verhaal die om je onafgebroken aandacht vragen maar het stuk voor stuk meer dan waard zijn. Daarbij zijn er in de hoofdlijn drie verhalen die worden vertelt met één gemene deler. Wat die is wordt langzaam aan steeds duidelijker.

In het kort gaat Executie over de dreiging t.a.v. de mensheid. Althans zo wordt dat gebracht. De Amerikaanse regering deelt taken uit, informatiediensten die hun werk doen en de veldwerkers die het vuile werk mogen opknappen. Een van die veldwerkers is huurling Jonathan Yeager ‘Hawk’. Hij is in dienst van een bedrijf dat wordt benaderd om met een team in Congo een militaire opdracht te gaan uitvoeren die de dreiging t.a.v. de mensheid moet oplossen. Hij neemt de opdracht uit financiële overwegingen aan. Hij heeft namelijk een ziek kind en de medische behandeling om de ziekte PEACS te bestrijden kost enorm veel geld, daarbij is genezing vooralsnog niet in zicht. Yeagers zoon en vrouw verblijven in Lissabon bij een arts die hard op zoek is naar een medicijn om Justins leven te redden maar de klokt tikt genadeloos door.

In Japan erft Kento een onaangename verrassing van zijn vader die onverwacht is overleden. Kento stuit op een en al geheimzinnigheid met als enige aanwijzing het Heisman rapport en twee laptops. De duidelijke melding die zijn vader, Seiji Koga die viroloog was, mee heeft gegeven met de informatie is: ‘vertrouw niemand en doe het alleen’. Kento heeft geen idee waarin hij is belandt maar merkt al snel dat hij in de gaten wordt gehouden en er zaken voorvallen die wel heel toevallig zijn. Achterdocht doet zijn intrede en hij probeert zo goed en kwaad hij het kan de opdracht van zijn vader te vervullen. Maar ook voor hem tikt de tijd door. Dat heeft zijn vader hem heel duidelijk gemaakt.

In de VS wordt aan allerlei touwtjes getrokken. Tot op presidentieel niveau wordt er een vuil spel gespeeld met veel mensenlevens als inzet. De president, Burns, is een kille en overheersende man. Hij heeft iets in zijn hoofd en dat moet en zal gebeuren. Zijn informatiediensten zullen moeten doen wat hij ze opdraagt. Burns is goed in het manipuleren van zijn staf en hij heeft een aantal medespelers. De inzet is hoog en hij gaat echt over lijken om zijn zin te krijgen. Hij moet en zal de leider van de wereld blijven maar ook zijn klok tikt door.

Het verhaal rondom de zoon van de viroloog, Kento, speelt zich af in Japan en is vooral erg wetenschappelijk. Snel is duidelijk dat dat wel met een duidelijke bedoeling zo is. Het is handig om goed te hebben opgelet tijdens natuurkunde want er komt nogal wat voorbij. Daarbij deze verhaallijn ook spannend want wat hij moet doen is eigenlijk onmogelijk. Ook hij heeft een letterlijke race tegen de klok te gaan. Kento weet alleen niet waar hij het moet zoeken en verliest kostbare tijd. Want zijn vader heeft duidelijk gemaakt dat niemand te vertrouwen is.

De opdracht die de groep huurlingen heeft gekregen is in het begin wazig maar wordt gaandeweg steeds concreter. De keuzes die Hawk en zijn team moet maken zijn zelf voor dat soort mensen niet mis en daarbij blijken er factoren te zijn waar vooraf geen rekening mee gehouden had kunnen worden. Morele bezwaren gaan meespelen en twijfel is voelbaar. Van bovenaf wordt een vuil spelletje gespeeld en de inzet is groot, klopt hun info wel, klopt hun team wel? Daarbij spelen er meerdere factoren die voor Hawk van invloed zijn. Het is niet alleen de opdracht die hem bezig houdt. Wanneer hij merkt dat zijn opdracht alles te maken kan hebben met het ziektebeeld van zijn zoontje wordt hij verscheurd door loyaliteit en plichtbesef.

De schrijfstijl is erg prettig, de hoofdstukken zijn afwisselend en de spanningsopbouw heel subtiel maar continu aanwezig. Soms neigt het wetenschappelijke de overhand te krijgen maar dat heeft wel een doel. Daarom is het prettig dat de hoofdstukken elkaar afwisselen en daarbij ook de perspectieven. Later lopen de verhaallijnen ook in eenzelfde hoofdstuk door elkaar, zo nader je het einde van het verhaal. Ook het politiek gekonkel is erg boeiend om te lezen. Want ja, tenslotte zijn alle betrokkenen slechts pionnen in een spel op hoog niveau.

Het verhaal van expeditieleider Hawk springt er echt uit. Hij heeft gevoelsmatig de moeilijkste beslissingen te nemen. Vooral wanneer hij eenmaal in Congo is en kennis maakt met ‘de dreiging’ voel je zijn twijfels, gevoed door zijn vaderinstinct. De situatie in de jungle is echt hartverscheurend en spannend tegelijk. Je voelt de klamme en drukkende temperatuur die deze met zich meebrengt. De auteur heeft een neus voor het neerzetten van beklemmende situaties en zijn sfeerschetsen zijn ijzersterk, ongeacht in welke verhaallijn je zit. De personages krijgen alle ruimte en vervullen hun rol met verve. Ook is het een verhaal dat heel realistisch is geschreven. De politieke drijfveren zijn zo herkenbaar uit de tijd van president Bush, pure egotripperij, en het gekonkel is zo levensecht beschreven dat het boek een filmisch gevoel achterlaat.

De auteur heeft merkbaar veel research gedaan. Zowel op het wetenschappelijk vlak als het politieke maar de expeditie springt er qua beleving en spanning echt uit. De dilemma’s en de vooropgestelde opdracht botsen met elkaar en dat is echt ontzettend goed neergezet. Het conflict dat volgt is zo ontzettend goed te begrijpen. Je hebt het gevoel erbij aanwezig te zijn, zo realistisch en zo levensecht beschreven.

Het boek boeit vanaf pagina een. De schrijfstijl is, ondanks de materie, vloeiend en intrigerend. Ook de vertaling verdient complimenten. Er is geen enkel moment geweest dat er opvallende rare zinnen waren of verhaallijnen die niet klopten. Executie is geen gemakkelijk boek dat je eventjes leest. Nee, het heeft echt je volledige aandacht nodig en verdient dat ook echt. De verhaallijnen komen uiteindelijk samen en dat is echt het toppunt van het boek. Dit is zo mooi gedaan door de auteur en totaal niet voorspelbaar. Het is een boek dat alle factoren van een reallife thriller bevat: het is spannend, goed geschreven, zeer actueel, scherp en erg interessant. Daarbij is het moedeloze van het team, het misselijkmakende politieke gekonkel en de gaande machtsstrijd zo mooi gecombineerd met een menselijk verhaal dat bol staat van (be)dreiging dat dit boek wel een bestseller moet worden, die is wat je noemt een must read! Dit is geen fictie maar faction.