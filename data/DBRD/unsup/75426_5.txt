Mördare utan ansikte van Henning Mankell werd in 1991 uitgebracht in zijn geboorteland Zweden. Zes jaar later kwam het boek ook in Nederland uit onder de titel Moordenaar zonder gezicht. Voor dit boek won hij in 1992 de Glazen Sleutel, ofwel de prijs voor het beste Scandinavische misdaadboek.
Inspecteur Kurt Wallander arriveert bij de afgelegen boerderij van Johannes en Maria Lövgren. Hier is hij getuige van een brute slachtpartij. Johannes leeft niet meer en Maria wordt ter nauwer nood gered. In het ziekenhuis komt Maria te overlijden maar vlak voordat zij haar laatste adem uitblaast, geeft ze aan dat degene die haar dit heeft aangedaan de buitenlandse nationaliteit heeft.
Wanneer er in de buitenwereld wraakacties gepleegd worden tegen asielzoekers, weet Wallander dat er vertrouwelijke informatie vanuit zijn team naar buiten is gelekt.
Het onderzoek naar de dubbele moord verloopt verder moeizaam. Niemand weet af van eventuele geldproblemen of vijanden die de familie Lövgren misschien had. Zonder enige aanwijzingen probeert Wallander toch het onderzoek af te ronden.
Henning Mankell zet met Kurt Wallander een dijk van een persoon neer. Niet zo zeer omdat het de allergrootste speurneus is, maar omdat hij naast inspecteur ook een gewoon mens is. Net zoals ieder ander mens heeft Wallander ook zo zijn problemen.
Naast zijn werk, waar hij veel overuren in maakt, heeft hij zijn privéleven en vooral dat gaat niet over rozen.
Zijn vrouw is nog niet zo heel lang geleden bij hem weg gegaan, zijn dochter leeft een leven waar hij eigenlijk niet zoveel van weet en zijn eigen vader blijkt seniel te worden. Sterk omschreven wordt hoe Wallander met al deze problemen omgaat.
Moordenaar zonder gezicht is een prachtig debuut met niet te vergeten een goede plot. Naarmate het verhaal vordert, lijkt het alsof de oplossing van de moord in zicht komt. Wanneer het boek bijna ten einde loopt, zijn de moorden echter niet opgelost en loopt het onderzoek muurvast. Gelukkig presenteert Mankell dan alsnog een zeer verrassende wending.
Mankell laat verder zien dat er ook in Zweden problemen zijn met het asielzoekersbeleid en weet dit maatschappelijke probleem mooi te verwerken binnen het verhaal. Het boek is gedetailleerd geschreven en schetst een zeer helder beeld van het politiewerk dat verricht wordt.
Het verhaal is makkelijk en met veel charme geschreven. Voordat je het weet, ben je door het boek heen. Gelukkig zijn er meerdere Wallander boeken van Henning Mankell!