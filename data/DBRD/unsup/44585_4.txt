Chris Houtman heeft in zijn debuut Akte van berouw al eerder tegen de Rooms-Katholieke Kerk aangeschopt en nu in zijn tweede boek het Negende Gebod doet hij dit opnieuw. Nu met het verklaren van de positie van Maria Magdalena en het verdedigen van de positie van de vrouw in de kerk. Het doel heiligt alle middelen, dit past de kerk wel heel erg toe, zelfs geweld wordt niet geschuwd.
Het is een redelijk spannend verhaal geworden vol intriges, duistere kanten en plotwendingen, dat heel veel richting “De Da Vinci Code “ van Dan Brown gaat, alleen veel meer historisch onderbouwd is. Het speelt in deze tijd, maar grijpt erg terug op de oudheid. Het geeft hele goede inzichten in de werkwijze van o.a. het Vaticaan en haar beruchte doofpot.
Verhaal
Het Negende Gebod begint met een proloog waarin iemands nek wordt doorgesneden. Als er vervolgens een Codex van Plinius te koop wordt aangeboden, waarin het verhoor van twee Christelijke slaven en de naam Maria Magdalena wordt genoemd wekt dit de interesse van meerdere mensen, niet allemaal met even goede bedoelingen. De verkoper wil geheim blijven en de inhoud moet wereldkundig gemaakt worden. Dit is de aanzet tot een aantal spannende gebeurtenissen waarin het Legioen van Christus en haar lekenorganisatie Regnum Christi een rol spelen en zorgen voor een aantal onverwachte plotwendingen en intriges. Ondertussen proberen de hoofdpersonen met de nodige hindernissen een film te maken om de boodschap van Plinius met de wereld te delen. Dat dit niet geheel zonder hindernissen gaat, kom je tijdens lezen achter.
Heeft het verhaal mij steeds weten te boeien, dan moet ik eerlijk zijn en is mijn antwoord: Nee, niet altijd! Alleen, dit komt meer, doordat ik niets met het Katholieke Geloof heb en soms de verklaringen van de brieven te lang vond. Het is een goed onderbouwd verhaal, dat op een bepaalde manier mij wist te boeien, soms spannend was, maar wel door de afwisseling tussen de historische gedeelten waarin de brieven van Plinius verklaard werden, de actie en door de gedeeltes die zich op wisselende locaties afspeelden. Het laat wel heel duidelijk zien, hoe bijna tweeduizend jaar geleden de vrouw al onderdrukt werd door de Kerk.
Het is best een actueel thema; Het Negende Gebod (Gij zult geen valse getuigenis afleggen). De vergelijking met Donald Trump komt meerdere malen ter sprake, via de fake-news discussie. Het is in ieder geval een heel herkenbaar verhaal geworden, waarin naar boven komt hoe de Kerk dingen naar haar eigen hand weet te zetten.