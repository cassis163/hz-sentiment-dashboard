Dit boek wordt gerekend tot het genre thriller en spanning, deze elementen zijn inderdaad terug te vinden.
Maar hier is lang niet alles mee gezegd. Het gaat in dit verhaal om veel meer. Om te beginnen de complexe organisatiestructuur van het Japanse politieapparaat. Voor een Nederlander niet eenvoudig te bevatten en toch nodig om het verhaal te kunnen volgen, dus met volle aandacht verder lezen.
Dan is er de Japanse cultuur, vooral de opvallende omgangsvormen, die geven het boek een Oosters, exotisch en soms ook bevreemdend tintje.
Verhaal wordt verteld vanuit hoofdpersonage Mikami. Beroepsmatig heeft hij voldoende meegemaakt om zo tactisch mogelijk te acteren. Hij kent het klappen van de zweep en weet wie te vertrouwen is.
Let vooral op de vele namen die ook nog eens op elkaar lijken.
Het diplomatieke vermogen van Yoshinobu Mikami wordt gedurende het hele verhaal op de proef gesteld.
Op zijn visitekaartje staat:

' Commissaris Yoshinobu Mikami. Persofficier. Inspecteur bij het Departement van Administratieve Zaken. Personeelsdivisie, Politiehoofdkwartier Prefectuur D'

Wie in deze functie werkt zit tussen twee vuren: de politie en de pers. Beiden te vriend te houden is een bijna onmogelijke opgave, vooral wanneer er een gebrek aan vertrouwen is.
Dit is één kant van het verhaal. Belangenverstrengeling, machtswellust, schaamte, corruptie, loyaliteit en onkunde zijn een aantal andere facetten waarmee rekening gehouden moet worden.

Tot zover het zakelijke deel.
Mikami is ook echtgenoot en vader. Een drama heeft onlangs een flinke wissel getrokken op het leven van Mikami en zijn vrouw Minako. Hun dochter is, na een identiteitscrisis, van huis weggelopen en het enige wat het echtpaar nog op de been houdt is een aantal telefoontjes. Tijdens die telefoontjes wordt er niets gezegd, maar de hoop is natuurlijk dat het dochter Ayumi is.

'Minako maakte een lege indruk. Ze probeerde niet eens te knikken. Haar gezwollen pupillen waren als glaskralen, zonder enige gedachte of emotie.'

De zaak met de naam Zes Vier gaat om de ontvoering van een jong meisje Shoko Amamiya, er is iets helemaal misgegaan met de overhandiging van het losgeld en het meisje is vermoord teruggevonden.
Mikami werkte destijds ook aan de zaak als lid van het achtervolgingsteam, de moordenaar is nooit gevonden.

Nieuwe aanknopingspunten zorgen voor een andere kijk op de zaak. Tijdens het speurwerk naar de waarheid komen alle verhoudingen tussen de betreffende individuen en teams op scherp te staan.
We volgen stap voor stap Minako's worsteling met het nemen van juiste beslissingen. Het ene dilemma volgt op het andere, complottheorieën zorgen voor complete verwarring met een totaal onverwacht en ijzersterk plot.

De cover is heel opvallend met sprekende kleuren, wanneer je goed kijkt is een cassettebandje te zien.
Het boek leest als een meervoudig samengesteld geheel. Er wordt druppelsgewijs nieuwe informatie toegevoegd, met af en toe een wending van jewelste. Wanneer je de moeite neemt alle inhoud geconcentreerd op te nemen is de beloning groot.