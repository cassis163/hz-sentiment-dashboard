Toen ik op vakantie was vorige maand, kreeg ik het bericht dat ik een boek had gewonnen op de Facebookgroep Samenlezenisleuker. Zo leuk! Sprookjes blijven een "guilty pleasure" en door remixen van sprookjes te lezen, heb ik ontdekt dat fantasy helemaal niet zo vreselijk is als dat ik stiekem altijd had gedacht...

De 16-jarige Dorarosa is de prinses van het land Geografie. Ze komt te weten dat toen ze nog slechts een baby was, vervloekt werd door duistere heks in de gedaante van een travestiet. De vloek verstaat dat ze in haar 16e levensjaar door een spin zal worden gebeten en door deze beet honderd jaar in slaap zal blijven. De enige remedie is om voor haar 17e levensjaar met prins Frederick te trouwen, de zoon van de koning van Topografie. En laat ze nou net een grondige hekel aan deze prins hebben...

Liesbeth Jochemsen heeft in haar verhaal over prinses Dorarosa tal van elementen uit bekende sprookjes verborgen. Zo zien we flarden van Hans en Grietje, Roodkapje en Sneeuwwitje voorbij komen, maar ook schitteren Pinokkio, Dombo en een boel anderen in dit leuke verhaal. Ondanks deze vele fantastische toevoegingen, blijft het originele verhaal duidelijk en goed te volgen. Ze zijn echt ontzettend leuk en net herkenbaar genoeg om terug te denken aan de "goeie, ouwe kindertijd". Het wisselende gebruik van moderne taal en Oudt-Hollandsch is een mooie toevoeging en voegt zeker wat toe aan het verhaal.

Het enige wat opmerkelijk is, is de schrijftaal dat gebruikt wordt in het boek. We zien erg vaak "zij" en "wij" voorbij komen, terwijl "ze" en "we" af en toe net wat fijner had geklonken. Het is niet vervelend, maar het had net wat lekkerder in de mond gelegen en het had wat minder geforceerd aangevoeld.

Verder was het echt een geweldig boek! Lekker gaat zitten en je laten meevoeren naar de wereld van Geografie. Niks nadenken, gewoon de letters lezen. Af en toe wil je gewoon even terug naar je kindertijd en wat dat betreft is dit boek een echte aanrader!

Dit boek gaat voor twee jaartjes de kast in en daarna geef ik het aan een vriendin. Rond die tijd zal haar dochtertje de leeftijd hebben bereikt om voorgelezen te willen worden en dit lijkt me een superleuk voorleesboek! Alhoewel ik stiekem denk dat ik dit boek in de tussentijd nog wel een keertje zal lezen. Het leest gewoon zo gemakkelijk weg en je waant je meteen in het sprookjesbos van de Efteling! 4 welverdiende sterren!