Krysten Ritter kende ik hiervoor eigenlijk alleen als actrice, maar dankzij dit boek ben ik haar nu ook als schrijver gaan zien. En het mag duidelijk zijn dat het schrijven haar heel goed afgaat.

'Bonfire' gaat over Abby, een personage die sterk doet denken aan een Jessica Jones zonder superkrachten. Ze heeft een alcoholprobleem, is een no-nonsense persoon en houdt mensen op afstand om zichzelf te beschermen. Ze is een milieuadvocaat en woont nu in Chicago, maar een nieuwe zaak brengt haar uiteindelijk toch terug naar haar geboorteplaats waar ze eigenlijk nooit meer naar terug had willen keren. Daar wachten allerlei onafgemaakte zaken op haar, waaronder het mysterie van Kaycee die op de laatste dag van High School spoorloos verdween en Abby's strenggelovige vader die haar altijd heeft onderdrukt.

Al vanaf het begin is duidelijk hoezeer Abby er tegenop kijkt om terug te keren naar Barrens, waar ze is opgegroeid. Als lezer vraag je je af wat er allemaal is voorgevallen daar, en daar komt algauw antwoord op. Maar dat blijkt allemaal nog niet zo simpel te zijn. Abby komt veel mensen uit haar verleden tegen die Barrens nooit hebben weten te ontvluchten en ze wordt tegen haar wil in geconfronteerd met haar moeilijke verleden. Hoewel ze in Barrens is om het lokale bedrijf Optimals te onderzoeken blijkt algauw dat ze meer met haar gedachten bij Kaycee is die klaarblijkelijk ooit is weggelopen en nooit meer is teruggekeerd. Is hier wellicht meer aan de hand? Algauw wordt ze haast geobsedeerd hiermee en raakt ze haar eigenlijke doel een beetje uit het oog. Maar natuurlijk blijkt er een verband tussen Optimal en Kaycee te zijn.

Bonfire is heel prettig geschreven en dankzij de korte hoofdstukken lees je met gemak verder. Ritters schrijfstijl is heel toegankelijk, maar ze weet toch ook een gevoel van afstandelijkheid neer te zetten die haar personage Abby reflecteert. Dat is knap gedaan en past bij het verhaal. Het verhaal bouwt langzaam op en er worden steeds meer vragen opgeroepen. Er is iets aan de hand met Optimal en de inwoners van dit plaatsje, maar wat precies wordt pas tegen het einde van het boek onthuld.

De thema's van verleden, identiteit en herinneringen worden goed uitgewerkt in dit verhaal. Abby's eigenlijke zaak is om Optimal te onderzoeken, maar het is duidelijk dat dit boek op de eerste plek behandeld wat een effect je verleden kan hebben op je latere leven en wat het belang van herinneringen is. De grote vraag die het boek stelt is of je ooit echt je verleden kan ontsnappen. Abby heeft daar in ieder geval veel moeite mee. Hoewel de zaak van Optimal belangrijk is in het boek, is de ontwikkeling van Abby als een persoon en personage belangrijker. Het is verfrissend om dat te zien in een dunne thriller als deze.

Bijna alle vragen worden beantwoordt op het einde, al blijven er nog wat vragen over hoe het nu verder zal gaan met alle gedupeerde mensen in Barrens. De naloop van de val van Optimal wordt ook niet helemaal uitgewerkt en in het duister gelaten. Het begin van het boek was goed, maar het einde viel teveel weg in Hollywoodachtige clich√©s.

'Bonfire' is een mooi debuut van Ritter en belooft veel goeds voor de toekomst. Abby is een goed uitgewerkt personage en je zult met haar meeleven. Het boek behandeld interessante thema's en is meer dan een mystery-solver thriller. Haast alle eindjes worden netjes vastgeknoopt op het einde, maar het is jammer dat het boek bij de ontknoping teveel teruggrijpt naar tientallen eerdere thrillers.