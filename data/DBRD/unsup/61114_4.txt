Soms is het perfecte huwelijk de perfecte leugen

Jack is een succesvolle advocaat, die nog nooit een zaak heeft verloren. Grace werkt bij groentefirma Harrods en moet voor haar werk veel reizen.
Ze heeft een zusje Millie die het Downsyndroom heeft en verblijft op een privékostschool. De ouders van Grace en Millie hadden niet nog een tweede kind gewild en toen Millie er eenmaal was wilden ze haar al helemaal niet meer. Grace neemt met veel liefde de zorg voor haar zusje op zich.
Jack ontmoet Grace en Millie in het park en al snel krijgen ze een relatie en trouwen. Grace zegt haar baan op en wordt de elegante vrouw des huizes. Jack accepteert Millie volledig en zal als ze 18 jaar is en weg moet op de privékostschool bij Jack en Grace gaan wonen. Er wordt een prachtige gele kamer ingericht voor Millie die zich hier erg op verheugd, aangezien geel haar lievelingskleur is.

Het verhaal heeft korte hoofdstukken en wordt verteld door Grace afwisselend in heden en verleden.

Achttien maanden geleden werd mijn leven perfect, op de dag dat Jack in het park met Millie danste.

Blijft dit ook zo of spat haar perfecte leven uit elkaar?
Is Jack de liefhebbende en zorgzame echtgenoot die Grace denkt dat hij is?
Hoever kan en durft een mens te gaan en hoeveel kan deze verdragen? Hoe sterk is een mens en wat speelt zich er allemaal in hun hoofd af? Wat beïnvloedt hun handelen en denken? Hoe ziek kan een mens zijn? Je leest het allemaal in deze roman.

Gaat het om Jack? Hebben jullie hem gevonden? Mijn gezicht is een en al opluchting. O, goddank.! Waar is hij? Waarom heeft hij zijn telefoon niet opgenomen? Is hij op weg hiernaartoe?

Dit boek heeft een goede verhaallijn, blijft boeien en is toegankelijk geschreven. De auteur heeft een prettige schrijfstijl. De karakters worden voldoende uitgediept, zodat ik mij helemaal kon inleven.

De ontknoping kwam voor mij niet als een verrassing. Halverwege het verhaal wist ik al wat er zou gaan gebeuren en ook al min of meer hoe.

Toch heb ik deze roman met veel plezier gelezen, omdat het voldoende spannende elementen bevat, een stukje psychologie om de hoek komt kijken, mij kan voorstellen dat een aantal dingen in werkelijkheid ook voorkomen en mij steeds afvroeg wanneer “het” zou gaan gebeuren, of “het” zou lukken en of de dader er mee weg zou komen.

Een heerlijk boek om mee op vakantie te nemen.

Knap debuut en ik ben zeer benieuwd naar het volgende roman Gebroken.