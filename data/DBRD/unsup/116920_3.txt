Dit boek wordt verteld door Elias. Alles wat er in deze nacht gebeurt is zijn verhaal.

Elias
Elias houdt van films en filmmuziek en weet er ook heel veel over. De muziek en de films waar hij van houdt vormen een rode draad door zijn leven, in dit boek. Hij speelt gitaar en zou graag singer-songwriter willen worden, zoals Elliott Smith was. Elias mist een stukje van zijn pink en dat maakt het spelen soms lastig.

Evi
Zijn zusje Evi werd geboren toen Elias vier jaar oud was en hij was vooraf allerminst blij met haar komst. Maar toen hun ogen elkaar voor de eerste keer ontmoetten was het broederliefde op het eerste gezicht. Hij kon zijn ogen niet van haar afhouden. Ze moest de eerste weken doorbrengen in een couveuse.

Evi heeft geen geluk gehad [...] ze heeft gewoon net niet genoeg pech gehad om het niet te overleven.

Evi heeft een slecht afweersysteem en moet de eerste jaren vaak naar de dokter. Op een dag krijgt ze longontsteking en is ze drie dagen van huis weg. Elias vindt het verschrikkelijk. Niet veel later wordt ze ernstig ziek, ze krijgt botkanker. Met medicijnen geneest ze niet, dus besluiten de artsen haar te opereren. Het helpt. Voor even. Niet veel later komt het ernstiger terug en moeten ze haar been amputeren. Dat laatste houdt haar niet tegen om samen met Elias op pad te gaan naar ‘Elias’ kreek’.

Elias kan tijdens die ziekte periode maar moeilijk omgaan met de ziekte van zijn zusje en houdt er ook nog eens heel vreemde ideeën op na. Hij doet dingen die normale jongens van zijn leeftijd niet doen en geniet van de consequenties die het heeft voor anderen. Na opnieuw een vechtpartij moet Elias naar psychiater Henry.

Polly
Polly ontmoet hij als hij zestien jaar oud is. Ze is dan net nieuw in hun woonplaats. Het is liefde op het eerste gezicht. Ze geeft hem haar telefoonnummer, maar hij durft haar niet te bellen. Een week later fietst hij haar straat een paar maal op en neer en de derde keer roept ze hem, ze heeft hem alle keren gezien. Elias hielp haar haar slaapkamer schilderen. Niet veel later gaan ze samen naar de film. Daarna raakt ook de rest van het gezin in de ban van Polly.

Maar dan slaat het noodlot toe.

‘Stel dat je de rest van je leven zou kunnen dromen,’ ging ik verder, ‘en stel dat je leven er dan een stuk fijner op zou worden, zou je dat dan doen?’

Recensie:

Enerzijds dacht ik: Wat een vreemd begin van het boek. Best handig om zo een pagina vol te schrijven met behulp van een bestaande film. Anderzijds ergerde ik me er absoluut niet aan, het was meer een constatering. Het was dus wel meeen duidelijk hoe belangrijk muziek en film voor Elias is.

Het verhaal van de M&M’s intrigeerde me. Waarom kon Evi ze niet fatsoenlijk pakken? Ik moest weten wat er aan de hand was, want dat er iets speciaals aan dit meisje was had ik meteen door. Ik had echter nooit verwacht dat het zo gruwelijk zou zijn.

Dit boek heeft bij tijd en wijle best wel lugubere momenten en soms vroeg ik me af of ik wel verder wilde lezen. Ik kon maar moeilijk peilen wat voor personage Elias nu exact was. Alles viel ook pas op zijn plaats toen het boek eenmaal uit was.