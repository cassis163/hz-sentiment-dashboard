Meester Bart is misschien wel de bekendste meester van Nederland. Hij geeft les aan VMBO leerlingen van de Open Scholengemeenschap Bijlmer. Daarnaast schrijft hij columns in Trouw en is hij actief op social media. Zijn Facebookpagina telt ruim 160.000 volgers.

In zijn boek "Meester Bart op zijn best" schrijft hij over de mensen die hem hebben gevormd tot de leerkracht die hij nu is. Het plotselinge verlies van zijn moeder zorgt ervoor dat hij moeite heeft om zijn verdriet te tonen. Hij stopt het diep weg om het maar niet te hoeven zien. Langzaam accepteert hij het verdriet om de dood van zijn moeder. Er komt weer ruimte voor positiviteit. "Het leven is een feest" is zijn moeders motto. Oom Harrie liet hem inzien dat hij de leerkracht kon worden die hij zelf nooit had gehad. Hij stimuleerde hem om naar de PABO te gaan.

Een goede beslissing. Meester Bart heeft zijn roeping duidelijk gevonden. Hij wil het beste uit zijn leerlingen halen. Hij ziet zijn leerlingen echt en luistert naar ze. Die onvoorwaardelijke liefde voor zijn leerlingen vergeet je niet snel na het lezen van dit boek.

Meester Bart schetst met zijn boek een beeld van zijn dagelijks leven als docent. In de columns die volgen geeft hij zijn lezers een beeld van de dagelijkse problematieken die voorkomen bij zijn leerlingen zoals discriminatie, terreur, armoede en genderdysforie. Meester Bart is open en oprecht, dit zorgt ervoor dat leerlingen ook hun problemen bespreekbaar durven te maken.

Tussen de columns door deelt Meester Bart citaten. Uitspraken van zijn leerlingen maar ook eigen citaten. Deze teksten raken de lezer. Sommige stemmen juist tot nadenken
("De helft van het in stand houden van discriminatie is het ontkennen dat er gediscrimineerd wordt.") en anderen zijn humoristisch ("Ik heb zojuist twee leerlingen naar de winkel gestuurd om zelfcorrigerend toetspapier te halen. Ik ben benieuwd.").

Na het lezen van dit boek is het overduidelijk dat Meester Bart een inspiratiebron is voor leerkrachten, ouders en leerlingen. Iedereen verdient een meester zoals Meester Bart!