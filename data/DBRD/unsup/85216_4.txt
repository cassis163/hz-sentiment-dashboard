‘De gouden daken van Deion’ vertelt het verhaal van Viggo. Viggo droomt van een leven als ontwerper van games. Hij is er echter van overtuigd dat dat niet gaat lukken aangezien zijn onzekerheid hem parten speelt. Bovendien is zijn leven supersaai en moet hij altijd lang nadenken over beslissingen of het juiste antwoord op een vraag. Op een nacht krijgt hij de schrik van zijn leven. Het is het begin van een spannende missie in een andere wereld waarvan Viggo het bestaan nooit heeft kunnen vermoeden.

“De grote hal staat vol mensen. Het grootste deel van hen is in meer of mindere mate gewond en er staat niemand tussen zonder gescheurde of vervuilde kleren. Zodra ze Viggo zien, beginnen ze zijn naam te scanderen.”

Er woedt een oorlog tussen Deion en buurland Bora. De koning van Deion verzoekt Viggo om naar Bora af te reizen en Bora’s koningin te overtuigen dat geen van beide landen baat heeft bij een gewapende strijd. Een lastige taak waarbij Viggo gaandeweg ervaart dat hij veel sterker is dan hij ooit heeft gedacht.

Er gebeurt van alles in dit ‘coming of age’ verhaal met een fikse portie fantasy. Wanneer je hierboven leest dat het leven van Viggo zo saai is, zou je dat wellicht niet vermoeden, maar dit tweede jeugdboek van Bierenbroodspot staat bol van de onverwachte gebeurtenissen en dat zal de jonge lezers ongetwijfeld geboeid houden!

“Als ik aan Dzjergolis denk gaat mijn licht aan, als ik aan katjes denk gaat het een beetje uit, zegt Viggo tegen zichzelf. Voor de zekerheid neemt hij zich voor om altijd een tak bij zich te dragen om zichzelf mee in zijn gezicht te slaan mochten de katjes niet werken.”

De schrijfstijl van Bierenbroodspot is fijn en sluit naadloos aan bij het verwachtingspatroon van haar doelgroep; jongeren van 12 tot 14 jaar. Bovendien is de boodschap die verborgen zit in ‘De gouden daken van Deion’ fraai verpakt. Ontdek het zelf en lees ‘De gouden daken van Deion’, want ja, ook menig volwassene zal plezier beleven aan dit boek.

De auteur
Naast haar auteurschap is Daisy Bierenbroodspot freelance journalist bij het West-Fries Weekblad. Bierenbroodspot schreef eerder 'Drie gitaren, twee zwaarden en een held' (2015).

Uitvoering
Uitgever Buitenzorg
ISBN 9789491670251
Paperback, 202 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/