In Duivelskunstenaar neemt Jan Mulder (1945) de Rode Duivels onder zijn hoede. U snapt wel waar dat eindigt.

Om zijn zomerbaan als primus inter pares van de commentatoren bij de Zuiderburen kracht bij te zetten schreef jan Mulder Duivelskunstenaar. Een komische vertelling over hoe de Rode Duivels voor het eerst een grote titel, namelijk die van Euro2016, binnenslepen.

Mulder is in België niet zozeer de nationale mopperkont die hij bij ons is, maar vooral een gewaardeerd kenner van het Belgische nationale elftal. Blijkbaar hebben ze hem graag op de Vlaamse tv, omdat hij het allemaal net wat harder en stelliger durft te zeggen dan de Vlamingen zelf. Hij is de interimmanager die door een adviesbureau wordt ingehuurd om te vertellen dat er gesaneerd moet worden, iets wat de directie van het bedrijf ook allang weet, maar niet zelf durft te zeggen. Na de 2-0 nederlaag van de Rode Duivels tegen Italië in hun openingswedstrijd vervulde Mulder die rol dan ook met verve.

Duivelskunstenaar schreef hij in de maanden ervoor. Het verhaal over hemzelf als commentator en interviewer van bondscoach Marc Wilmots krijgt ineens een vreemde wending als hij het stokje moet overnemen. Het zorgt voor de komisch noot tussen de wedstrijden door en voor op de rustdagen. Meningen en opmerkingen over de voetballers wisselt Mulder af met vreemde gesprekken met BV’s, bekende Vlamingen, soms vermengd met echte situaties zoals de TIA die hij kreeg terwijl hij in de studio van DWDD zat, notabene op de sterfdag van Johan Cruijff.

Wat volgt op sportief gebied is pure fictie natuurlijk. Want Wilmots voert nog gewoon de troepen aan op Euro2016 en is nog steeds in de race voor de titel. Dat het verloop van het toernooi eigenlijk al stukken opvallender is dan hier in de fictie beschreven wordt, zegt genoeg. Mulder oreert er eerst op los over de vrijheid van de spelers en de rol van de coaches en geeft een kundige draai aan de robotisering van onze maatschappij, maar hij durft niet echt los te gaan als hij het EK beschrijft. Veel praten over voetballers en randzaken, maar een spannende wedstrijd beschrijven, nou nee. Dan lijkt de ontknoping van Duivelskunstenaar net iets te snel bij elkaar geschraapt.