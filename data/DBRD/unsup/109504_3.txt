Truth or Dance is het eerste boek in een trilogie en gaat over vier vriendinnen die in het laatste jaar van de dansopleiding van het Koninklijk Conservatorium in Den Haag zitten.
De meisjes zijn druk bezig met school en de afsluitende auditie als ze worden toegevoegd aan een groepschat: Truth or Dance. Omdat de meisjes denken dat ze door de opdrachten uit te voeren kans maken op de hoofdrol in de eindvoorstelling van school laten ze zich meeslepen in de steeds gevaarlijker wordende opdrachten van de onbekende opdrachtgever.

Ik werd als eerste enorm aangetrokken door de prachtige cover van dit boek. Die foto met tutu en spitzen, die ook iets wegheeft van een tekening en de donkere kleuren met een spannende typografie maken het boek heel aantrekkelijk. De titel sprak mij ook aan. Ik hou enorm van dans en aangezien ik laatst een lezing gehoord heb over de invloed van socialmedia op middelbare scholieren, moest ik dit boek echt lezen.

Dat Chinouk de wereld van de dans persoonlijk kent blijkt zeker uit haar boek. Ze geeft een duidelijk beeld van de wereld op een conservatorium. De lange dagen, het vele oefenen, de spanning of je wel goed genoeg bent en of je lijf wel aan de verwachtingen kan voldoen komen allemaal mooi aan bod. Hierdoor komt het boek heel realistisch over.

De proloog trekt je direct een spannend en snel verhaal in. Lekker om zo te beginnen.

Ik vond de schrijfstijl lekker vlot, maar wel wat kinderlijk: korte zinnen, eenvoudig geschreven en veel dialogen. De dialogen waren gelukkig wel prima te volgen. De appjes tussendoor waren een leuke toevoeging, als hoop ik dat in een volgende druk de plaatsing veranderd wordt. Appjes in een groepsapp staan niet steeds aan een andere kant.
Ik begrijp dat het hectisch en spannend is om een dansopleiding te volgen, maar daardoor kwamen er wel erg veel verhaallijnen door elkaar heen te lopen. Audities voor een eindvoorstelling, voor een vervolopleiding, de Truth or Dance plot en de verhalen over Raven en India (met haar familie en haar gastgezin).
Zeker het verhaal van Raven ging mij te snel. Ik ben erg benieuwd naar haar moeder en haar invloed op het verhaal.

Ergens halverwege begon ik te vermoeden wie er 'mede' verantwoordelijk is voor Truth or Dance, maar dat maakte het boek niet minder vermakelijk en ik heb nog geen idee hoe het nu verder gaat.

Ik vond het een prettig boek om te lezen en er waren genoeg momenten waarop ik echt bij het verhaal betrokken was, maar ergens bleef het toch wat kinderlijk en oppervlakkig. Het mysterie is wel goed uitgewerkt en maakt nieuwsgierig naar het vervolg.