Dit eerste deel in de Ventura-Saga heeft me weggeblazen en sprakeloos achter gelaten. In eerste instantie al de cover. Prachtige vormgeving, kleuren en details. Alleen de cover liet me al geloven dat het een mooi verhaal zou worden.

Zoals wel meer mensen doen, luister ik altijd muziek tijdens het lezen. Meestal maakt het me niet uit welke film- of gamesoundtrack ik erbij luister, maar op de een of andere manier had ik voordat ik aan het boek begon een voorkeur voor de soundtrack van Interstellar van Hans Zimmer ( https://www.youtube.com/watch?v=-1U9LNsfMTI ). Ik raad mensen die graag met (instrumentale) muziek lezen, aan om deze cd erbij te nemen, je zult er geen spijt van krijgen.

Het begin was een beetje rommelig en druk door het overmatig gebruik van bijvoegelijke naamwoorden en ik was even bang dat het me zou gaan irriteren. Maar na een aantal hoofdstukken werd het gewoon onderdeel van het verhaal en raakte ik steeds meer meegesleept in het verhaal. Ik kon me goed identificeren met Seren, de zestienjarige hoofdpersonage, die zich anders voelt dan veel andere mensen aan boord van het ruimteschip Ventura.
Je leert langzaam kennismaken met de gebruiken en de omgeving in de Ventura en de reden waarom zoveel mensen in een ruimteschip leven.

Het verhaal is goed opgebouwd, misschien niet altijd even snel of spannend, maar dat hoeft hierbij ook niet. Het laat een heel andere wereld en leefwijze zien dan wij gewend zijn en dat zorgt ervoor dat je over veel aspecten, waarschijnlijk ook uit je eigen leven, na gaat denken. Dingen en onderwerpen waar je eerder nooit echt bij stil hebt gestaan omdat het bij ons zo normaal is.
Een grote dosis liefde voor familie en vrienden heeft de overhand in het verhaal, maar ook het jezelf afzetten tegen de maatschappij waarin je leeft.

Dit verhaal verdient zeker vier sterren voor originaliteit, openhartigheid en intensiteit.