Iedereen weet het: als een apparaat het niet doet, moet je soms de stekker uit het stopcontact halen, en er weer in doen. Dat geldt ook voor mensen. Meditatie levert veel gezondheidsvoordelen op. Toch ervaren veel mensen moeite met het beoefenen daarvan. Dit boek is voor die mensen geschreven. De mensen die het druk hebben, en die denken dat meditatie niets voor hun is.

Suze Yalof Schwartz maakte carrière in de top van de modewereld. Ze heeft voor Vogue, Elle en Marie Claire gewerkt. Uiteindelijk kwam ze terecht bij Glamour Magazine. Ze leidde een stressvol bestaan, totdat ze tot de conclusie kwam dat ze dat niet aan kon. Haar schoonmoeder leerde haar rust terug te vinden door haar ademhaling en visualisaties.

Toen ze zich ging verdiepen in meditatie, kwam ze erachter dat er geen snelcursus is hiervoor. Daarom heeft ze dit zelf opgezet. In korte, heldere hoofdstukken legt ze uit wat meditatie is. Ze noemt voordelen van meditatie. Ze vertelt hoe je mediteert. Er staan vijftien meditaties voor elke dag in. Er staan ook andere manieren van mediteren beschreven. Dit is ook interessant voor degene die reeds mediteert.

Suze Yalof Schwartz schrijft vlot. Het is een persoonlijk verhaal. Ze schrijft zelf dat een van haar oud-klasgenoten van de middelbare school op een reünie zei: “Als Yalof kan mediteren, kan iedereen het.” Dat biedt moed. Met dit boek bewijst ze dat iedereen het kan. Een aanrader!