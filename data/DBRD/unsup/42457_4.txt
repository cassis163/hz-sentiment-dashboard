De dood is zeer dichtbij William Wistings privéleven gekomen. Drie huizen naast het zijne wordt het lichaam aangetroffen van een man die voor de tv zit. Hij blijkt daar al 4 maanden zo te zitten.
De politie treft géén sporen van geweld aan, maar Viggo Hansens dood is toch zeer verontrustend omdat kennelijk niemand hem al die maanden gemist heeft.
William Wistings dochter en tevens journalist Line, kan de zaak niet loslaten. Ze besluit te onderzoeken wat het levensverhaal is van de kluizenaar Hansen.
Dan wordt er in het bos opnieuw een lichaam gevonden, wat de aanleiding vormt voor één van de grootste klopjachten in de Noorse politiegeschiedenis.

Het personage van Viggo Hansen en het onderzoek van Line naar zijn achtergrond is wel interessant. De vraag hoe het kan dat iemand al vier maanden dood in zijn huis ligt is er een die ook in de huidige maatschappij weleens speelt. Het is daardoor interessant om te lezen hoe het is gekomen dat hij in die situatie is beland, of Viggo Hansen een man was die altijd al op zichzelf is geweest, of dat hij ook andere tijden heeft gekend. Ondanks dat het een fictief persoon betreft ga je je toch inleven in zijn persoonlijkheid en achtergrond.

Het verhaal is zeer boeiend en interessant, met de vondst van zowel de dode man in huis als de dode man in een boskap. Kunnen deze zaken iets gemeen hebben? Maar de oude man in het huis heeft een natuurlijke dood gestorven ... of toch niet? De vragen zijn talrijk, en het boek geeft niet snel een antwoord weg en ik heb genoten van het lezen van het boek terwijl alles langzaam ontrafeld werd.
Dit boek was vooral ook interessant door de inmenging van de FBI die naar Noorwegen afreist, omdat er een Amerikaanse seriemoordenaar in Noorwegen lijkt te ontbreken. Een moordenaar die zich al decennia verschuilt en niet gestopt is met moorden. Het voelde als een nieuw idee en ik vond het heel leuk om te lezen over de Noorse politie die met de FBI samenwerkte om een seriemoordenaar op te sporen.

Daarnaast raakt het verhaal ook een belangrijk (maatschappelijk) thema namelijk … eenzaamheid.
De Kluizenaar is een solide en goed geschreven en realistische thriller. Horst schrijft op een zeer boeiende manier, er waren geen saaie kanten aan het verhaal, terwijl het verhaal wordt gekenmerkt door grondige, realistische kennis van de "Krimwereld". Het verhaal is van een hoog niveau en van een goede kwaliteit.

Een absolute aanrader!