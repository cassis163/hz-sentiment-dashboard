Inspecteur Helen Grace moet flink aan de slag wanneer een seriemoordenaar opduikt in het altijd rustige Southampton. Mensen verdwijnen continu in duo's, waarna er steeds slechts één van hen terugkeert met hetzelfde verhaal: ontsnappen was niet mogelijk, op de vloer lag een pistool met één kogel erin en ze kregen hetzelfde dilemma voorgeschoteld: de een leeft, de ander sterft... kies maar. Wil je blijven leven? Dan moet je doden.

Verhaal
Amper nog in leven komt er een in shock verkerend meisje het bos uit lopen. Haar verhaal lijkt op een verschrikkelijke nachtmerrie, maar ze blijkt tot in elk gruwelijk detail de waarheid te spreken. Een aantal dagen later wordt er een tweede slachtoffer gevonden, ook in shock, amper in leven én hetzelfde verhaal... De slachtoffers werden ontvoerd met iemand uit hun kennissenkring. Vervolgens werden zij vastgehouden en uitgehongerd. Ontsnappen was geen mogelijkheid en op de grond lagen alleen een telefoon en een pistool met één kogel. De telefoon had een laag batterijpercentage en kon alleen gebeld worden. Zodra de telefoon overging en het slachtoffer opnam, werd hen een duivels dilemma voorgelegd: de een leeft, de ander sterft. Kies maar. Wil je blijven leven? Dan moet je de ander doden. Wanneer er een derde slachtoffer opduikt die hetzelfde heeft meegemaakt, concluderen inspecteur Helen Grace en haar team dat er sprake is van een patroon en ze op jacht zijn naar een ingenieuze psychopaat die zijn slachtoffers gebroken en vol schuldgevoel achterlaat. De gedupeerden lijken lukraak gekozen, de plaats van het misdrijf zorgvuldig uitgekiend en toch moet er iets zijn wat hen met elkaar verbindt. Inspecteur Helen Grace zet alles op alles om de moordenaar te pakken te krijgen, zelfs wanneer ze ontdekt dat de dader wel erg nauw met haar verbonden is...

Look & Feel
Mijn eerste indruk? Wat een vette titel zeg; past ook geweldig bij het verhaal! Door de rode letters die lijken te vervormen tot bloedspetters, springt de titel van het boek ook gelijk naar voren en lijkt haast schreeuwend naar de lezer toegeworpen te worden. Een helder witte achtergrond met boomtoppen vol vogel maakt het nog een stukje spannender om te zien. Door de ondertitel 'De een leeft, de ander sterft; kies maar' kon ik niet wachten om te beginnen aan dit verhaal.

Oordeel
Laten we voorop stellen dat ik over het algemeen geen grote fan ben van thrillers. Ik begon in dit boek vanwege de vele lovende recensies die ik over deze boekenserie van inspecteur Helen Grace had gelezen. Ik hoopte dat dit boek mijn liefde voor thrillers zou vergroten, maar helaas viel het wat tegen. Het verhaal startte krachtig en sleurt de lezer mee in de duisternis. Voor even krijg je het zwaar benauwd door gesloten ruimtes waarin de slachtoffers zich bevinden en word je misselijk van hetgeen ze moeten doorstaan. Maar in het midden verslapt het verhaal wat, wanneer voor de derde keer een tweetal erin geluisd wordt. Het lijkt alsof Arlidge op zoek was naar inspiratie. Gelukkig lijkt de schrijver deze weer gevonden te hebben vanaf het moment dat duidelijk wordt voor de protagonist wie nu eigenlijk die seriemoordenaar is en hoe nauw deze persoon met haar verbonden is...

Voor wie nog nooit een thriller heeft gelezen is dit een goed boek om mee te beginnen. Het verhaal bevat moord, plottwisten, suspense, psyche, geweld, misbruik én zelfs een ' ienie mienie' beetje romantiek. Dit is het eerste boek uit de reeks die Arlidge schreef over Helen Grace, dus heeft het een licht open einde. Ik ga zeker het volgende boek (Piep zei de muis) lezen, omdat ik hoop dat de boeken beter worden naarmate de schrijver zich langer bevindt in de wereld van de inspecteur.

Sterren: ***

Specificaties
Uitgever: Uitgeverij Boekerij
Uitgave: Paperback, ook beschikbaar in e-book
Publicatiedatum: 30-05-2017
Pagina's: 384
ISBN: 9789022576229