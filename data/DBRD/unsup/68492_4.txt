Een non-fictieboek dat eigenlijk zoveel spannende verhalen bevat dat je er ook een hele serie fictie uit zou kunnen halen. Agent Kasper (natuurlijk niet zijn eigen naam) is Italiaan van geboorte, piloot van beroep en undercover CIA-agent geworden vanwege zijn vele talenten, waaronder vooral ook de kunst om te overleven.

Als het verhaal begint zit Kasper al meer dan een jaar opgesloten in de Cambodjaanse Prey Sar gevangenis. Het heet een 'opvoedingskamp' te zijn maar het heeft meer weg van een leerschool voor beulen. Hier merk je al direct hoe goed dit boek geschreven is; er wordt wel beschreven dát Kasper gemarteld is, maar er wordt nergens zodanig in details getreden dat je als lezer afhaakt omdat het gewoon te erg is.

Dat Kasper in dat kamp is beland, is niet te danken aan de Cambodjanen alleen. Het blijkt al snel dat het de CIA zelf is die van hem af wil en ze hebben in de Cambodjanen gewillige medewerkers gevonden. Hoe heeft het zo ver kunnen komen? Dat verhaal wordt verteld in de loop van het boek, dat eigenlijk begint met Kaspers ontsnapping uit Prey Sar. De hoofdstukken over hoe hij in Prey Sar belandt worden afgewisseld met hoofdstukken waarin we lezen wat hij voor die tijd zoal voor de CIA heeft gedaan, en hoe dat werk ook grotendeels heeft geleid tot de situatie waarin hij zich in 2008 bevindt. Ook lezen wij hoe zijn moeder en zijn vriendin, met hulp van een Amerikaanse advocate die in Italië werkt, trachten Kasper aan alle kanten te helpen. Zonder hun geldelijke steun - en die Cambodjanen kunnen er érg veel geld doorheen jagen - zou Kasper het sowieso niet gered hebben. Het erge van de hele zaak is eigenlijk dat de CIA wanhopig tracht van Kasper af te komen vanwege zijn ontdekking van de 'supernotes', bankbiljetten die echt maar ook vals zijn. Echt, omdat ze gedrukt worden op Amerikaanse geldpersen. Vals, omdat ze niet in Amerika gedrukt worden. Met deze supernotes wordt een complete ondergrondse 'economie' in stand gehouden, en dat is er niet eentje van nette burgers. Dat is de economie die draait om drugs- en andere criminaliteit, waar informanten worden betaald en schimmige deals gesloten als dat de CIA beter uitkomt.

Gaandeweg zijn verblijf leert Kasper de waarheid achter zijn gevangenschap en dat hij het overleeft komt niet alleen door zijn ijzersterke gestel en wil om te leven, maar ook door de kleine beetjes hulp die hij uit soms heel onverwachte hoek krijgt. Verder is de hele zaak in de doofpot gestopt. Noch de Amerikaanse, noch de Italiaanse autoriteiten hebben Kasper ooit officieel ergens van beschuldigd en na zijn ontsnapping heeft hij ook nooit hulp gekregen. Hij is echter op eigen kracht doorgegaan en heeft een nieuw leven opgebouwd.

Hoewel het boek bijzonder intrigerend is, is het soms een tikkeltje veel. Veel operaties die Kasper in zijn verleden heeft uitgevoerd worden minitieus beschreven en gaan over zaken die niet dagelijks in de krant staan. De lezer moet soms even diep ademhalen om het allemaal bij te benen. Uiteindelijk loopt het voor Kasper dan nog goed af, maar de kwestie van de supernotes is daarmee niet opgelost.