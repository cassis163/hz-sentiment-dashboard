Waar worden de beste (en meeste) thrillers geschreven? Ik denk dat de Scandinaven hierin erg hoog scoren.
Het één na het andere boek wordt hier geschreven. Van debuut tot alweer het zoveelste deel in een reeks.
Onlangs verscheen er weer een debuut van een Noor, De doden hebben geen verhaal van Gard Sveen.


In de bossen worden drie skeletten gevonden, vrijwel gelijktijdig met deze vondst wordt Carl Oscar Krogh dood gevonden in zijn huis. Hij is op een gruwelijke wijze toegetakeld en vermoord. Vermoedelijk hebben beide dingen te maken met zaken die zich afgespeeld hebben tijdens de tweede wereldoorlog. Tommy Bergmann en zijn team worden op deze complexe zaak gezet. Wat hebben heden en verleden met elkaar te maken?

De bijna 500 pagina’s van dit boek bestaan uit 5 delen. Het lijkt erop dat het schrijven bij de Scandinaven met de paplepel wordt ingegoten, want ook dit is weer een ontzettend goed geschreven en prettig leesbaar boek. Hoewel ik in de eerste twee delen van het boek nog mijn twijfels had, omdat oorlogsverhalen normaal gesproken niet mijn ding zijn, vanaf het derde deel gaat het boek helemaal los. Vanaf dan staat het bol van de spanning, op naar een zinderende en bloedstollende ontknoping, zodat ik na het lezen van de laatste zin, even stil en behoorlijk onder de indruk was. Het plot is dan ook geniaal en laat je bijna tot het einde gissen naar hoe het allemaal in elkaar zit.

Het zal mij niets verbazen als Hollywood al in de rij staat voor de verfilming want ik denk dat menig filmmaker dit boek maar wat graag zal willen verfilmen! Een boek dat naarmate het vordert steeds beter wordt en op het einde je met een bijna perfect gevoel achterlaat. Aanrader!

★★★★½