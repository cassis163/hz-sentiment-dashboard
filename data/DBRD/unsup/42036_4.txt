Tess lijkt haar leventje op de rails te hebben. Maar ze worstelt nog altijd met haar verleden en meer bepaald met de criminele daden van haar vader. Wanneer zich de kans aanbiedt om voor haar werk naar het mondaine Lech af te zakken, neemt ze het aanbod bijna zonder nadenken aan. Ondanks het feit dat ze haar man, een rechter, beloofd had met hem en hun vierjarige tweeling een lang weekend op Ibiza door te brengen.
Aangekomen in het afgelegen chalet in Lech schijnen haar collega's toch niet te zijn wie zij dacht. Door een hevige lawine raken ze afgesloten van de buitenwereld en blijft Tess alleen achter met twee collega's. Langzaam vallen alle puzzelstukjes bij elkaar en kan ze wellicht ook haar eigen verleden achter zich laten.
Het verhaal leest heel vlot. Je voelt als het ware de wind en de koude in je botten. En plots is het einde er al. Een kortverhaal dat toch net iets langer had mogen zijn.