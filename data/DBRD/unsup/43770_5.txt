Hoe ver zou jij gaan?
Op 2 mei 2005 stapte ik nietsvermoedend mijn nieuwe kantoortje bij uitgeverij Unieboek in. En daar lag het pontificaal op mijn bureau. Een rood glanzend boek met grote witte letters: Cast of Shadows. How far would you go to look into the face of your daughters killer? De uitgave was van Knopf, een zeer gerenommeerde uitgeverij in Amerika. Kevin Guilfoile, de debuterende auteur had mij al snel volledig in zijn greep met een even futuristisch als geloofwaardig verhaal. Even grappig als beklemmend. Even spannend als ontroerend. Met een portie kippenvel als uitsmijter
Cast of Shadows bestaat uit twee delen. In het eerste deel volgen we de gebeurtenissen die het leven van dr. Davis Moore flink op zijn kop zetten. Eerst wordt er een aanslag gepleegd op de arts, voor de deuren van zijn vernieuwende, maar zeer succesvolle kloonkliniek. Je bent niet in een science fiction boek gestapt, maar in de Verenigde Staten over zegmaar een jaar of tien. In de kliniek van Moore worden onder zeer strenge regels met behulp van DNA babys gekloond, van overleden - volledig gescreende - DNA-donors. Zoals valt te verwachten is niet iedereen even blij met deze vorm van technologische en medische vooruitgang. Door de tientallen aanslagen van geloofsorganisatie Hands of God op artsen, hebben reeds een aantal kloonartsen hun werkzaamheden in dit veld beëindigd. Moore is nog niet bijgekomen van de mislukte aanslag op zijn leven of hij krijgt te horen dat zijn 16-jarige dochtertje Anna - hun enige kind - verkracht en vermoord is. Zijn wereld stort in, zeker wanneer een jaar later blijkt dat het politieonderzoek volledig is vastgelopen en de moordzaak een officiele cold case is geworden.
Als Moore de eigendommen van Anna ophaalt van het politiebureau, vindt hij tot zijn grote verbazing tussen de kleding van zijn dochter een buisje met DNA-materiaal van de vermoedelijke dader. Een duivelse gedachte maakt zich van hem meester.
Tegen alle regels en morele bezwaren in, besluit dr. Moore het gevonden DNA te gebruiken voor een nieuwe cliente van de kliniek om op die manier achter de identiteit van de moordenaar te komen. De DNA-kloon zal namelijk een 100% gelijkenis vertonen aan de verstrekker, dus na verloop van tijd zal baby Justin uitgroeien tot het evenbeeld van de vermoedelijke moordenaar.
Hoe ver zou jij gaan om in de ogen van de moordenaar van je dochter te kunnen kijken?
Voor het tweede deel maken we een sprongetje in de tijd. Het is vijf jaar later. Amerika is volledig in de ban van Shadow World, een omgeving op het internet waar de spelers een virtueel leven leiden. Ze gaan er naar het werk, het cafe, maken er vrienden, et cetera. De zogenaamde true to lifers spelen hun echte leven na in Shadow World (zijn dus gewoon zichzelf), maar het overgrote deel van de spelers zoekt naar het avontuur en neemt een andere identiteit aan. Met spellen als The Sims en toenemende aanbod van online games, laat ook deze virtuele leefwereld niet lang meer op zich wachten.
Terwijl miljoenen Amerikanen gekluisterd aan de pc zitten, waart er zowel in Chicago als in de virtuele Shadow World een seriemoordenaar rond. De inmiddels veertienjarige tiener Justin heeft een bovenmatige interesse voor de seriemoordenaar en vermoedt dat een en dezelfde dader in beide werelden verantwoordelijk is voor de moorden. In deze wereld volgen we Justin die ouder wordt en dr. Davis Moore die inmiddels een landelijke bekendheid is op het gebied van klonen en zijn dagen vult met het houden van presentaties en netwerken op recepties. En natuurlijk probeert hij, zonder dat het teveel opvalt, het gezin waarin Justin opgroeit in de gaten te houden. Langzaam maar zeker komen alle verhaallijnen bij elkaar tot een van de meest onvergetelijke ontknopingen die ik ken. De beloofde kippenvel is gegarandeerd!
Cast of Shadows verscheen eind mei 2006 bij Unieboek als Des duivels en is een boek dat je nooit meer vergeet. De prachtige Nederlandse cover werd gemaakt door Edd Simons. In Engeland verscheen het boek een jaar eerder als Wicker.
Deze bespreking is eerder verschenen op mijn persoonlijke blog.