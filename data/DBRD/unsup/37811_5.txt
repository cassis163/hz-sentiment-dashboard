Ik had de Engelse versie van dit boek enige tijd geleden al gelezen, maar ik kon het me niet laten om ook de Nederlandstalige versie aan te schaffen en het verhaal te herlezen. Het pakte me nog sterker dan in de Engelse versie, vanaf het eerste woord tot het laatste, ook al wist ik uiteraard wat er ging gebeuren.
Ik kan Hart-Slag niet genoeg aanbevelen. Het gaat over een ernstig onderwerp en dat schrikt misschien mensen af, maar dat hoeft helemaal niet. De manier waarop Sam en Jasper, de hoofdpersonages, omgaan met hun verdriet en zich ijzersterk door het trauma een weg banen, grijpt me telkens weer bij de keel. Dit verhaal bevat zoveel elementen dat het te moeilijk wordt om die allemaal samen te vatten hier, dus ik kan enkel zeggen: lees dit boek. Je gaat het je niet beklagen! Dit is geen doorsnee Young Adult, daarvoor is het thema te aangrijpend. Je leeft helemaal mee met de hoofdpersonages en je voelt hun verdriet, hun angst en hun vriendschap en liefde voor elkaar.
Voor mij het boek van het jaar.