Wat is het een zaligheid om eens weer lekker ‘ouderwets’ in een thriller te belanden waar het ‘gewoonweg’ draait om moord en onderzoek. Bennet & Lockyer hebben duidelijk heel wat meegemaakt samen in Kijk niet om. Keer niet terug is echt prima op zichzelf staand te lezen maar ik wil nu toch wel vooral heel graag weten wat er met Mike gebeurd is in die zaak. Dit terzijde want dit verhaal wist me tot het eind toe te boeien.

De stukjes vanuit de slachtoffers alleen al; hoe goed geschreven zeg, en hoe eng! Dit is sidderend de bladzijden omslaan. Je ergste nachtmerrie wordt indringend op papier neergezet en om het je alleen al voor te stellen is thrillen ten top. Het onderzoek zelf leidt uiteraard van het een naar het ander en de overige personages, zowel in het team als daarbuiten, worden pakkend neergezet. Het privéleven van met name Bennett wordt op een fijne manier verweven in dit verhaal en af en toe zou je wensen dat een moordzaak eens niet boven het gezinsleven zou uittorenen. Lockyer doet dan wat later zijn echte intrede en na wat gekonkel, ik hou er zo van, gaan ze dan ook echt los.

Donoghue beschikt over een kundige en filmische pen waarbij ze zeker ook je gevoel weet te raken. Richting einde wordt er nog een geweldige sprint getrokken waarbij de plotwendingen aangenaam leesvoer zijn, maar het toch ook een beetje geforceerd aandoet. Het is me net wat te vergezocht allemaal, maar aan de andere kant; dit is zó lekker ook. Lekker dubbel dus maar wat een leesplezier en ik kijk absoluut uit naar een volgende Bennett & Lockyer.

Conclusie:

Schrijfstijl: 4

Spanning: 4

Originaliteit: 3

Leesplezier: 4

Plot: 3.5

Psychologie: 4

Geeft afgerond vier sterren voor Keer niet terug.

Karin Meinen-Samenlezenisleuker