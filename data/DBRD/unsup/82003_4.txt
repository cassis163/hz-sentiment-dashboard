Je maakt kennis met 2 vrouwen, Louise en Maud, ieder met hun eigen verhaal, die een onverwachte ontmoeting hebben met een man, een ontmoeting die een belofte van meer in zich draagt, maar dan wordt er een aanslag gepleegd op het vliegveld waar de 2 mannen, Lennard en Victor, zich bevinden…
Wat volgt is een zoektocht, vol hoop op dat ‘meer’, een zoektocht waarbij de 2 vrouwen elkaar weten te vinden en er een hechte vriendschap ontstaat. Een vriendschap waarin ze elkaar door een heftige tijd weten te loodsen…

De 2 bijzondere ontmoetingen en de heftige gebeurtenis die erop volgt zijn nog maar het begin van het verhaal. Je weet al vrij gauw hoe het met de mannen is afgelopen. Einde verhaal? Zeker niet!
Gaby weet de vrouwen Maud en Louise helemaal tot leven te brengen, je kunt niet anders dan ontzettend met ze meeleven en hopen op een soort van happy end. Louise die borstkanker heeft gehad (en hoopt schoon te blijven) en een muur om zich heen heeft gebouwd, een muur waar ze zeker geen mannen doorheen laat komen, tot ze Lennard ontmoet, en Maud die net ontdekt heeft dat haar vriend een ander heeft en haar hart lucht bij Victor, verbaasd over haar eigen openhartigheid en hij over die van hem. En dan die aanslag en de onzekerheid over de mannen, heftig! De aanslag zal hun levens voorgoed veranderen en doet ze niet alleen op zoek gaan naar de mannen, maar ook naar zichzelf en hun eigen wensen en dromen.

De schrijfstijl van Gaby is weer heerlijk vlot en warm. Klein minpuntje bij dit boek: soms ging het iets té vlot voor mijn gevoel/naar mijn zin. Maar het was wel weer echt een boek wat ik niet weg kon leggen! Het sleurde me mee, maakte onwijs veel gevoelens los en wist me heel diep te raken (tranen!).
Nooit meer bang is een indrukwekkend en zeer ontroerend verhaal over hoop, liefde, (over)leven, rouw en jezelf vinden. Heel erg mooi en bijzonder!