Ik wil me niet vergalloperen in een economische discussie of deze ex-minister van Griekenland, Yanis Varoufakis, nu gelijk heeft (en niet krijgt) of niet, want net omdat ik een 'dummie' ben, heb ik dit boekje gelezen. Ik weet één ding zeker: als ik economie op deze manier had gekregen toen ik nog studeerde, had ik de lessen in ieder geval veel boeiender gevonden. Zijn uiteenzetting is enorm helder en zijn verweving van de maatschappij in de economie zoals ze ontstaan is, geeft de 'economie' direct de plaats die ze volgens mij inneemt. Zijn links naar bv proza (Faust van zowel Marlowe als Goethe, Frankenstein van Mary Shelley) maar ook naar film (The Matrix, Blade Runner) geven me, hoewel deze allegorieën al wel zullen bestaan, direct zin om die boeken eindelijk eens te lezen. Zijn overtuiging en engagement die hij in z'n uitleg steekt, vind ik enthousiasmerend. Hij legt er ook nog eens de nadruk op dat het verkeerd is economie bij de 'exacte wetenschappen' onder te brengen, omdat economische theorieën nooit empirisch bewezen kunnen worden en er gewoon te veel economen bestaan, die er onderling veel te verschillende meningen en opinies op na houden. Ze kunnen dan ook nog eens volledig van mening omslaan, waarvan de Belgische professor economie, Paul De Grauwe, die dikwijls in de Belgische media komt, een goed voorbeeld is. Ik heb op m'n werk geleerd dat het ook een talent is voor wetenschappers en onderzoekers allerhande om hun expertise duidelijk en aanschouwelijk te kunnen uitleggen in gewonemensentaal. Varoufakis is er daar in ieder geval één van.