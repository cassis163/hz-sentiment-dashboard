In Wraakuur van Jo Nesbo maken we kennis met Harry Hole. Hij is een Noorse rechercheur die, na overplaatsing, belast wordt met een zaak die tot grote proporties zal uitgroeien. Het gaat om een gevaarlijk wapen dat illegaal naar Noorwegen is getransporteerd. De Binnenlandse Veiligheidsdienst heeft hier lucht van gekregen en men vermoedt dat er een grote aanslag zal volgen. Wie is of wie zijn het doelwit? Harry Nole volgt sporen die hem leiden naar nationaal-socialisten die tijdens de Tweede Wereldoorlog aan de kant van Hitler gevochten hebben. Ook lijken er verbanden te zijn met de huidige Noorse neonazis.
Wraakuur is een omvangrijk werk waarin lijnen van het verleden naar het heden getrokken worden. Terugkerende themas zijn: macht, corruptie en schuld. In het begin van het boek vinden flashbacks plaats. We gaan van de Tweede Wereldoorlog naar het jaar 2000 en weer terug. Zelf had ik soms moeite deze lijnen goed vast te houden. Wie was wie ook alweer? Het aantal personages dat Jo Nesbo opvoert is groot. Dit komt niet altijd ten goede aan de toegankelijkheid en vereist terugbladeren. Het boek kent hierdoor soms een nogal ingewikkelde structuur en is breed opgezet.
Maar Wraakuur is ook een boek dat mijn interesse in deze Noorse auteur heeft opgewekt. Jo Nesbo heeft het zichzelf niet gemakkelijk gemaakt. Feiten over Noorse betrokkenheid bij de Tweede Wereldoorlog komen voorbij evenals de binnenlandse politiek. Hierdoor is het een boek met veel interessante informatie. Daarnaast is er een menselijk verhaal en met name de hoofdpersoon Harry Hole krijgt body. De schrijver weet hem tot leven te wekken en uit te werken tot een politieman die innemend is en met wie je meeleeft. Je volgt zijn inspanningen, zijn worstelingen, twijfels en zijn ontroering bij het verlies van een dierbare. Dit alles wordt door Nesbo beeldend en met mooi taalgebruik verwoord. De ontknoping aan het eind is verrassend en de eindspurt kent veel vaart.

Jo Nesbo heeft zichzelf wat mij betreft op de kaart gezet van serieus te nemen misdaadauteurs. Interessant werk uit Noorwegen.