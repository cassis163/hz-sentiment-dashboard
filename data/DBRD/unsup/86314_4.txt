Na het verraad van "drie seconden" is Piet Hofmann samen met zijn gezin naar Colombia gevlucht. Hij werkt er als beschermer van een grote drugsjongen, maar voorziet tegelijk de Amerikaanse DEA van informatie over drugstransporten en mobiele labo's in de jungle, waardoor er al meerdere grote opruimacties geweest zijn. Vooral senator Crouse, die zelf een dochter verloren heeft aan drugs, is een fanatiek tegenstander van de drugskartels.
Wanneer Crouse in Colombia op bezoek is, wordt hij ontvoerd en gemarteld; een video daarvan wordt naar de Amerikaanse president gestuurd, en alles escaleert. Er komt een dodenlijst, en daar staat ook Piet Hofmann op, ondanks zijn werk als infiltrant. Wordt Piet opnieuw verraden door de politiek?
Slechts een paar mensen weten wie hij echt is, en er begint een race tegen de klok om Piet van die lijst te halen voor de special forces hem afvinken. Ondertussen begint Piet zelf met een eigen overlevingsplan - hij heeft immers geleerd dat je enkel jezelf kan vertrouwen.

Roslund en Hellström maken ook in dit boek hun reputatie waar. Het is duidelijk dat hier zware research aan vooraf gegaan is, en alles doet enorm realistisch aan. Niet voor gevoelige lezers! We krijgen een inkijk in een land dat verteerd wordt door drugs, waar normen vervagen onder invloed van geld en cocaïne, en waar een mensenleven niets waard is.
De ontsnappingsactie is weer tot in de puntjes afgewerkt, al vond ik het net iets minder dan in drie seconden.
Een spannende, realistische thriller over verraad en drugs, die je niet aan de kant kan leggen tot hij uit is. En dan moet je echt wel bekomen.