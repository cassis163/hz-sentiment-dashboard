Een boek over een 18-jarige meid...Ik wist niet zeker of ik dat als bijna 30-jarige wel leuk zou vinden om te lezen... Ik begon in dit boek met de verwachting dat het waarschijnlijk een verhaal al vele andere zou zijn: liefde, zwijmelen, voorspelbaar. Het tegendeel was het geval! Het boek heeft veel meer diepgang en is zeer goed geschreven. Het bestaat uit twee gedeeltes: 'Haar Dag' en 'Haar Jaar'. In 'Haar Dag' wordt dé dag beschreven waarop de hoofdpersoon, de achttienjarige Amerikaanse Allyson, met een onbekende Nederlandse jongen een dagje naar Parijs gaat. Een dagje avontuur, waarbij zij verliefd wordt op deze mysterieuze Nederlander Willem. In het begin lijkt het wel een cliché romantisch boek, maar al snel krijgt het andere wendingen en eindigt haar dag in Parijs heel anders dan verwacht. Geen eind goed al goed aan het einde van het eerste gedeelte over ‘Haar Dag’. Als je verder gaat lezen in het tweede gedeelte van dit boek ‘Haar Jaar’ wordt je meegetrokken in het onbehaaglijke gevoel dat Allyson heeft. In eerste instantie lijkt alles wat die dag is gebeurd vanzelfsprekend, je vult het samen met de hoofdpersoon in. Toch blijven er veel vragen en raadsels rond dwarrelen. Je leest hoe Allyson haar leven weer oppakt. Je leest over haar moeilijkheden in het eerste jaar van de universiteit, haar stroeve relatie met haar ouders, het maar moeilijk vrienden kunnen maken en het verliezen van oude vriendschappen. Het is goed beschreven, zodat je je als lezer heel goed kunt inleven. Steeds weer komt Willem even langs, in een herinnering, in een gevoel. Als Allyson uiteindelijk besluit om op zoek te gaan, vallen een aantal puzzelstukjes op hun plaats, maar blijven er ook een hoop onbeantwoorde vragen. Je leert vooral dat niets is zoals het lijkt en het verkeerd is om zomaar aannames te maken. Ik vond het boek meeslepend, mysterieus en interessant. Ik ga meteen het andere deel lezen over ‘Zijn Jaar’, in de hoop dat de onbeantwoorde vragen hierin beantwoord worden.