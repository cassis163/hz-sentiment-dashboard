In oktober besloot ik voor mijn persoonlijke herlees uitdaging de Chaos Walking trilogie uit de kast te halen. Helaas was The Knife of Never Letting Go bij het herlezen een kleine tegenvaller. Desondanks ging ik stug door in boek twee. Wist The Ask and the Answer me wel opnieuw te raken?

Todd Hewitt is de laatste jongen in Prentisstown â€“ over een maand is het zijn dertiende verjaardag, de dag die van hem een man zal maken. In Prentisstown hoor je voortdurend Noise, de gedachtes van alle mannen die er wonen maar ook van alle dieren klinken namelijk luidop. Todd hoort de gedachten van alle anderen en zij ook van hem. Aan de Noise valt niet te ontsnappen. Toch doet Todd in The Knife of Never Letting Go een poging om aan de leugens van de mannen van Prentisstown te ontsnappen. In The Ask and the Answer is hij aanbeland in Haven, maar of dat nu zijn veilige haven zal zijn?!

Waar The Knife of Never Letting Go bij het herlezen helaas niet aan mijn hoge verwachtingen kon voldoen en behoorlijk tegenviel, had ik eigenlijk nauwelijks herinneringen aan boek twee. Toch wist ook The Ask and the Answer me niet helemaal te raken.. Sowieso vind ik het jammer dat het horen van elkaars gedachtes een minder belangrijke rol speelt in dit tweede boek, doordat de mannen in Haven een medicijn hebben voor deze Noise.

Ik vond het fijn dat dit vervolgboek niet langer focust op vluchten, maar beide personages de kans geeft om zichzelf te ontwikkelen. Todd en Viola verliezen elkaar opnieuw uit het oog, waardoor ze ongewild tegenover elkaar komen te staan in een tijd van oorlog. Viola maakt onderdeel uit van The Answer, terwijl Todd al zijn gevoelens probeert te negeren en zich aansluit bij The Ask.

Ik vind het lastig om mijn mening te verwoorden - ik vond dit boek allesbehalve slecht, maar het wist me ook niet echt te raken. Het enige personage dat ik echt enorm tof vind is Spackle 1017. Ik hoop dat hij in boek drie een grotere rol gaat spelen! Over boek drie gesproken: door de enorme cliff hanger aan het einde ben ik nu toch wel benieuwd naar het vervolg..

The Ask and the Answer is een vlot lezend vervolg op The Knife of Never Letting Go, waarin de personages eindelijk het heft in eigen hand nemen in plaats van voortdurend op de vlucht te slaan. Hoewel het boek vol actie zit, blijft het achteraf niet echt hangen bij mij. Emoties komen nauwelijks binnen en ik mis een zekere verbondenheid met de personages. Ook mis ik de Noise - iets wat het eerste boek voor mij haar unieke invalshoek gaf. Al met al is The Ask and the Answer zeker geen slecht boek, maar bij het herlezen viel het me eigenlijk toch een beetje tegen.
Deze recensie verscheen ook op Oog op de Toekomst.