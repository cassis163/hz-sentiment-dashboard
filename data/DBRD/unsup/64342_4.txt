Historische verhalen - de middeleeuwen is een erg interessante bundel met een twintigtal erg eigenzinnige en eigenwijze verhalen over ruim duizend jaar middeleeuwen. Paul Christiaan Smis schrijft op zijn eigen typerende manier verhalen over zowel geestelijken, adel als het 'gewone' volk en hun handelingen, gebeurtenissen of gedachten. De verhalen zijn niet chronologisch ingedeeld in de bundel en ook niet per regio ingedeeld. Dat maakt soms dat je erg kriskras door de middeleeuwen heen gaat als lezer en het af en toe lastig te plaatsen is in de tijdsperiode. Desondanks zijn de verhalen ontzettend leerzaam en de meeste informatie zal je niet terugvinden in de schoolboeken van geschiedenis. De luchtige schrijfwijze van Smis maken zelfs de meest duistere verhalen nog enigszins humoristisch. De bundel leert ons vooral dat er veel 'dood' bij komt kijken.