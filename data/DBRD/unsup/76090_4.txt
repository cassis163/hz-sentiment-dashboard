Een snel genomen beslissing, een ongeluk, twee gezinnen, één nachtmerrie.

Ooit namen Marcus en Barbara van Brederoo een beslissing met heel verstrekkende gevolgen (wat had jij gedaan?). Zij dachten dat niemand er van wist, maar al snel blijkt de werkelijkheid anders te zijn, wanneer iemand contact met ze opneemt en duidelijk maakt dat hij alles weet. Jarenlang horen ze niets van hem totdat Barbara plotseling wordt gestalkt. Wanneer het er dan ook nog eens op lijkt dat Marcus geheimen voor haar heeft is Barbara vastbesloten om de waarheid te achterhalen. Deze blijkt gruwelijker dan ze ooit had kunnen vermoeden en stort niet één maar twee gezinnen in een diep dal. Het is nog maar de vraag of dit wel goed af kan lopen en kun je jezelf voor de tweede keer de vraag stellen: wat zou jij doen?

Hoewel ik dit niet het meest sterke boek van Linda Jansma vind, is het wat mij betreft nog altijd 4 sterren waard. Het boek begint met een trigger die je nieuwsgierig maakt en eindigt met een cliffhanger die nog redelijk onverwacht is. Er tussenin zitten twee verhaallijnen die steeds verder met elkaar verweven raken totdat het op een gegeven moment nog maar één verhaallijn is. Hier en daar zitten er wat toevalligheden in maar daar moet je ook niet al te zwaar aan tillen, het is tenslotte fictie en er moet vaart in het verhaal blijven.

Verder vind ik het erg leuk om dingen in het dorp Ferwert te herkennen. Ik woon er zelf niet maar kom er nog wel eens, en hierdoor weet ik dat er goed research is gedaan want de meeste locaties bestaan ook echt. Het gebruik van hier en daar wat Friese woorden vind ik, als Friezin, ook erg leuk, en voor de niet-Friezen onder ons, het is zo gedaan dat het voor iedereen begrijpelijk is en blijft. En dan kom je jezelf ook nog tegen, nou ja, je naam dan ;).