Titel: Bloedspoor
Serie: Resistance Trilogie (#1)
Auteur: Louise Boije af Gennäs
Uitgeverij: Karakter
Jaar van uitgave: 2018
Aantal bladzijden: 432

Nadat Sara's vader tijdens een brand is overleden, verhuist ze naar Stockholm. In het begin lijkt haar leven bijna te soepel verlopen. Sara heeft een aantal traumatische gebeurtenissen meegemaakt en is nu dolgelukkig omdat ze eindelijk het leven leidt dat ze wil.
Al snel beseft Sara dat de zaken anders zijn dan ze lijken. Er gebeuren vreemde dingen die steeds angstaanjagender worden en volkomen onverklaarbaar zijn. Ze begint aan haar eigen geestelijke gezondheid te twijfelen en bekijkt iedereen om haar heen met groeiende argwaan. Verbeeldt ze zich de vreemde dingen die met haar gebeuren?
De dreiging tegen Sara en haar familie wordt duidelijk als steeds blijkt dat er iemand is die koste wat kost iets van haar wil. Maar wat wil diegene? En waarom? Sara zoekt de antwoorden in het verband tussen de mysterieuze dood van haar vader en de documenten die ze in zijn kantoor heeft gevonden.

In de Resistance-trilogie beschrijft Louise Boije af Gennäs het gevecht van een individu tegen de autoriteiten.
Het is een huiveringwekkend spel, een manipulatie van realiteit versus fantasie waarin niets is wat het lijkt en de werkelijkheid alles kan veranderen.
Deze ijzersterke thrillerserie is een combinatie van het complot in De Millennium-trilogie en de onzekerheid van Het meisje in de trein.


Bovenstaande flaptekst was voldoende om mij nieuwsgierig te maken naar dit verhaal. Zowel De Millenium-trilogie (link naar recensie) als ‘Het meisje in de trein’ hebben mij op het punten van mijn stoel gekregen. Vanzelfsprekend was ik dan ook benieuwd naar dit boek.

In dit verhaal volg je Sara. Hoewel dit niet direct duidelijk is, kom je er langzaam maar zeker achter dat zij verschillende nare gebeurtenissen heeft meegemaakt. Haar verhuizing naar Stockholm is bedoeld om met een schone lei te beginnen en weer een leven op te bouwen.
Al snel lijkt dit aardig te lukken. Het leven van Sara krijgt weer kleur door positieve gebeurtenissen om haar heen.

Wat dit verhaal sterk maakt, is de onderliggende spanning. De auteur slaagt er goed in om de twijfel en argwaan die Sara ervaart, overtuigend te brengen naar de lezer. De gebeurtenissen die voorvallen zijn vreemd, maar lijken ongrijpbaar. Dit heeft als resultaat dat je door wil blijven lezen en duidelijkheid probeert te krijgen.
De spanning zit vooral in hetgeen dat niet gebeurt. De spanning wordt goed opgebouwd en is goed verdeeld over het hele boek.

Sara is een multidimensionaal personage en dit zorgde ervoor dat ik me goed kon verplaatsen in haar. De keuzes die ze maakt zijn te verklaren, evenals de gedachtes en gevoelens die ze ervaart. Naarmate het verhaal vordert, kom je meer over haar te weten en dit zorgt ervoor dat ze een overtuigend karakter is.

De sfeeromschrijvingen in het boek zijn origineel en dragen eraan bij dat de lezer zich kan verplaatsen in de omgeving van het verhaal. Zonder te verzanden in teveel details, staat het verhaal vol met beschrijvingen van ruimtes, locaties en personen.

Dit boek heeft me ervan overtuigd dat ik de andere delen in de trilogie wil lezen. Liever vandaag dan morgen!