Het begint allemaal met Sammie die zich niet veel aantrekt van de gedragsregels op school. Per toeval komt ze bij de debatteerclub terecht en blijkt hier talent voor te hebben.
Sammie heeft het helemaal uitgestippeld; eerst de debatteerkampioenschappen winnen, afstuderen, de afscheidsrede houden op de diploma-uitreiking en dan studeren.
Helaas blijkt het allemaal niet zo makkelijk te zijn. Sammie heeft een zeldzame ziekte; Niemann Pick type C.
Hierdoor zal ze haar geheugen kwijtraken, wat volgens Sammie het enige nuttige in haar lichaam is, en haar overlevingskansen zijn nihil.
Het geheugenboek is het dagboek wat Sammie schrijft aan haar toekomstige zelf. ‘Toekomstige Sam’ kan alles teruglezen wanneer ze dingen niet meer weet.
Het verhaal leest als een trein, het is ondanks het heftige onderwerp bij vlagen grappig, maar aan het einde was ik in tranen. Hoewel ik me voor kan stellen dat mensen Sammie in het begin erg arrogant vinden, heb ik haar meteen in mijn hart gesloten, en hoopte ik, net als Sammie, dat ze toch kon gaan studeren.
Lara Avery heeft het voor elkaar gekregen om een heftig verhaal op een positieve manier te vertellen. Ik raad het boek zeker aan! Mocht je trouwens zelf een geheugen als een zeef hebben; bij het boek krijg je je eigen geheugenboek zodat ook jij brieven aan je toekomstige ik kunt schrijven.