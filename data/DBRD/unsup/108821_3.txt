Vijf jaar na het verschijnen van The Fault in Our Stars is John Green's nieuwe boek Turtles All the Way Down eindelijk te koop.

Aza Holmes is een 16-jarig meisje dat lijdt aan angststoornissen. Zij is geobsedeerd door een snee in haar vinger en blijft in haar gedachten bezig met de bacteriën die zich in haar lichaam bevinden of daar willen binnendringen. Met haar vriendin Daisy Ramirez probeert ze een beloning van 100.000 dollar binnen te halen. Dit bedrag is uitgeloofd voor de opsporing van Russell Pickett, een miljardair die fraude heeft gepleegd en spoorloos is verdwenen. Aza kent zijn zoon Davis nog van vroeger toen zij deelnamen aan Sad Camp, een uitje voor kinderen die een familielid verloren. Nu de vader van Davis verdwenen is en zijn moeder jaren geleden overleden is, moet Davis voor zichzelf en zijn 13-jarige broer Noah zorgen. Aan geld ontbreekt het hen niet. Hun vaders fortuin zullen ze echter niet erven, want dat laat hij na aan zijn tuatara, een op een hagedis lijkend reptiel. Op aandringen van Daisy zoekt Aza Davis op. Daarop raken Aza en Davis verliefd. Daisy wil verder zoeken naar diens vader.

Het verhaal wordt verteld door Aza. Haar gedachten zijn vreemd, maar goed te volgen. Wel zit er veel herhaling in haar gedachten. Hoogstwaarschijnlijk is dit juist typisch voor iemand met een dergelijke stoornis; voor de 'normale' lezer is dit zo nu en dan 'too much'.
Blijkbaar bevat dit boek een persoonlijk verhaal van John Green. Hij worstelt het grootste deel van zijn leven met angst. Hij verklaarde immers: “This is my first attempt to write directly about the kind of mental illness that has affected my life since childhood, so while the story is fictional, it is also quite personal."

Ondanks deze geestelijke problemen zit het verhaal vol geestige dialogen en humoristisch taalgebruik. Ook strooit hij met leuke vondsten, zoals de tuatara (een brughagedis die geen hagedis is), het favoriete huisdier van de vader van Davis dat alles zal erven.

Turtles All the Way Down geeft een kijk op het leven van iemand met een geestesziekte. Daarmee is het niet alleen een indringend, zwaarmoedig, maar ook educatief verhaal.