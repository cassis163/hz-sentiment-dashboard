Haar perfecte leven
Sam Hepburn

Grace (Gracie) Dwyer heeft een leven waar menigeen jaloers op is. Ze is een bekende TV-kok, heeft een prachtig huis, een knappe man en een prachtig dochtertje. Dat aan haar succes ook een keerzijde zit – zoals het hebben van een stalker – is iets waar de buitenwereld maar weinig van meekrijgt.
Juliette is precies het tegenovergestelde; ze is een bittere en jaloerse alleenstaande moeder in een depressie en heeft veel moeite om het hoofd boven water te houden. Een vriendschap tussen de twee lijkt dan ook erg onwaarschijnlijk, maar als het Juliette lukt om zich op slinkse wijze in het leven van Grace en haar gezin te wringen, wordt al snel duidelijk dat schijn bedriegt. Grace’s perfecte leven ontrafelt zich steeds verder, met een explosieve uitkomst. De vraag die iedereen zich kan stellen tijdens en na het lezen van dit boek: Hoe ver zou jij gaan voor een perfect leven?

‘Haar perfecte leven’ is een intrigerend verhaal die de ‘manipulatieve vriendschap’ tussen twee heel verschillende vrouwen – iemand die schijnbaar alles heeft en iemand die bijna niets heeft – laat zien. Sam Hepburn schreef met dit boek een spannend karakterdrama met een briljante psychologische twist. Tot aan de laatste pagina blijft het spannend, want pas dan worden alle motieven en waarheden onthuld.

De ontvouwende gebeurtenissen worden verteld vanuit de gezichtspunten van Gracie en Juliette en een niet nader genoemde derde verteller (de laatste door middel van dagboekaantekeningen). Doordat Sam Hepburn duidelijk verschillende stijlen gebruikt vanuit elk perspectief is dit goed uit elkaar te houden. Vanuit verschillende aspecten van hun personages wordt steeds meer van het verhaal onthuld.
Geleidelijk aan worden de verbanden tussen Gracie, Juliette en de onbenoemde dagboekschrijver duidelijk, resulterend in een bevredigend slimme draai aan het eind.
Zodra je de eerste bladzijde hebt gelezen, wil je dit boek niet meer wegleggen en wordt je meegezogen in de intriges en leugens die de personages om zich heen creëren.

‘Haar perfecte leven’ is verslavend, intrigerend en onwijs spannend!