Verzwegen telt in totaal 30 toegankelijke genummerde hoofdstukken die geschreven zijn in afwisselend perspectief. Dit perspectief kan binnen een hoofdstuk veranderen maar de onderscheiding daarin is gemakkelijk te herkennen. De ene keer leven we mee vanuit Suzans oogpunt, de andere keer vanuit Ron of Fred.

Bij een literaire thriller verwacht ik spanning en sensatie en dat heb ik in Verzwegen jammer genoeg wel een beetje gemist. Het verhaal kabbelt vooral in het begin maar een beetje voort en pas op het eind komt er wat spanning om de hoek kijken. Niet de spanning waarbij ik op het puntje van mijn stoel zit of bij het naar bed gaan een extra rondje doe om te kijken of alles is afgeslotenâ€¦
Ik vond dat alles eigenlijk wel een beetje gemakkelijk ging. Suzan die vrij eenvoudig de betekenis achter het krantenartikel achterhaalt en vandaar uit ogenschijnlijk eenvoudig haar leven voortzet terwijl er toch best veel veranderingen plaatsvinden. Fred die op eigen benen komt na een periode van opsluiting en tbs maar die nog vrij gemakkelijk terugvalt in zijn oude gedrag als je het mij vraagt. De gekruiste wegen van Suzan en Fred daar wil ik niet teveel over loslaten want dat is eigenlijk de essentie van het verhaal. Maar ook daarover vind ik dat alles zeer eenvoudig als aannemelijk wordt aangenomen zonder verder onderzoek (of althans dat is niet naar voren gekomen uit het verhaal voor mij). En dan is daar nog Ron die mooi weer speelt tegenover zijn vrouw maar er daadwerkelijk een andere waarheid op nahoudt.
Naar mijn idee is het einde ook niet geheel afgerond, ik bleef met nog enkele vragen achter die je op verschillende manieren zou kunnen beantwoorden. En in dit geval had ik het toch fijner gevonden dat het wat meer afgerond zou zijn. Zonder hierbij mijn bedenkingen weer te geven ivm spoilers want daar zit uiteindelijk niemand op te wachten.

Al met al vind ik Verzwegen geen hoogvlieger en zijn mijn hoge verwachtingen helaas niet uitgekomen. Het zal mij echter niet weerhouden om in de toekomst weer een werk van Appel op te pakken want uit eerdere leeservaringen van zijn werk heb ik andere bevindingen dan deze.
Uiteindelijk heeft Verzwegen mij wel enkele uren leesplezier geboden dus ik raad je aan om zelf te oordelen wat je er van vindt. Lees het boek en laat je het mij daarna weten?

Deze review verscheen als origineel en uitgebreider via mijn boekenblog.