Een universitair docent, een archeologische ontdekking en een verdwijning: de ingrediënten voor een spannende speurtocht naar een ondergrondse religieuze cultus. Als je niet terugdeinst voor een flink aantal verwijzingen naar mythen en Bijbelteksten, dan bevat dit boek meer diepte dan een gemiddelde thriller. Dat Windmeijer zelf antropoloog is schemert duidelijk tussen de regels door: religie is invulling van (veranderlijke) menselijke behoeften. Wat de één als 'waarheid' ziet, is voor de ander slechts een verhaal. Jammer genoeg ook de basis voor zoveel strijd.

Al met al een leuke vondst dit. Het Pauluslabyrint kocht ik namelijk om een 3-voor-€15-aanbieding voor m'n e-reader compleet te maken. Ik werd vooral getrokken door het feit dat het verhaal zich afspeelt in Leiden, m'n geboortestad waar ik tot m'n 19e gewoond heb. De stadswandelingen die Windmeijer beschrijft waren goed te volgen met enige hulp van Google Maps ;-) En, wat me nu opvalt: alles is ook echt op loopafstand. De stad is helemaal niet zo groot als ik met mijn kinderogen dacht!