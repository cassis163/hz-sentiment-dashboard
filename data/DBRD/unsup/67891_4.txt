Na het lezen van enkele lovende recensies is 'De verdenking' mijn eerste kennismaking met Michael Robotham. In het begin is er zeer weinig actie en schetst Robotham vooral veel achtergrondinformatie over de diverse hoofdrolspelers. Hierdoor kabbelt het verhaal wat voort en had ik na 100 pagina's het boek bijna terzijde geschoven. Gelukkig vind Robotham hierna een hogere versnelling en volgen de gebeurtenissen elkaar in steeds hoger tempo op. De ontknoping lijkt in eerste instantie een vrij voor de hand liggende, maar de schrijver heeft uiteindelijk toch een zeer bevredigende verrassing in petto.

Het verhaal wordt verteld vanuit het perspectief van psycholoog Joe O'Laughlin. Dit is een goede vondst, omdat het hierdoor gemakkelijker wordt in het verhaal te kruipen. De sympathie die ontstaat voor Joe is groot, mede door de opeenstapeling van tegenslagen waarmee hij wordt geconfronteerd.

Al met al een zeer aangename thriller. Ik ben benieuwd of het tweede boek van deze reeks 'Het verlies' mij opnieuw kan verassen.