Dit boek volgt de gebeurtenissen van drie vooraanstaande mannen en hun gezinnen in een achtergebleven dorpje: een sheriff, een huisarts en een rechter. In 1987 wordt het lichaam van een jonge, naakte vrouw gevonden. De zoon van de rechter is ongewild getuige van een bijzonder vreemd voorval. Dat zorgt ervoor dat hij door zijn ouders overgebracht wordt naar een andere plaats, ver bij het dorpje vandaan.
Zeventien jaar later komt hij terug. Dit gaat gepaard met een storm, letterlijk en figuurlijk. Het dorpje wordt geteisterd door een tornado. Als de storm eindelijk is gaan liggen, kan men de schade gaan opmaken.
Voor de geoefende lezer is het al snel duidelijk wat er daadwerkelijk destijds in 1987 is gebeurd. Deze voorsprong is vooral hinderlijk als je de personages traag van begrip in het duister ziet tasten. Onoverkomelijk is het niet. Buiten de makkelijke plot heeft Nancy Pickard een mooi beeld geschetst van een rustig dorpje waar van alles onder de oppervlakte broeit.