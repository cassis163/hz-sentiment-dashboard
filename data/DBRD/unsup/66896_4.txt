De achter flap: Nadat de achttienjarige Thomas Fremont een nieuwe foto van de Beatles ziet, raakt hij ervan overtuigd dat Paul McCartney om het leven is gekomen en vervangen door een bedrieger. Met ieder album dat verschijnt stapelen de aanwijzingen die hij ontdekt in de covers en liedteksten zich op, maar niemand hoort of ziet wat voor Thomas zo overduidelijk is. Hij besluit de waarheid aan het licht te brengen, een keuze met verstrekkende gevolgen.
Het boek heeft een opvallende gele cover met een blauwe kever met vaag op de achtergrond een foto van Paul en fragmenten uit krantenknipsels.

De hoofdpersoon in het verhaal is Thomas Fremont. Hij is achttien jaar als hij een foto van de Beatles ziet. Hij is er vast van overtuigd dat Paul McCartney overleden is en dat een bedrieger zijn plaats heeft ingenomen in de band. Thomas ziet overal aanwijzingen in, of het nu gaat om de nieuwe albumhoezen of om de songteksten. Helaas ziet en hoort verder niemand het. Thomas besluit om ermee naar buiten te komen en wil dit mysterie aan het licht brengen. Wat tot gevolg heeft dat hij door mannen in zwarte pakken wordt weggehaald. Het verhaal is gebaseerd op waargebeurde feiten wel zijn de namen en data waar nodig gefingeerd. Ik vind het heel indrukwekkend dat je door heel het boek heen merkt dat Bronja gedegen onderzoek heeft gedaan naar het fenomeen P.I.D. (Paul is dead)

Het verhaal is knap opgebouwd en wordt vanuit verschillende personages verteld. Door flashbacks kom je erachter wat er gebeurt is. Soms vond ik dit wel wat verwarrend en moest ik weer even terugbladeren om na te gaan in welke tijd het verhaal op dat moment speelde. Alle personages zijn in het verhaal met elkaar gelinkt waardoor het een mooi compleet geheel is.

Het was voor mij het eerste boek van Bronja Hoffschlag dat ik heb gelezen en ik vond het een mooie spannende roman. Ik ga dan ook zeker de thrillers die ze hiervoor heeft geschreven lezen.