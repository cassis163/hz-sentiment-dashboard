“Heb je weleens dat je dingen al weet voordat ze gebeuren? Dat je voelt wat een ander voelt? En dat je dingen onthoudt zonder dat je er moeite voor hoeft te doen?”
Dit vraagt Philana, het mysterieuze meisje in paars dat Emma ’s gedachten kan lezen. Gisteren stond ze onverwachts op haar weg en vroeg aan Emma of ze gelukkig is?
Emma is 15 jaar, heeft een lieve moeder, een schattig broertje en een fijne vriendin. Maar, ze wordt ook gepest op school, is ‘anders’ dan vele mensen en boos op haar vader Simon die zomaar zijn gezin en, vooral haar, in de steek liet. En nu staat dat vreemde meisje daar met een vreemd verzoek: ga met me mee naar Frankrijk, naar Precursor, de gemeenschap waar je vader een Voorbeeld is en waar we samen leven met hen die ook ‘anders’ zijn.
“ Wij zijn Voorlopers. We zijn de kinderen van de toekomst. We lopen voor op de evolutie.”
Emma twijfelt, maar de verleiding is te groot: ze wil haar vader zien, hem vragen waarom… en hem toeschreeuwen dat ze erg boos op hem is.
Dus gaat ze mee en dit is het begin van een spannend avontuur: ze vindt inderdaad Simon terug, maar die is niet blij met haar komst. Ze maakt ook kennis met de anderen, en merkt dat ze, voor het eerst in haar leven, erbij hoort. Hier is ze niet de ‘andere’, de ‘freak’.
Maar er gebeuren ook vreemde dingen in Precursor en al snel is Emma verwikkeld in een avontuur dat niet zonder gevaar is… .

Mirjam Hildebrand schreef met Voorlopers haar eerste YA-thriller boek. En dat merk je… niet: het is geweldig vlot, meeslepend, wervelend geschreven. Het verhaal neemt je van het begin mee en als een TGV snel je door het boek, wegleggen is geen optie. Haar taalgebruik is een fris Nederlands en de structuur net eenvoudig genoeg voor het bedoelde YA-publiek, zonder door volwassenen geeuwend aan de kant te worden gelegd.
“Het meisje dat rechts naast me zit, schopt tegen mijn stoelpoot aan. Ze heeft een rond hoofd met roze bril en piekerige zwarte haren. Haar lijfje beweegt als een opgewonden speelgoedpopje.”
Naast auteur is ze ook psychologe, ze begeleidt in haar praktijk hoogbegaafde en hoogsensitieve kinderen. Achter het fantasy-achtige verhaal, schemert deze realiteit door: het zich in vraag stellen, de conflicten, het onbegrip met het zich ‘anders’ voelen. We zien hoe Emma groeit van een onzekere, boze puber tot een sterke persoon die zichzelf ontdekt en aanvaardt, gelijkgezinden ontmoet en deel gaat uitmaken van een groep.
Herkenbaar en inspirerend.

Toch is ‘Voorlopers’ geen moraalverhaal geworden, maar een spannende Ya-thriller, met knipoogjes naar Harry Potter en Stephen King, inclusief de ontluikende jeugdliefde en het ontstaan van een ‘bende van 5’: Philana, Kasper, Alex, Robyn. Het zijn beloftevolle personages die stof bieden voor nog ettelijke verhaallijnen. De schrijfster is dit wel toevertrouwd.
Dus op naar boek twee, en drie… en vier… ?

Uitkijken !