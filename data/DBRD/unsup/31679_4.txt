Het boek kwam voor mijn gevoel een beetje traag op gang. Toch ben ik erg blij dat ik verder heb gelezen, want het ontwikkelde zich tot een mooi verhaal, dat goed is uitgewerkt en je langs verschillende steden brengt en je gaandeweg meer karakters laat ontmoeten.
De personages zelf zijn ook mooi neergezet en ontwikkelen zich met het verhaal mee. Het boek bevat de bekende elementen, zoals tovenaars, magiërs, de slechterik die een leger van monsters maakt om zijn zin te krijgen. Toch geeft Koen er zijn eigen draai aan en heeft hij ook wat originele elementen weten te creëren, bijvoorbeeld in het gebruik van magie.
Koen heeft zijn eigen fantasiewereld plus verschillende families/stammen met eigen wapen verzonnen, en beschrijft die mooi, maar hier en daar misschien een beetje te uitvoerig, waardoor de vaart er heel even uit gaat. Ik vond met name het Blauwblad Woud erg mooi beschreven, die plek voelde door het papier heen magisch aan.
Bepaald woordgebruik vond ik niet bij de stijl van het boek passen, zoals 'focussen' en 'gelinkt'. Deze woorden zijn in feite wat te modern voor een middeleeuws aandoende setting.
Wat ik persoonlijk een hele mooie toevoeging vond, was de eigen taal die Koen heeft ontwikkeld en die zelfs achter in het boek een woordenlijst heeft.
Al met al vond ik het een mooi boek. Koen vertoont schrijftalent en als die kleine rafelige randjes mettertijd nog wat kunnen worden bijgeschaafd, zullen wij nog veel van deze auteur gaan horen.