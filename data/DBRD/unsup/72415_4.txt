want In het niets werd onlangs opnieuw uitgebracht en is zeker nog net zo actueel als 21 jaar geleden. ,Robert Goddard schreef In het niets al in 1990. Het is zijn vierde boek na het debuut Verjaard bedrog. Verjaren doen de boeken van Goddard echter allerminst, want In het niets werd onlangs opnieuw uitgebracht en is zeker nog net zo actueel als 21 jaar geleden. Het staat nog steeds garant voor uren leesplezier. Daarnaast rest enkel bewondering voor de onnavolgbare schrijfwijze van Goddard. Maar zoals een bekend spreekwoord zegt en zeker toepasselijk is in dit verband, goede wijn behoeft geen krans! En wordt wijn niet beter naarmate de leeftijd stijgt?
 
Op het Griekse eiland Rhodos beleeft de 53-jarige Harry Barnett de tijd van zijn leven als hij de 27-jarige Heather Mallender over het eiland mag gidsen. Harry verblijft al een tiental jaren in de villa van Alan Dysart, die als parlementariër en staatssecretaris werkzaam is en het beheer van het gebouw aan hem heeft toevertrouwd. Heather is de dochter van Harry's voormalige werkgever die hem heeft ontslagen nadat hij werd verdacht van het verduisteren van geld.
Tijdens een voettocht naar de Profitis Ilias verdwijnt Heather plotseling en al snel wordt Harry door de Griekse inspecteur Miltiades gezien als belangrijkste verdachte voor de verdwijning en mogelijk zelfs moord. Harry is er echter vast van overtuigd dat Heather niet is omgebracht maar nog steeds in leven is en ergens wordt vastgehouden. Hij overtuigt Miltiades van zijn onschuld en gewapend met vierentwintig door Heather gemaakte fotos, begint hij een speurtocht naar de jonge vrouw die in korte tijd iets meer voor hem is gaan betekenen dan alleen de dochter van zijn voormalige werkgever.
 
Of het een aangeboren eigenschap van Goddard is of een talent dat tijdens zijn eerdere beroep als leraar werd ontwikkeld, zullen we nooit weten. Maar hij beheerst als geen ander de kunst van het creëren van chaos en daarna het ontrafelen ervan. In enkele tientallen paginas beschrijft hij een ondoordringbare chaos van gebeurtenissen en menselijke relaties die ogenschijnlijk niets met elkaar van doen hebben. Daarna kantelt het verhaal en gidst de verwarringsstichtende auteur de lezer door een web van list en bedrog. Niets vermoedend neemt hij je mee in de carrousel van de plot waar tientallen eindjes plotseling aan elkaar blijken te passen, maar ook weer niet zomaar! Voor ieder vraagteken is een passend antwoord beschikbaar. Die antwoorden in de juiste chronologische volgorde gelegd, levert een verhaal op dat je nauwelijks kunt verzinnen. Dit maakt zijn schrijftechniek zo uniek en verrassend. Met iedere pagina word je dieper het verhaal ingezogen tot je niet meer terug kunt en je het point of no return hebt bereikt. Oerdegelijk en robuust, zoals de eerder genoemde wijn, dat is In het niets!