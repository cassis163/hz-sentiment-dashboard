biebmiepje.nl
Het boek ziet er super aantrekkelijk uit met die knalrode rug en idyllische coverafbeelding, je krijgt meteen zin om te gaan lezen. En als je dan eenmaal begint wil je ook niet meer stoppen. Het cursief gedrukte eerste hoofdstuk zorgt ervoor dat je meteen in het verhaal zit en weet dat er iets ergs aan de hand is, maar voor het hoe en wat moet je toch echt verder lezen. Gaandeweg wordt er meer duidelijk…

De eigenzinnige hoofdpersoon Tara en haar collega Diego leer je goed kennen. Het zijn boeiende, sympathieke en realistische hoofdpersonen.
Ze zijn een goed team samen, ondanks dat Tara niet graag en gauw om hulp vraagt. Als ze dan echt in de penarie zit op Aruba, doordat ze geen genoegen neemt met oppervlakkige reclamepraatjes over succesvolle carrièrejagers, maar gaat graven naar wat er achter de idyllische façade van Aruba verborgen zit, doet Diego er alles aan om vanuit Nederland zijn collega te helpen. Zal hij haar ondanks de enorme afstand weten te redden uit de gevaarlijke situatie waarin ze zit?

Paradijsvogels heeft een heerlijke onderhuidse spanning het hele boek door. Door die spanning en de fijne vlotte schrijfstijl van Nathalie Pagie – en de lekkere korte hoofdstukken – vlieg je door het verhaal heen en sla je hem voor je het weet helaas alweer dicht. Het smaakte absoluut naar meer, dus ik ben blij dat Nathalie liet weten dat er meer Tara en Diego aankomt!
Met Paradijsvogels heeft Nathalie Pagie naar mijn mening weer een goed staaltje werk geleverd. Het is een absolute aanrader voor liefhebbers van Nederlandse thrillers!