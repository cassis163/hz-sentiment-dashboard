De zeven zussen is het eerste deel over, jawel, zeven zussen. We maken kennis met Maia, de oudste van zes geadopteerde zussen. Jarenlang groeiden ze op in het prachtige huis van Pa Salt in Zwitserland, waar ze werden verzorgd door Marina (Ma). Inmiddels volwassen, is elke zus haar eigen weg gegaan en wonen ze verspreid over de hele wereld. Alleen Maia is altijd in het huis aan het meer van Genève blijven wonen. Voorzichtig en veilig als dat is.

Als Pa Salt onverwachts komt te overlijden, komen alle zussen weer bij elkaar en blijkt er voor elke zus een brief te zijn achter gelaten. Hier begint de zoektocht naar de herkomst van elke zus, en die onbekende zevende zus. In eerste instantie was Maia niet van plan iets met haar brief te gaan doen, maar uiteindelijk besluit ook zij opzoek te gaan naar haar roots en komt in Rio de Janeiro uit. Daar begint haar zoektocht en gaan we terug in de tijd naar het liefdesverhaal van Bel.

Lucinda Riley heeft met dit eerste deel een fantastische serie opgezet. Mijn angst dat een dikke pil en met nog zes delen te gaan langzaam opgang zou komen, is volledige ongegrond. Al op de eerste pagina’s is het mysterieus wanneer Pa Salt onverwachts overlijdt en de uitvaart bijzonder verloopt. Als dan blijkt dat er voor elke zus een brief is en er niets bekend is over de zevende zus is het raadsel compleet en valt het boek amper weg te leggen. Ook de fijne schrijfstijl van Riley zorgt ervoor dat je direct in het verhaal wordt gezogen. Ondanks de vele vraagtekens, de switch naar 1929 en de daarbij behorende personages is het noch gecompliceerd noch lastig te volgen. Het verhaal is dynamisch, spannend, ontroerend, prettig en smaakt naar steeds meer!

Op bijzondere wijze heeft Riley de mythologie van de Zeven zussen van de pleijaden in het boek gestopt. De zeven zussen hebben namen afgeleid aan de sterren, maar ook hun karaktereigenschappen komen overeen. Binnen de mythologie spelen ook de ouders een belangrijke rol en dat zien we terug in de zoektocht van de zussen.

Maar niet alleen de mystiek rondom het gesternte heeft Riley in het boek verweven, wanneer we teruggaan in de tijd en het leven volgen van Izabella Bonifacio (Bel), leren we ook nog veel over het ontwerp en de bouw van het grote Christusbeeld op de berg Corcovado in Rio de Janeiro. Het ontstaan van dit beeld brengt ons naar Parijs en Rio en geeft ons een kijkje in de wereld van destijds.

Op de laatste pagina’s van het boek, als we denken alles te weten over de voorgeschiedenis van Maia, komt de tweede zus in beeld en gaat deel 1 bijna naadloos over in het volgende boek. Maar waar het boek met veel vraagtekens begon, laat het ons met misschien nog wel meer vraagtekens achter.

Het boek heeft me gepakt, niet meer losgelaten en constant bezig gehouden. Ik heb genoten van elke bladzijde en kan niet wachten tot ik aan het volgende deel kan beginnen. Ik geef het boek 5 dikverdiende sterren! *****