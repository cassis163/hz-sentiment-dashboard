Ze komt nooit meer terug is een werkelijk ingenieus in elkaar gezet verhaal wat draait om de plotselinge verdwijning van Ylva, moeder van Sanna en vrouw van Mike. In korte hoofdstukken leiden de vervlochten levens van daders en slachtoffers de lezer naar de uiteindelijke huiveringwekkende ontknoping en inderdaad, ze komt nooit meer terug, zoals de titel jammer genoeg al prijsgegeven heeft. Hans Koppel heeft als auteur van kinderboeken een verbluffend debuut in dit genre neergezet en weet mede door namen en informatie achter te houden de spanning enorm op te voeren. Het boek leest lekker soepel en als lezer mag je alleen maar hopen dat hij deze ingeslagen weg zal vervolgen, want Ze komt nooit meer terug is een literaire thriller van groot formaat. Een verfilming van het boek zou zeer op zijn plaats zijn.