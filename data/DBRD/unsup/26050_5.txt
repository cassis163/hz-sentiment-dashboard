Mo’media komt met iets nieuws! Wat is het? Een reisdagboek? Een doeboek? Een stadsgids wellicht? Wacht eens even, het is een Do it yourself city journal, waarin alles ineen staat. Het is de nieuwe reeks van Mo’media op het gebied van reizen.

Een reisdagboek, doeboek, stadsgids? Voor opening van dit nieuwe boek was de grote vraag: waarom zou je voor 14,95 euro een reisdoeboek aanschaffen, als je ook een leeg schrift van 3 euro bij een willekeurige winkel zou kunnen kopen om daarin al je reisavonturen te zetten? Wat voegt zo’n reisdoeboek toe aan de stapel reisgidsen die je al in je koffer hebt zitten?

Eerlijk?

Het verandert je weekendje weg volledig. Dit is een reisgids, nee doeboek, nee stadsgids, nee Do it yourself journal waarvan je heel blij wordt.

Het Do It Yourself City Journal bevat illustraties, leuke to-do-lijstjes en bijzondere weetjes over de stad. Het zijn weetjes die de spijker op de kop slaan en waardoor je weet dat de gids niet zomaar gemaakt is, omdat het momenteel helemaal hip is om als volwassenen illustraties in te kleuren. Nee, de informatie die erin staat, is humoristisch, origineel en to the point.

Vele typische zaken die je in Berlijn tegenkomt, komen aan bod en worden kort en krachtig uitgelegd. Zaken die je als vluchtige toerist wellicht nauwelijks opvallen, maar als je beter kijkt, je enorm gaan opvallen, zoals de flessenverzamelaars die de straten van Berlijn afstruinen op zoek naar lege bierflesjes. De zogenaamde Flaschensammler. Mensen die leven van het verzamelen van het statiegeld dat op flessen zit. Of zoals de linnen tas die tot de standaarduitrusting van iedere Berlijner hoort.

Maar er staan ook tips in waar je goede eettentjes kunt vinden, welke films je absoluut moet hebben gezien als je naar de stad gaat en waar je kunt dansen. En dat is allemaal in afvinklijstjes verwerkt, zodat je zelf ook nog wat te doen hebt. Net zoals het ontwerpen van je eigen linnentasdesign, het tekenen van het uitzicht van je hotelkamer en het natekenen van de mensen die tegenover je zitten in de U-bahn.

Naast de interessante weetjes over de stad, gebouwen en waar je absoluut naartoe zou moeten, is er voldoende ruimte voor jouw eigen verhalen, tekeningen, foto's, souvenirs, kaartjes, notities & tips voor vrienden. Inkleuren, plakken, schrijven, tekenen en lijstjes afvinken tijdens je stedentrip. Je bent er even mee bezig, maar dan heb je aan het einde van je bezoek wel een geweldig en vooral persoonlijk bewaarboek.

Het formaat is goed, het papier is goed van kleur en dikte en de onderwerpen zijn goed bedacht en helemaal op de betreffende stad gericht. Kortom, Mo’media heeft het weer geflikt. De uitgeverij weet al jaren precies de juiste snaar op het juiste moment te raken. Informatie op een hippe manier. De introductiegidsen beperken zich momenteel tot Londen, Parijs en Berlijn. Dus, kom maar op met de volgende reeks titels.