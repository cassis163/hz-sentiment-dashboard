Santa Montefiores Onder de Italiaanse zon neemt de lezer deze keer mee naar het schitterende Toscane. Een verrassende kookcursus blijkt niet de enige reden te zijn voor de bijna negentigjarige Gracie om naar Italië terug te keren...

Verhaal
Als de bijna negentigjarige Gracie plots aangeeft naar Italië te willen vertrekken voor een kookcursus raken haar dorpsgenoten lichtelijk in paniek. De altijd aan het dorp gekluisterde dame is tenslotte nooit verder geweest dan Devon en kan daarnaast niet gemist worden bij de dorpsactiviteiten. Als de dorpsgenoten dan ook dochter Carina waarschuwen, besluit deze haar drukke werk opzij te zetten om te proberen haar moeder op andere gedachten te brengen. Gracies besluit staat echter vast. Zij gaat naar Italië.

Carina voelt zich schuldig en gaat ondanks haar drukke baan met tegenzin met haar moeder mee. Aangezien haar zeventienjarige dochter Anastasia ook thuis is, kiest Carina ervoor om haar dochter ook maar mee te nemen naar Toscane.

Bij aankomst blijkt het adembenemende Toscane een geheim te bewaren waar alleen Gracie van op de hoogte is...

De kookcursus wordt gegeven in het prachtige kasteel van graaf Tancredi Bassanelli, die zich het liefst distantieert van zijn gasten. Het wordt een prachtige week, waarin moeder, dochter en kleindochter elkaar steeds meer terug gaan vinden. De lezer gaat terug naar Gracies jeugd en stapje voor stapje komt haar geheim aan het licht. Is de kookcursus de werkelijke reden voor de reis naar Toscane?

Look & Feel
Een prachtige, uitnodigende zomerse roman om te zien. Je waant je direct in het mooie Toscane. Fraaie typografieën sieren de omslag van het boek. De cover is voorzien van een matte beschermlaag met een klein glanslaagje over de auteursnaam en de titel (dat vind ik altijd het mooiste).

Op de flappen van het boek zijn haar eerdere boeken te zien die zijn verschenen en als bonus treft de lezer op de achterste flappen een authentiek recept voor Pesto alla Genovese.

De roman is voorzien van mooi dik papier in het binnenwerk en heeft een makkelijk leesbaar lettertype dat iets kleiner oogt dan in een doorsnee roman.

Oordeel
Een fijne roman, zoals wij van Santa Montefiore gewend zijn! Zij kan als geen ander de setting in een boek omschrijven. Het voelt bijna alsof je zelf in Toscane aan het genieten bent op het kasteel van de Italiaanse zon.

Het verhaal blijft pakkend tot het laatste moment, maar is wel wat voorspelbaar en niet ontzettend verrassend. In dit boek vertelt de hoofdpersoon, middels flashbacks én verhalen aan haar kleindochter, de lezer hoe haar verleden is verlopen. Zo maken wij kennis met haar welgestelde oom Hans, die haar leven zo bijzonder heeft gemaakt, en zien hoe moeder, dochter en kleindochter weer nader tot elkaar komen.

Een lekker leesbare roman, perfect vakantievoer, en niet alleen voor de liefhebbers van Italië...

Sterren: ***

Specificaties
Uitgever: Boekerij
Uitgave: Paperback met flappen, ook beschikbaar als e-book
Vertaling: Erica Feberwee
Publicatiedatum: 04-04-2018
Pagina's: 400
ISBN: 9789022574676