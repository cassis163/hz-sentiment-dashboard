Citadel
Auteur: Kate Mosse
Genre: Roman
Uitgave: Paperback – Boekerij – blz. 763 – ISBN 978 90 225 7227 6
Flaptekst: Carcasonne, 1942. Terwijl talloze Franse soldaten aan het front hun leven geven om de Duitsers het hoofd te bieden, besluit de dappere jonge Sandrine haar eigen strijd te voeren. Onder de schuilnaam Citadel brengt ze een groep vrouwelijke verzetstrijdsters bijeen.
Samen met hen riskeert ze alles wat haar lief is om een einde te maken aan de angst die de Duitse bezetting met zich meebrengt. De vrouwen van de Citadel-verzetsgroep weten nog niet dat ze zich mengen in een strijd die veel ouder en duisterder is dan ze ooit hadden voorzien: de jacht op een eeuwenoude codex die de loop van de geschiedenis radicaal zou kunnen veranderen.
Hugo zegt: Kate Mosse, de Britse auteur, lijkt wel helemaal in de ban van een mysterieus verleden met een bijzondere voorliefde voor de gods-diensttroebelen in de Franse Pyreneeën tijdens de gruwelijke vervolgingen van de, volgens de officiële Kerk, ketterse Katharen. Wanneer eeuwen later de geschiedenis zich lijkt te herhalen met andere, maar even snode antagonisten als Nazi-beulen, collaborateurs en zielige verraders, hebben we een ideale basis voor een indrukwekkende roman met een dubbele rode draad door Kate Mosse deskundig tot een stoer verhaal verweven.
Aanvankelijk leek deze zwaarlijvige paperback een vlot leesbaar epos te bevatten met een aaneenschakeling van fraaie opstelletjes en vrij veel zoetsappige sfeerschilderingetjes. Gaandeweg echter wist krasse Kate me urenlang uit mijn slaap te houden door de meeslepende manier waarmee ze haar personages door adembenemende avonturen doet rennen, achter-nagezeten door domme, lompe, arrogante collaborateurs en dito moffen.
Sandrine en haar Raoul, beleven hun liefdesleven zoals dat in tijden van oorlog schering en inslag is en met de daver op het lijf.
Citadel is een prettig leesbaar zwaargewicht, heel geschikt om cadeau te krijgen!