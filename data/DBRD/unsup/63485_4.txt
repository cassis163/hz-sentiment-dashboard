Een heel bijzonder thema voor een boek; P.I.D. Paul (McCartney) is dead... of toch niet?

Het boek speelt zich voornamelijk af in een tweetal periodes; eind jaren’60 en eind jaren’90.

Thomas Fremont, 18 jaar, is ervan overtuigd dat Paul McCartney om het leven is gekomen bij een tragisch auto-ongeluk. Thomas doet er alles aan om bewijsmateriaal te vergaren; hij vindt aanwijzingen in foto’s, in muziekteksten, in foto’s, in albumhoezen. Het wordt een soort obsessie voor hem om de waarheid boven tafel te krijgen en hij legt een archief aan met alle bewijzen van zijn theorie; Paul zou zijn vervangen door een nep-Paul en niemand mag daar achter komen.

Na een uitstapje naar Californië, waar hij een aantal jaren als een soort hippie leeft en contacten legt met onder andere Brian Wilson en Charlie Manson, komt Tom weer naar huis, naar zijn ouders Beth & Robert.

In 1969 ‘verdwijnt’ Thomas en niemand hoort ooit meer iets van hem. Zijn vader, Robert, blijkt als enige te weten dat Thomas nog leeft en waar hij is en, vooral, waarom hij daar is. Als Robert komt te overlijden komt Beth erachter dat haar man al jaren met een groot geheim leeft. Beth gaat er, samen met haar lieve buren, alles aan doen Thomas terug te vinden.

Een buitengewoon ontroerend verhaal, verteld vanuit diverse personen. Vriendschap, vertrouwen, eenzaamheid, complottheorieën; tal van thema’s die stuk voor stuk mooi zijn uitgewerkt. Ondanks de sprongen in de tijd, van 1969 naar 1999 en terug, wordt het verhaal nergens onoverzichtelijk. De dialogen tussen de personages zijn mooi en je krijgt voor alle personages, hoe verschillend ze ook zijn, sympathie en begrip.

Een mooi boek, zowel voor de liefhebbers van de Beatles als voor hen die dat niet zijn. En wat is de conclusie; leeft de echte Paul nog...? En hoe loopt het af met Thomas...?