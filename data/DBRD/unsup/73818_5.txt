'Lichte Jaren' is het eerste deel van een familiekroniek, gebaseerd op het leven van de familie van schrijfster Elizabeth Jane Howard.

In 'Lichte Jaren' maken we kennis met diverse familieleden die elk hun eigen problemen, geheimen en (eigen)aardigheden hebben en elke zomer samen doorbrengen in het familiehuis Home Place in Sussex. De roman is zeer bloemrijk geschreven met uitgebreide beschrijvingen van landschappen, gebeurtenissen, handelingen e.d., vaak aangeduid met kleuren. Ook maakt de schrijfster gebruik van herhalingen, die typerend zijn voor bepaalde karakters.

Het verhaal is gesitueerd aan het einde van de jaren '30 en hoewel de sfeer in het begin loom en zomers is, wordt de oorlogsdreiging gaandeweg het verhaal steeds duidelijker. De familie Cazalet is typisch Engels, met stiff upperlip en blinkt uit in het niet vertellen wat ze bedoelen, denken en voelen. Je krijgt bij elk stel een inkijkje in hun huwelijk of vriendschap en de onderlinge verhoudingen worden ook goed duidelijk. De kinderen spelen ook een grote rol in het geheel met soms bijzonder grappige opmerkingen.

Ik geef 'Lichte Jaren' 4 sterren en kijk uit naar het 2e boek dat dit najaar zal verschijnen!