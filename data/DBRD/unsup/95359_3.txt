Als er op de voorkant de quote ‘Dan Brown meets Supernatural’ staat, dan schept dat verwachtingen. Of ‘Het Lucifer dilemma’ van Tim Lommerse deze verwachtingen nakomt? Nee, dat niet. De vergelijking met Dan Brown snapte ik niet helemaal, die met Supernatural wel. Het is een behoorlijke fantasy, waarbij sommige stukken in het boek mij iets te filosofisch waren.

Qua opmaak van het boek moet ik wel een opmerking maken, de voorkant spreekt me echt totaal niet aan, als ik dit in de boekhandel had gezien, was ik doorgelopen. Het voelt misschien zelfs wel een beetje goedkoop aan. Jammer, want het verhaal is echt prima en ik ben toch iemand die een boek op zijn voorkant beoordeeld.

Daarnaast had ik soms moeite met de wisseling van perspectieven, deze werden niet duidelijk aangegeven en bladerde ik vaak nog even terug om te lezen over wie er nou gesproken werd.

Ondanks al die kritische punten heb ik toch echt wel genoten van het boek, ik vond de vergelijking met Supernatural zeker kloppen en af en toe zaten er leuke verwijzingen in. Het verhaal was zeker oké en de vaart zat er flink in, daardoor bleef ik fijn doorlezen.

Zonder naar de cover te kijken en het boek alleen op de inhoud te beoordelen vond ik ‘Het Lucifer dilemma’ van Tim Lommerse vermakelijk. Op momenten was het soms te filosofisch, maar dat stoorde me niet. Een prima fantasy verhaal van eigen bodem.