Het boek
Ontspannen, loslaten, hulp vragen, relativeren. Hoe komt het dat we dat niet meer kunnen en zo ver van onze innerlijke kracht verwijderd zijn geraakt? We zijn gestrest, we piekeren te veel, we gaan over onze grenzen heen, zijn onzeker en stellen verkeerde prioriteiten… We willen meer en meer, maar weten eigenlijk niet wat. En intussen is ons gedrag vooral contraproductief.

Ons werkende leven is bovendien sterk veranderd – zekerheden zijn weg, kansen zijn er te over. We gaan mee in de hectiek, maar raken onszelf er ook in kwijt. Dit boek biedt de oplossing, met handvatten om je innerlijke kracht te vinden en te behouden aan de hand van tien gedragsprincipes. Hierin komen de nieuwste inzichten uit de neurowetenschap, oosterse wijsheid en gevestigde theorieën uit de westerse psychologie samen. De nadruk ligt op het gewenste gedrag, niet op je aandachtspunten; daardoor maak je een wonderbaarlijke groei door. Begin de week voortaan gemotiveerd en eindig de dag voldaan!

Visie van de recensent
Met 'Kracht voor tien' biedt Van den Driessche haar lezers een berg inspiratie en dan heb ik het alleen nog maar over de inhoud van het boek. Aan kundigheid en professionaliteit ontbreekt het deze assessment psycholoog zeker niet.

Zij brengt haar boodschap, die voornamelijk gestoeld is op jezelf zijn, aan de hand van tien gedragsprincipes. Ik zal er een paar uitlichten:

Je bent besluitvaardiger
Je neemt beslissingen in lijn met jouw eigen voorkeuren, gevoelens en standpunten en dat staat haaks op de gedachte: ‘Wat zouden anderen verwachten?'

Je staat sterker
Als jij staat voor wie je bent en wat je doet, geeft dat blijk van zelfvertrouwen. Je bent niet uitsluitend aan het ‘pleasen', maar hebt je eigen doelen voor ogen. Weerstanden, kritiek en tegenslagen neem je voor lief.

Je hebt minder last van stress en spanningen
Als je werk doet op een manier die bij jouw specifieke persoonlijkheid hoort, heb je minder stress: je hoeft jezelf niet te forceren. Bovendien ben je minder vatbaar voor kritiek; een ander mag vinden wat hij of zij wil, jij weet dat je uit overtuiging handelt.

Je wordt gemogen en gewaardeerd om wie je echt bent
Natuurlijk is het niet leuk om te merken dat jij als persoon minder goed in de groep valt, maar is dit werkelijk zo belangrijk dat je er jezelf voor zou verloochenen?

“Het zijn principes die we allemaal kennen en waarvan de waarde door iedereen onderschreven wordt: door psychologen, lifecoaches, onze grootouders, de groenteman en de minister-president. Desondanks is de focus op deze basiswaarden wel vernieuwend te noemen."

Van den Driessche beschikt naast veel kennis, over een bijzonder prettige en levendige schrijfstijl waarmee zij theorie en praktijk aan elkaar weet te smeden. Het geheel voorziet zij vervolgens van een fikse dosis humor. De geestige passages waarvan Van den Driessche zich bedient gaan overigens in het geheel niet ten koste van de inhoud.

‘Kracht voor tien’ zet je aan het denken en brengt je in actie. Het bevat tal van verrassende inzichten en opdrachten. Dat Van den Driessche haar visie op persoonlijke ontwikkeling en groei vanuit diverse invalshoeken beschouwt maakt het geheel naar mijn mening extra boeiend. Zij ziet bovendien kans om haar boek, dat zeker neigt naar mindfulness, nergens zweverig te laten zijn.

Een aanrader voor iedereen, maar zeker voor diegenen die zich (deels) herkennen in de inleiding.

Over de auteur
Van den Driessche is na het behalen van meerdere masters werkzaam als assessment psycholoog. In maart debuteert ze met haar management-psychologieboek ‘Kracht voor tien’ bij uitgeverij Business Contact. Daarnaast is zij als onafhankelijk assessmentpsycholoog actief voor verschillende HR-adviesbureaus. Zij heeft een mastergraad in arbeids- en organisatiepsychologie en International Business Communication.

Uitvoering
Uitgeverij Business Contact
Paperback, 224 pagina’s
EAN: 9789047009412

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti-blog.simplesite.com/