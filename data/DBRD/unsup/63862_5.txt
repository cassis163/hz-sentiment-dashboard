Faith Frye moet maken dat ze weg komt, want ze is het doelwit van een ziekelijke, moordende stalker. Hij heeft het duidelijk op haar voorzien. Maar wat Faith via de officiële weg ook probeert te bereiken aan bescherming, ze wordt niet serieus genomen waardoor het gevaar alleen maar toeneemt. Ze besluit rigoureuze stappen te ondernemen en vlucht, ze ziet geen andere mogelijkheid om aan die gek te ontkomen. Er is één plek die bijna niemand kent waar ze heen kan gaan, afgelegen en hopelijk daardoor onvindbaar. Maar het tegenovergestelde lijkt te gebeuren. Haar stalker is eentje die niet van ophouden weet. Maar Faith geeft niet zomaar op. Gesteund door Deacon weet ze zich soms wel en soms niet staande te houden en neemt ook voor haar de spanning meedogenloos toe. Want wat zeker is, haar belager wil haar dood, hoe dan ook, waar dan ook.

Karen Rose is telkens weer in staat om een verhaal te schrijven dat zo bij je binnenkomt dat het wegleggen van het boek, hoe dik het ook is, bijna onmogelijk is. Ze weet je telkens weer opnieuw op het verkeerde been te zetten, je hersenen te doen kraken en vervolgens je te frustreren omdat je het gewoon (nog) niet weet. Je verdenkt zowat iedereen, wie heeft het goed met Faith voor en wie niet? Maar Faith is niet voor de poes en dat straalt van het papier af. De stalker heeft een zware dobber aan deze sterke tante. Maar ook Faith krijgt het zwaar te verduren en dat heeft soms echt tenenkrommende scénes tot gevolg, zo spannend. En dat gaat zo 750 pagina’s lang! Laat je daardoor niet afschrikken! Het is vanaf de eerste pagina boeiend en dat blijft het ook echt. Gelukkig zijn er, om even bij te komen, ook wat rustige momenten en deze zorgen daarmee voor de verdieping in het verhaal. Rose weet het verhaal qua spanning zo op te bouwen en de verhaallijn dusdanig uit te bouwen dat het geen enkel moment moeilijk te volgen is, ondanks toch het behoorlijk aantal personages die de revue passeren, de gedetailleerde gebeurtenissen en onverwachte verhaalwendingen. Nee, ze heeft alle tijd genomen de karakters goed en zorgvuldig neer te zetten en hun functie voor het verhaal goed te verwoorden. Bij deze auteur heeft altijd, alles een doel. En dat leest zo lekker weg!

Doordat dit verhaal zich in een korte periode afspeelt doet het heel real time achtig aan. Dat was in haar vorige boek ook het geval. Geen rare tijdsprongen hier. Ook dat verhoogt het leesplezier en houdt het tempo hoog. De plot is onwaarschijnlijk verrassend en het komt allemaal zo mooi bij elkaar. Haar schrijfstijl is vloeiend, spannend en daarbij is ze ook niet bepaald verlegen uitgevallen want de romantiek/erotiek gaat ze in haar verhalen ook niet uit de weg, in dit dit verhaal ook zeker niet, verre van zelfs! En dat maakt Rose net een tikje anders dan andere thrillerschrijvers want deze scenes zijn best pittig. En het is nog functioneel voor het verhaal ook, geloof het of niet, het is toch echt zo en het is verre van ordinair of goedkoop. Want bij Rose geldt: alles heeft een reden en functie en dat doet ze met allure, altijd!
De conclusie en waardering voor dit boek komen wellicht niet onverwacht, het verdient echt alle lof en complimenten. Een realistisch, beklemmend en soms verwar(r)(m)end verhaal á la Rose. Misschien wel haar beste tot nu toe. Hier wordt reikhalzend uitgekeken naar haar volgende, zoals altijd!

5 knallende sterren voor ‘Op de hielen’.