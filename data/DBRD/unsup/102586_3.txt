Tot de duivel het schip keert speelt zich af rond het einde van de negentiende eeuw/begin twintigste eeuw in Antwerpen. Maryse Gallant is een jonge vrouw die vanwege het overlijden van haar moeder wordt opgevoed door haar vader, eigenaar van een rederij in Antwerpen. Maryse wil niet zoals gewoon was in die tijd, trouwen en kinderen krijgen en zich bezighouden met maatschappelijke zaken. Ze wil tegen de traditionele gewoonten in, aan de slag in het bedrijf van haar vader. Om zichzelf daarvoor klaar te stomen studeert ze, helpt haar vader en geeft hem tips voor de bedrijfsvoering.

Om toch aan de wensen van de maatschappij te voldoen gaat Maryse vrijwilligerswerk doen in het Gasthuis. Daar helpt ze in de verzorging van zieken en zwakken. In het Gasthuis ontmoet ze Anne, met wie ze bevriend raakt. Eindelijk heeft ze een vriendin gevonden met wie ze gezellige activiteiten kan ondernemen en met wie ze haar gedachten kan delen.

Plotseling kantelt het verhaal door de vermissing van Maryse. Haar vader weet zich geen raad en niemand lijkt te weten waar ze is.

Het boek is opgedeeld in een proloog en vijf hoofdstukken, die vanuit verschillende perspectieven geschreven zijn. Het eerste hoofdstuk is geschreven vanuit Maryse en vervolgens volgt het perspectief van Madame Elsa, een hoerenmadam. Na deze delen gelezen te hebben lijken de hoofdstukken geen verbinding te hebben, maar hoe verder je in het boek komt, des te duidelijker het wordt hoe alle personages met elkaar verbonden zijn.
Door de verschillende perspectieven worden de gebeurtenissen vanuit verschillende kanten belicht en lijken de puzzelstukjes langzaam op zijn plek te vallen. Naast compleetheid van het verhaal zorgt deze opbouw ook voor spanning, omdat lange tijd onduidelijk is waar Maryse gebleven is.

Het proloog is mysterieus en maakt het lastig in te schatten waar het boek over zal gaan. Ook de hoofdstukken starten met mysterieuze paragrafen, maar hoe verder je komt hoe duidelijk het verhaal wordt. Hierdoor kost het in het begin van het boek soms moeite om door te lezen, maar vanaf het derde hoofdstuk begint het verhaal te lopen en pakt het je.

Als Nederlandse lezer merk je af en toe dat dit boek geschreven is door een Vlaamse schrijfster, doordat de dingen net iets anders verwoord worden. Dit zorgt ervoor dat het boek niet altijd even vlot leest, maar je doorzettingsvermogen wordt in het tweede deel van het boek zeker beloond, want dan komt het boek op gang en wordt je als lezer gepakt door het verhaal van Maryse!