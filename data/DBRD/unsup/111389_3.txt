Jan-Willem de Brauw, een Nederlandse diplomaat, verdwijnt spoorloos tijdens een bezoek aan het Griekse Rhodos. Niemand weet waar de Brauw nu is. Al snel rijzen vermoedens dat hij tijdens een geheime missie is ontvoerd. En met hem een NAVO handboek dat vermomd is als vlindergids. Dit geheime handboek legt de locaties bloot waar de NAVO haar troepen samentrekt tegen zowel Rusland als IS. In handen van de verkeerde mensen kan dit desastreus zijn voor de wereldorde. Caressa Montevaggio wordt door de NAVO ingezet om op zoek te gaan naar de Brauw en het handboek. En met haar mee gaat de Nederlandse special force man Adam Kaplan. Het brengt hen uiteindelijk naar Turkije, waar een onverwachtse climax volgt.

Doodskopvlinder is een thriller die veel genres in zich verenigd. Een spionagethriller, maar ook politieke intriges en actuele onderwerpen, overspoeld met een sausje van actie. Hierin valt goed op te maken dat Ross en Hartman elkaar versterken; van beide auteurs is de hand namelijk duidelijk zichtbaar.

De verhaallijn is spannend en lange tijd blijft onduidelijk hoe de vork precies in de steel zit. Voor de lezer is het onderweg naar de climax genieten geblazen. Ook de personages zijn goed uitgediept, met elk hun eigen nukken. Vooral Kaplan komt daarin goed tot zijn recht. En de climax? Die is ongelooflijk maar gezien de recente actualiteit rond het Turkije van Erdogan en het Rusland van Poetin niet eens zo ver bezijden de mogelijke waarheid

Kritiek zou kunnen zitten aan de vele personages die de revue passeren en je moet goed nadenken en er bij blijven om te volgen wie nu ook alweer bij wie hoorde. Met name Cavendish en de andere NAVO-namen en hun partners zorgen soms voor verwarring.

Al met al blijft, na het lezen van Doodskopvlinder, een positief gevoel achter. De twee auteurs versterken elkaar op fijne wijze. Daardoor is deze thriller bij tijd en wijlen een genot om te lezen. Een samenwerking die inmiddels een vervolg heeft gekregen met de zwarte weduwe.

totaal score: 3,5 sterren

Spanning: 3**
Plot: 3***
Leesplezier: 4 ****
Schrijfstijl: 4 ****
Originaliteit: 3 ***
Psychologie: 3***