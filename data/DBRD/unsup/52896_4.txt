‘Wat jij niet weet’ vertelt het verhaal van de veertienjarige Tess. Wanneer haar ouders Tess vertellen dat ze gaan verhuizen naar Kenia, verandert het leven van Tess volledig. Ze belandt er tussen de inheemse Samburu-stam en moet noodgedwongen een nieuw leven opbouwen. Ze spreekt de taal niet, begrijpt niets van de cultuur en mist haar vriendinnen en haar leven in Amsterdam.

Al snel blijkt dat er een groot geheim achter de verhuizing schuilgaat. Dit geheim zet haar leven nog verder op zijn kop, maar geeft ook antwoord op vragen. Dan gebeurt er iets afschuwelijks. Wordt haar leven ooit weer zoals het was?

In ‘Wat jij niet weet’ gaat Cecile Korevaar geen enkele confrontatie met de werkelijkheid uit de weg. Ze laat zien wat de gevolgen zijn van eeuwenoude tradities en hoe diep deze verweven kunnen zitten in een cultuur. Hoe verbind je je als tiener aan een wereld die zo anders is dan je gewend bent?

“Ik keek naar mijn moeder, zo wanhopig als ik kon. Ik zocht naar begrip in haar donkerblauwe ogen. Maar haar ogen waren veranderd in een diepe oceaan, waarin ik dreigde te verzuipen.”

Een prachtig debuut van Korevaar, die een zeer fraaie en vloeiende schrijfstijl blijkt te hebben. Op aangrijpende wijze pakt ze diverse heftige thema’s aan. Dat deze auteur zich graag en veelvuldig verdiept in andere culturen, blijkt overduidelijk uit haar boek.

“De manyatta kreeg steeds meer gedaante. Een dikke haag van dorre prikkelstruiken, takken en opgedroogd gras beschermde de bewoners tegen wilde dieren, opwaaiend zand en harde wind. Een gammel poortje gaf toegang tot deze andere wereld.”

Korevaar laat uiteenlopende personages in haar boek acteren en weet die, stuk voor stuk, uiterst geloofwaardig te presenteren. Vooral de gevoelens en emoties van de jonge Tess weet Korevaar uitstekend te verwoorden. Haar dialogen zijn bovendien natuurlijk en geloofwaardig.

“Elizabeth keek omlaag naar haar rok. ‘Ze schrijven unknown op, omdat de echte reden strafbaar is.’ ‘Wat is de echte reden?’ Ik kon mijn nieuwsgierigheid niet meer bedwingen. Elizabeth hield haar hand voor haar mond en wreef over haar lippen. De unknowns zijn van school gehaald om te worden uitgehuwelijkt, dat is de reden en die is strafbaar.”

Ik was zeer aangenaam verrast door dit debuut en ben benieuwd naar het volgende boek van deze Cecile Korevaar.

De auteur
Cecile Korevaar (1976) groeit samen met haar oudere broer op in een ondernemersgezin in het Brabantse Oisterwijk. Als kind droomt ze ervan kinderarts te worden voor Artsen zonder Grenzen en koestert twee stille passies: lezen over verre landen, andere culturen en avontuurlijke reizen en schrijven in haar dagboek. Cecile Korevaar is getrouwd en heeft drie kinderen. Ze hoopt met de vele verhalen die ze nog van plan is te schrijven een inspirator te zijn voor jongeren.

Uitvoering
Uitgeverij Godijn Publishing
ISBN 978-94-92115-42-3
Paperback, 255 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/