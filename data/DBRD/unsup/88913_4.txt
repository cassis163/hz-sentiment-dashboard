Piper Perish weet zeer goed wat ze wil: een kunstopleiding volgen aan de kunstacademie in New York waar Andy Warhol ook studeerde. Piper maakt kunstwerken die zijn geïnspireerd op Andy Warhol, haar idool. Maar naar de kunstacademie gaan, gaat niet zomaar en helaas voor Piper verloopt niet alles zoals ze graag wilde. Een gestreste periode door examens en haar zus die roet in het eten gooit door weer thuis te komen wonen.

Toen mij werd gevraagd of ik dit boek wilde recenseren hoefde ik daar niet over na te denken, want tegen dit boek kun je toch geen nee zeggen? Wat een heerlijk boek is dit, vlot geschreven en op zo’n manier dat je het boek niet weg wilt leggen.

De personages in het boek zijn erg goed uitgewerkt, Kit, Enzo en Piper zijn drie goede vrienden waar je ook bij wilt horen, een lerares als Adams zou ik ook willen hebben en af en toe zou je haar zus Marli een schop onder haar kont willen geven.

‘Weer proberen. Weer falen. Beter falen.’
Piper is iemand die weet waar ze mee bezig is en dat doelbewuste aan haar vind ik ontzettend leuk, want doelbewust en doorzettingsvermogen zijn twee goede eigenschappen die in boeken niet vaak naar voren komen. Hierdoor gunde ik het Piper zo dat ze zou worden aangenomen.
Doordat het boek in dagboekvorm is geschreven, komt het soms heel persoonlijk over.

‘Kunst is de enige manier om te vluchten zonder het huis uit te gaan.’
Kunst is voor Piper een manier om te ontsnappen aan de realiteit en wanneer Kit niet wordt aangenomen op de kunstacademie valt hun plan om naar New York te gaan helemaal in duigen. Maar Piper laat zien dat ze echt wil en zet door, de vraag is alleen of dat gaat lukken.

In het boek komen veel quotes voor van Andy Warhol, maar ook andere kunstenaars en persoonlijk vond ik dat een mooie toevoeging aan het boek. Sommige quotes zetten de lezer aan het nadenken. De illustraties van Emmy van Ruijven passen zeer goed bij het boek, waardoor het boek zelf ook een kunstwerk lijkt.

Een boek over teleurstellingen, maar ook familie en hoe ze, op welke manier dan ook, toch altijd belangrijk voor je zijn. Bovenal laat Piper zien hoe je het beste uit jezelf kunt halen.
Piper Perish heeft mij zeer goed verrast en ondanks dat ik erg van standalones houd, zou ik na dit heerlijke debuut zeker nog een deel over Piper Perish willen lezen. Gelukkig las ik al dat in 2018 deel 2 uitkomt!