Wacht op mij

Dit vervolg deel van het boek 'Als ik blijf' is een mooie afronding van het verhaal. Daar je in het eerste deel het verhaal leest vanuit het oogpunt van Mia lees je het vervolg vanuit het oogpunt van Adam. Het verhaal begint drie jaar na het noodlottige ongeval en zowel Mia als Adam zijn doorgebroken. Echter na de breuk die heeft plaatsgevonden tussen Mia en Adam is Adam in een zwart gat gevallen. De schrijfster weet de gevoelens van Adam goed te omschrijven en weer te geven. Hierdoor leef je echt mee met zijn intense verdriet. Ook in dit verhaal beslaat het grootste deel van het boek slechts vierentwintig uur met een hoop herinneringen waardoor je toch de diepgang in het verhaal krijgt. De schrijfstijl die ze gebruikt met af en toe een verandering van lettertype waardoor sommige gedachtes van Adam nog net iets meer worden onderstreept, dit is mooi uitgewerkt en geeft zijn emoties mooi weer. Je ziet Adam echt worstelen met zijn gevoelens en hoe zijn leven zich heeft ontwikkeld. Het verhaal is een emotionele rollercoaster en een waardig vervolg op het eerste deel. Al met al een mooi boek om te lezen eentje die je niet op je boekenplank mag missen.