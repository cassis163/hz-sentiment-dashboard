Ik heb zeer genoten van het boek The Cerulean van Amy Ewing. In dit verhaal volg je de verschillende personages uit het boek, steeds ieder van uit zijn eigen perspectief. Het verhaal begint in The City Above The Sky, waar alles rozig, gemoedelijk en magisch is. Het is een stad van liefde en zorg, maar hier blijkt niet alles te zijn wat het lijkt.

Het verhaal zet zich voort op aarde, in Kaolin. Hier kruisen de wegen van Sera, uit The City Above The Sky, en iedereen op aarde. Ze maakt kennis (en bouwt een vriendschap op) met Agnes. Ze proberen samen om Sera terug te krijgen naar haar City, waar zich een heel ander verhaal afspeelt.

Ik vond het boek meeslepend en het leest makkelijk weg. Je ziet de personages duidelijk groeien en dat maakt dat je echt mee leeft met iedereen in het boek (op de paar slechteriken na, uiteraard). Het boek is een aanrader voor mensen die houden van YA - en dan vooral YA met een verfrissende blik op liefde, romantiek en relaties. De relaties zijn niet de reguliere man-vrouwrelaties zoals wij ze in het westen kennen, maar er wordt een licht geschenen op andere mogelijke combinaties. Het mooie is dat Amy dat niet doet op een opzichtige manier. Juist doordat ze erover schrijft alsof het de normaalste zaak van de wereld is, geeft het boek je een liefdevol gevoel.