Dochter van het moeras – Karen Dionne
Uitgeverij De Fontein
302 pagina’s

Met dank aan Uitgeverij De Fontein en Hebban voor het boek.

Dochter van het moeras vertelt het verhaal van Helena’s moeder die als tiener wordt ontvoerd en diep in het moeras van Michigan wordt vastgehouden.
Helena, die twee jaar later wordt geboren, groeit op in het moeras. Ze houdt van haar leven daar, vooral omdat ze niet weet dat er een hele andere wereld bestaat. Ze houdt ook van haar vader, hoewel hij een brute man is die het niet schuwt om haar te straffen voor een klein vergrijp. Na jaren van liefde, haat en straffen komt Helena achter de ware, wrede aard van haar vader en weet te ontsnappen uit de wereld die haar zo vertrouwd is.
Het verhaal wordt afwisselend in de huidige tijd (20 jaar later) verteld, Helena heeft inmiddels zelf een gezin, en in de verleden tijd die haar jeugd in het moeras beschrijft.

Hoewel het verhaal niet overdreven spannend is, beschrijft Karen Dionne het leven en de omgeving zo boeiend dat ik het moeras, het leven van jagen en vissen, de winterse kou en de hut echt voor me kon zien. Het is vooral een verhaal waarin overleven in extreme omstandigheden de boventoon voert.
Als rode draad in het verhaal lees je fragmenten van het sprookje De dochter van de moeraskoning van Hans Christian Andersen. Dat had voor mij geen toegevoegde waarde en is ook het enige minpuntje wat ik over het boek kan zeggen.
Ik heb het boek met heel veel plezier gelezen en is de 4,5 sterren zeker waard.