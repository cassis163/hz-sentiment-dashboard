Op een warme zomeravond verdwijnt de zeventienjarige Annabelle uit het afgelegen dorpje Gullspång. De politie kan geen enkele aanwijzing vinden, haar ouders zijn radeloos. In Stockholm krijgt de ervaren rechercheur Charline 'Charlie' Lager te horen dat zij op de zaak wordt gezet. Met tegenzin gaat Charlie naar Gullspång - het dorp waar ze is geboren. Ze is er sinds haar veertiende niet meer geweest en dat is niet voor niets. Tijdens haar zoektocht naar de waarheid wordt Charlie hardhandig geconfronteerd met haar eigen verleden en de geheimen die in Gullspång altijd diep weggestopt werden.

“Frederik schudde zijn hoofd. Het huilen stond hem nader dan het lachen. Het was vreselijk om te zien, vond Charlie, dat sommige mannen het zichzelf niet toestonden om te huilen, zich zelfs in dit soort situaties niet konden laten gaan.”

Charlie is een fijn hoofdpersonage dat door Bengtsdotter op uitstekende wijze wordt gekarakteriseerd. Ze is verre van stereotype; niet als rechercheur en al helemaal niet als vrouw. Ze gaat op vrijgevochten wijze door het leven, heeft kortstondige seksuele relaties en ze drinkt (te)veel. Overigens komen ook de andere personages in ‘De vrouw die terug moest’ prima over het voetlicht. Een absolute kwaliteit van deze auteur.

De twee mysteries weet Bengtsdotter ook knap in het verhaal om elkaar heen te weven. Enerzijds is er natuurlijk de vermissing van de jonge Annabelle, maar anderzijds is het verleden van Charlie een groot mysterie. Een groot deel van het verhaal wordt verteld vanuit het perspectief van Charlie, maar er zijn ook hoofdstukken die teruggrijpen naar de aanloop van de vermissing; Annabelles verhaal en het verhaal van twee andere jonge meisjes Alice en Rosa. Pas veel later in het verhaal wordt duidelijk wie deze twee zijn en welke rol ze in het geheel spelen.

“Ze was in haar droom ergens heel dichtbij gekomen. Ze probeerde weer in te slapen, maar dat lukte met geen mogelijkheid. Om zeven uur stond ze op en schonk een groot glas water in uit de jerrycan die Susanne had meegenomen. De zon brandde al. Opnieuw een snikhete dag.”

Het verhaal is uiterst boeiend geconstrueerd en de spanningsopbouw is heel goed. De schrijfstijl van Bengstdotter is zeer plezierig; zo nu en dan haast filmisch, de spanningsopbouw is uitmuntend gedoseerd en leidt de lezer naar een zeer sterk plot.

“De wereld stond een paar tellen op zijn kop, tot er een bloeiende appelboom op het scherm verscheen. En daar, naast de stam, lag ze.”

Kortom, ‘De vrouw die terug moest’ is een bijzonder beladen thriller; het eerste deel van wat de Charlie Lager-trilogie moet worden en ik zie uit naar het volgende deel!

Over de auteur
Lina Bengtsdotter (1977) groeide op in Gullspång, waar de Charlie Lager-serie zich afspeelt. Tegenwoordig woont ze met haar kinderen in Stockholm en werkt ze als docente Zweeds en psychologie. ‘De vrouw die terug moest’ werd in Zweden verkozen tot thrillerdebuut van het jaar.

Uitvoering
Uitgever: HarperCollins
ISBN 9789402700985
Paperback, 320 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/