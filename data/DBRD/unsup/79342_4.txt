Na het lezen van deel 1 en 2 van de serie over de zeven zussen, die allemaal vernoemd waren naar een van de sterren van de Pleiaden, Was ik benieuwd naar deel drie, over Star, de derde zuster, die in het sterrenbeeld zelfs twee sterren heeft, maar toch bijna onzichtbaar is. Dat is in werkelijkheid ook het geval. Star zegt niet veel en doet alles wat haar zus Cece wil en zegt. Cece en Star zijn bijna gelijktijdig door Pa geadopteerd en ook bijna even oud. Waar de een gaat, zie je de ander.
Na het overlijden van Pa Salt koopt Cece een groot, modern, duur appartement in Londen. Star weet niet goed, wat zij daar moet doen. Ze houdt van tuinieren, van koken en van boeken. Cece zit op de kunstacademie en is bijna de hele dag weg. Als ze thuiskomt, verwacht ze, dat Star klaar zit met een heerlijke maaltijd en vol aandacht voor haar verhalen.
Het begint Star te benauwen. Ze bekijkt de aanwijzingen van Pa over haar afkomst, en die leiden naar een boekhandel in zeldzame oude boeken. Die winkel wordt gedreven door een wat wereldvreemde jonge man, bij wie ze in dienst treedt. Hij neemt haar mee naar het landgoed van zijn familie, waar ze zijn broer Mouse aantreft, en zijn neefje Rory, een doof jongetje, dat communiceert in gebarentaal, zoals Star en Cece vaak ook deden. Star kan dus meteen goed met Rory overweg, want ze begrijpen elkaar.

De zoektocht van Star leidt naar het Lake District, naar Flora en naar Beatrix Potter. Flora gaat naar Londen en gaat inwonen bij Alice Keppel, de ma√Ætresse van Edward VII en bet-overgrootmoeder van Camilla, de vrouw van de huidige prins Charles.
Het boek zit zo vol met onverwachte wendingen en perspectief wisselingen, dat je blijft lezen. De meer dan 670 bladzijden zijn dan ook uit voor je het weet. De stille Star rent heen en weer tussen Londen, waar de band met haar zus steeds losser wordt, naar de noodlijdende boekwinkel, die verkocht moet worden (tot ieders verdriet), naar het landhuis van haar voorouders, waar zij orde op zaken stelt. Ook hier gebruikt de schrijfster flashbacks om het verhaal van Flora te vertellen. Flora hield dagboeken bij, die verborgen stonden in de boekwinkel van de familie. Uit de inhoud wordt de geschiedenis van Flora, en ook van Star gereconstrueerd. Het Londen uit de tijd van Flora wordt boeiend beschreven - 'never a dull moment!'
Om kort te gaan: opnieuw een boek om van te genieten.

Het volgende deel gaat over zus vier: Cece. Net als in deel twee en drie wordt al een klein stukje tekst opgenomen van dit boek. In deel twee dacht Ally haar vaders stem via de telefoon te horen. In deel drie denkt Star hem te zien, bij het concert dat Ally geeft. In de vooruitblik denkt Cece haar vader te zien op de luchthaven. Zou Pa Salt dan toch niet dood en begraven zijn?
Een extra reden om deze serie tot het eind te blijven volgen.