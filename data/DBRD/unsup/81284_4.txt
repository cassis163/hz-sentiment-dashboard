Geweldig verhaal, mits je ge√Ønteresseerd ben in de levenswijze en de cultuur van de Sami. Het heet een thriller, is het ook wel, maar tevens is het een boek vol informatie over Lapland en zijn bewoners. Hier en daar is Olivier Truc lang van stof, de fragmenten over geologie hadden van mij de helft korter gemogen, anderzijds typeren juist zulke passages de zorgvuldigheid waarmee de auteur tewerkgaat. Klasse!

Olivier Truc neemt de lezer mee naar Lapland, letterlijk en figuurlijk, want van meet af aan waan je je in het gebied waar de temperatuur -27 of daaromtrent is. Truc beschrijft alles wat we tegenkomen - de gumpi's, de vidda's, noem maar op - en geeft veel uitleg. De geologie komt uitvoerig aan de orde en daarmee de exploitatie van Lapland, de uitbuiting van de 'kolonie' Lapland. Een pijnlijk stuk geschiedenis, zeer de moeite waard om over te lezen. 'Veertig dagen zonder schaduw' is vooral gesitueerd in Kautokeino, waar naast drieduizend mensen een slordige honderdduizend rendieren leven in rendierhouderijen.

Diefstal van een sjamanentrommel en de dood van een rendierhouder. Kan het toeval zijn, dat beide voorvallen ongeveer tegelijkertijd plaatsvinden? Klemet Nango en Nina Nansen, van de rendierpolitie, gaan op onderzoek uit. Dat is minder eenvoudig dan het lijkt, per sneeuwscooter moeten ze van de ene locatie naar de andere. De mensen zijn complex, de zaak blijkt complex. Het verleden speelt een belangrijke rol in het heden, maar welke en hoe zit het precies? Voor Klemet en Nina moet de onderste steen boven, waarbij ze weinig ondersteuning krijgen van de 'echte' politie.
De personages zijn goed uitgediept. Het verhaal klinkt als een klok, laat nu eens de hardheid in het gebied zien, dan weer ontroering over wat er zoal speelt. Prachtig, een genot om te lezen.