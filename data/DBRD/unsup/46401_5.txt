Inmiddels is Vega Jane een jaartje ouder, 15 jaar en verneemt ze haar straf voor het tekenen van de plattegrond van het moeras op haar lichaam. Het moeras is verboden terrein voor de dorpelingen van het Bitterbos. Momenteel wordt een grote muur gebouwd om het dorp te beschermen tegen invallen van buitenaf. De ouderlingen willen haar eigenlijk het liefst in het Valgat gooien en ter dood veroordelen, maar Thansius en madame Morrigone weten hen om te praten. Vega Jane moet serieus meedoen met het jaarlijkse Duellum, daarin vechten volwassenen met elkaar in rondes en is er een grote geldprijs te winnen. Ze mag tijdens de gevechten niet opgeven, anders wordt ze alsnog levenslang opgesloten in het Valgat. Delph, de vriend van Vega Jane, geeft haar vechtles en probeert haar klaar te stomen voor duizelingwekkende gevechten met de sterkste Bitterlingen. Tussen de gevechtsrondes door komt Vega Jane meer en meer over haar grootvader te weten en gaat ze op onderzoek uit in de Fabriek. Ze gebruikt de Destina, de Elementa en de Addersteen wel, alleen niet tijdens de gevechten. Ze is te bang om door de mand te vallen. Hoe gaat het eigenlijk met haar broer John? Zal Vega Jane het Duellum overleven? Kan ze nu eindelijk de sprong in de Wildernis wagen?

Reuzespannend, deel 2 is nog spannender dan het eerste deel. Het boek zit vol verwikkelingen. De personages laten meer en meer van zichzelf zien, ook kanten die ik niet wil kennen. De strijd die Vega Jane moet leveren is bloedstollend. Regelmatig zie ik het niet meer zitten en dan gloort er weer hoop aan de horizon voor Vega. De blik in de tweede verdieping op de Fabriek is nog raadselachtiger dan de eerste verdieping van deel 1. Een open eind.... het zal toch niet?

'The Finisher- Sprong in de wildernis' van David Baldacci, vertaald door Fanneke Cnossen voor Uitgeverij Leopold 2015.

/Lmcmr