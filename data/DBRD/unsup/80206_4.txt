In deze historische roman vertelt John Brosens het verhaal van roverhoofdman Jan Catoen. Een opzienbarend historisch relaas over de schurk van wie slechts bekend was dat zijn leven in september 1802 eindigde aan de galg. Tijdens het leven van Jan Catoen kwam in Nederland en Vlaanderen het banditisme tot grote bloei. De strijd tussen Patriotten en Oranjegezinden maakte het effectief besturen van het land onmogelijk. Aan deze bestuurlijke chaos kwam pas een eind toen de Fransen het voor het zeggen kregen. Maar was Catoen wel zo’n schurk of was hij eerder een soort Robin Hood? Je leest het in ‘Jan Catoen’.

“Hij volgde korte tijd het zandpad tot hij een opening in de struiken zag. Onder dekking van de schemering hoefde hij niet meer te vrezen dat hij zou worden gezien, maar het was wel raadzaam er goed op te letten waar hij zijn voeten neerzette.”

Er was dus maar bitter weinig bekend over het leven van Jan Catoen en dat intrigeerde Brosens. Hij zag het als uitdaging om de ware feiten rond deze man en zijn leven boven water te krijgen en hij ploos zijn gehele leven uit. Brosens stuitte op niet eerder ontdekte en gepubliceerde gegevens tijdens zijn zoektocht die hem naar Breda, Antwerpen, Amsterdam en tientallen andere plaatsen voerde. Dat moet overigens een immense research zijn geweest, getuige het resultaat. Chapeau, alleen al daarvoor.

“Jan wandelde twee keer de Blauwmoezelstraat op en neer, zijn jas dichtgeslagen en de hoed naar voren getrokken. Hij gluurde zo onopvallend als hij kon bij De Gulpen Coppe naar binnen. De deur stond half open; Marieke zag hij niet.”

Enfin, dat zijn de theoretische feiten en de achtergrond over het ontstaan van dit boek. Daarnaast is ook ‘Jan Catoen’ weer geschreven in de uitstekende schrijfstijl van de veelzijdige Brosens. Brosens beheerst werkelijk alle genres en daar heb ik enorm veel bewondering voor. De meeste auteurs hebben één, een enkele keer twee, genres die zij beheersen, maar Brosens schrijft kinderboeken, thrillers, romans en poëzie en voor elk genre weet hij feilloos de juiste toon te treffen.

“Hij ging voor de allereerste keer mee op het dievenpad en zijn taak zou uit niet meer bestaan dan op de uitkijk staan. Hun doel was een hoeve met de naam Grijsoord, aan de Tilsedijk, ongeveer halverwege Den Bommel en Oude Tonge, wat voor de bendeleden ongeveer een half uur lopen door de zomernacht betekende.”

Wellicht houdt het etiket ‘historische roman’ sommige lezers tegen. Tegen hen zou ik willen zeggen: ‘laat dat niet gebeuren, want je mist een uiterst fraai en onderhoudend werk.

Over de auteur
John Brosens (Vlissingen, 1946) is een Nederlandse schrijver van thrillers, kinder- en jeugdboeken en romans. Af en toe publiceert hij poëzie onder het pseudoniem Adriaan Broos. Vanaf 2002 is hij fulltime auteur; daarvoor werkte hij in het onderwijs als onderwijzer, docent Engels en remedial teacher. Vanaf 2013 schrijft hij scenario's voor korte films.

Uitvoering
Uitgeverij Stili Novi
ISBN10 9078094990
ISBN13 9789078094999
Paperback, 480 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/