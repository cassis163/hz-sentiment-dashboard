Als Mara de Wolff een knoeperd van een opdracht binnen sleept voor haar bedrijf Secury Comp is ze reuze in haar nopjes. Richard Moorman van de Dutch Broadcasting Group heeft haar de vrije hand gegeven om het netwerk van zijn firma te testen op veiligheidsrisico's. Maar dan stuit Mara op informatie over een terroristische aanslag in ons eigen Nederland. Als ze dit met meneer Moorman wil bespreken is hij nergens te bereiken. De terroristen zetten Mara voor het blok. Wat doet ze, helpt ze de terroristen en kiest ze voor het welzijn van haar kinderen die door haar ex-man naar Irak zijn ontvoerd, of probeert ze Nederland te redden van een mega ramp.

Het boek is opgebouwd uit meerdere verhaallijnen die Linda Jansma weer op een voortreffelijke manier met elkaar verweeft. Het verleden van de personages komt samen met het heden. Uit alles blijkt dat Linda weer heel wat uurtjes research heeft gedaan, ze weet waarover ze schrijft. Het verhaal slokt je op en je vergeet de tijd. In het begin dacht ik 'als er maar niet teveel computer termen worden gebruikt', maar dat was gelukkig niet het geval.

Het boek is gebaseerd op een waar gebeurd verhaal, de veertien jarige Abeer werd door Amerikaanse soldaten verkracht en vermoord. Steven Dale Green één van de soldaten zei:'I wanted her to feel the pain of our dead soldiers'.

Linda Jansma (1967) schrijft psychologische thrillers die bijna allemaal gebaseerd zijn op waargebeurde verhalen. Inmiddels heeft ze zeven thrillers op haar naam staan, waaronder Kwetsbaar - de heruitgave van Caleidoscoop - waarmee ze de schaduwprijs 2011 won. Schuilplaats werd benoemd tot beste vrouwenthriller 2013.

titel: Verbroken
auteur: Linda Jansma
pagina's: 393
uitgeverij: De Crime Compagnie
ISBN: 978 94 6109 1352
jaar van uitgave: juni 2015
recensie door: Belinda Kuhles