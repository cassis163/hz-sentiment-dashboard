‘Over alles’ is een mooi groot boek, geschreven door James Brown en Richard Platt.
Via Hebban.nl kreeg ik de kans om dit boek te recenseren, en dat leek me wel wat.
Ik was blij, want ik mocht dus meedoen met Hebbans #Hebbanbuzz,
zodat ik kon leren over bijvoorbeeld wolken, zoals de cirrus, cirrostratus en cirrocumulus.
Graag vertel ik jullie wat ik vond van dit mooie boek,
maar dat doe ik verder niet meer in rijm, want dat is lariekoek :)

De feestsfeer ziet er zoals je ziet nog goed in terwijl ik deze recensie typ. Het is het weekend voor pakjesavond, dus de rijmelarij zit nog allemaal in mijn hoofd. Nu die er al voor een gedeelte uit is, kan ik ruimte gaan maken voor kerstliedjes. En over de feestdagen gesproken, maar weer even on topic: ‘Over alles’ is een prima geschenk voor onder de kerstboom!

Toen ik me inschreef voor de Hebbanbuzz had ik niet verwacht dat er een paar dagen later zo’n groot boek bij me geleverd zou worden. De afmetingen zijn 15x380x278 mm (ter vergelijking, de nieuwste Harry Potter is 35x221x151).

En de cover: wat is die mooi! De roodgekleurde gedeeltes op de cover hebben een subtiele glans over zicht heen, terwijl sommige witte gedeeltes zijn ‘ingedrukt’. Ga je met je handen over het boek heen, dan voel je dus de reliëf. Ik heb zeker 5 minuten over de cover staan aaien, voordat ik aan het boek begon :)

De binnenkant is zeker ook niet mis. Ieder hoofdstukje (of onderwerp) bestaat uit 2 bladzijdes, rijk aan illustraties. Leuke toevoegingen zoals losse feitjes, puzzeltjes, tabellen en tekeningen maken de hoofdstukken helemaal af. Omdat ieder hoofdstuk een andere kleur rand heeft, zie je goed wat bij elkaar hoort. Een ware lust voor het oog.

De inhoud kent een verscheidenheid aan onderwerpen. Er is voor ieder wat wils. Zelf ben ik meer geïnteresseerd in feiten over bijvoorbeeld spelling, morse en semaforen of over de gulden snede, maar ook mensen die meer willen weten over de anatomie van een fiets, schroeven en spijkers, standen van de maan of het menselijk lichaam zullen plezier beleven aan dit boek.

Natuurlijk is ‘Over alles’ geen uitgebreide encyclopedie met uitputtende informatie: het is een perfecte combinatie van verschillende interessegebieden, leuk voor de leergierige en nieuwsgierige kinderen, en stiekem ook hun ouders, opa’s en oma’s en andere familie en kennissen.

Nu ik zelf weer wat wijzer ben geworden, ga ik dit boek denk ik cadeau doen aan mijn neefje van 10, want ik weet zeker dat hij deze informatie binnen enkele dagen helemaal tot zich kan nemen, om me er over een tijdje weer kan vertellen hoe het ook alweer zat met al die soorten wolken en morsecodes.