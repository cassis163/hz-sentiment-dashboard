Dit boek is echt een meesterwerk in het genre van de psychologische thrillers. Er was echt niets wat ik niet leuk vond aan dit boek. Ik had het dan ook binnen twee dagen uitgelezen.

‘Zij is de enige die weet wat er gebeurd is.
Ik ben de enige die haar kan laten praten.’-uit De stille patiënt.

Het begint met de moord op Gabriel Berenson. Zijn vrouw Alicia wordt ervan verdacht terwijl iedereen dacht dat ze enorm gelukkig waren. Vanaf dat moment zwijgt Alicia. Hierdoor blijven haar beweegredenen een groot mysterie. Ze belandt in het psychiatrische ziekenhuis The Grove.
Theo, psychotherapeut, doet er alles aan om daar aan het werk te komen om zo met Alicia aan de slag te gaan.

Alex Michaelides heeft een prettige en vlotte schrijfstijl en de hoofdstukken zijn van een goede lengte. Thema’s zoals familieleed, liefde en pijn komen aan bod.
Het verhaal wordt verteld in de ik-persoon, namelijk Theo. Hij is de hoofdpersoon in het boek. We lezen over zijn leven, maar ook dat van Alicia komt volop aan bod. Het is mooi om te lezen hoe Theo er alles aan doet om Alicia te helpen en weer aan het praten te krijgen. Ook krijg je een mooie inkijk in het leven binnen de psychiatrische inrichting.

Het hele verhaal door blijft het een mysterie rondom Alicia. Door middel van haar dagboek kom je steeds meer over haar te weten. Net als je denkt hoe de vork in de steel zit, komt er weer een plottwist die alles weer op zijn kop zet. Je blijft met vraagtekens zitten en daardoor blijf je ook doorlezen. Als dan toch het einde komt, lees ik vol verbazing verder. Hoe dan?? Zo enorm verrassend en schokkend. Dit had ik niet aan zien komen.

Wat een debuut van Alex Michaelides. Ik kan niet wachten tot er een volgend boek van hem uitkomt. Wat een leesplezier. Ik kan niet anders dan dit boek de volle 5 sterren geven.