Op een bloedhete ochtend ontvangt Will Trent een telefoontje dat de inleiding voor één van de meest duistere zaken uit zijn carrière is. Samen met zijn collega Faith spoedt hij zich naar een verlaten pakhuis waar het verminkte lichaam van ex-politieagent Dale Harding wordt aangetroffen. De plaats delict is een puinhoop en het rechercheteam van de Atlanta Police Department staat voor een raadsel wat er zich hier precies heeft afgespeeld.  

De eerste aanwijzing brengt Will opnieuw in aanraking met een zaak die oud zeer oproept. Het pakhuis, dat als een nachtclub werd gebruikt, is eigendom van de beroemde basketbalspeler Marcus Rippy. Eerder ontsnapte de sterspeler aan een vervolging wegens verkrachting door het imposante leger van peperdure advocaten dat zijn verdediging voerde, waardoor Will niet anders kon dan vrijspraak aanhoren in deze brute zaak. Patholoog-anatoom Sarah Linton komt tot de conclusie dat er hoogstwaarschijnlijk een tweede slachtoffer is gevallen, als zij een nieuw bloedspoor van voetafdrukken ontdekt op de plaats delict. Maar het onderzoek krijgt een volledig nieuwe wending als een gevonden vuurwapen blijkt toe te behoren aan een oude bekende uit Wills verleden. Iemand die hij het liefst zou willen vergeten.  

Bestsellerauteur Karin Slaughter is na enkele uitstapjes met standalone thrillers Veroordeeld en Mooie meisjes, terug met de seriepersonages die haar groot hebben gemaakt. Verborgen is het achtste deel in haar geliefde Georgia-reeks waarvan het Nederlandse lezerspubliek opnieuw de primeur krijgt.  

Verborgen volgt in grote lijnen het oude en vertrouwde Slaughter-recept: seks, drugs, uitbarstingen van geweld, politiehumor en een explosieve ontknoping. De lezer kan zich echter weer vastbijten in een stevig plot, waarin Slaughter haar seriepersonages de duimschroeven eens flink aandraait door hen zeer nauw te betrekken bij de zaak die ze moeten oplossen. De wederzijdse basis van vertrouwen tussen Will en Sarah is ver te zoeken en zet hen juist lijnrecht tegenover elkaar.  

Daarnaast geeft ze de lezer ook een kijkje in het hoofd van de persoon die door de politie op de hielen wordt gezeten. Door deze interessante verandering van perspectief, tegelijkertijd een flashback, laat de auteur zien dat ze haar plot in de vingers heeft. De aanwijzingen worden op de juiste manier gedoseerd, hoewel een doorgewinterde thrillerlezer iets eerder de puzzelstukjes in elkaar kan leggen.  

Ondanks het oude en vertrouwde recept is de nieuwe thriller van Karin Slaughter weer om van te smullen. Met Verborgen maakt ze een spectaculaire terugkeer voor Will Trent mogelijk en laat ze zien dat haar personages een onverwoestbaar team zijn. Hoeveel delen er nog zullen volgen met Will Trent in de hoofdrol is tot op heden niet bekend, maar is eigenlijk deels de oorzaak van de verslavingsfactor van haar reeks. Dat Slaughter de leus ‘never change a winning team’ hoog in het vaandel heeft, mag duidelijk zijn.