Ernest Cline, bekend van Ready Player One, schreef met Armada een nieuw verhaal in het young adult science fiction-genre. Het succes van Ready Player One werd gevierd met de onmiddellijke verkoop van de filmrechten van het boek aan Warner Bros. De film die wordt geregisseerd door Steven Spielberg komt in 2018 uit. Een succes als dit is moeilijk te overtreffen, maar ook met Armada heeft Cline een goede start weten te maken door de filmrechten te verkopen aan Universal Pictures. Armada is een op zichzelf staand boek over een jongen – Zack – die voornamelijk goed is in het spelen van het computerspel Armada. Wanneer vervolgens blijkt dat aliens de aarde aanvallen en dat het spel eigenlijk een training van burgers is voor een op handen zijnde ruimteoorlog, wordt hij gerekruteerd voor de strijd en probeert hij uit te vinden waarom de aliens de aarde opeens zouden aanvallen.  

Armada is een toegankelijk verhaal voor jong en oud. Cline heeft de achtergrond van de plot goed uitgewerkt, waardoor ook de gameleek het verhaal goed kan volgen. Voor de gamers onder de lezers is het boek voornamelijk grappig door zijn herkenbaarheid en de misschien stiekeme dromen die gamers hebben bij het spelen. Het boek is vlot te lezen en vereist niet veel achtergrondkennis. Op momenten worden game-elementen in het verhaal iets te uitvoerig uitgelegd waardoor de lezer wat kan afdwalen, maar doordat de plot snel tot ontwikkeling komt kan er snel over deze stukken heen worden gelezen en is het niet erg hinderlijk.  

De personages staan sterk in hun schoenen. Een echte band krijg je er als lezer alleen niet mee, daarvoor heeft het verhaal te veel vaart. Toch kan de lezer zich goed inleven in de keuzes die gemaakt worden in de snel escalerende situaties. Zack is een herkenbare typische gefrustreerde puber met zichtbare problemen die realistisch worden weergegeven. De diverse personages zijn herkenbaar de diverse verwijzingen naar bekende figuren als Stephen Hawking en bekende filmfiguren zoals Luke Skywalker zorgen voor herkenbaarheid en relevantie. Het boek is daarmee echt van deze tijd. In het verhaal zitten wel wat kleine ergernissen doordat situaties zich herhalen. Daardoor is het boek soms wat voorspelbaar en onwaarschijnlijk.  

De kracht van het boek is dat het voor zowel jongens als meisjes goed te lezen is. Het vult daarmee een gat in de young adult-markt die erg overspoeld is door romances in typische meidenboeken. Armada is daarmee een vermakelijk boek met interessante gegevens die voor gamers, actieve filmkijkers en geïnteresseerden in complottheorieën een goed verhaal biedt. Het boek bereikt nooit het hoogste niveau onder young adult-boeken door de matige binding die de lezer met de personages ontwikkelt, maar is voor elke vijftienjarige jongen een goede aanvulling op de boekenkast.