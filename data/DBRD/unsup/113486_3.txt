De cover is wit, heel wit. Een uniek geval in de thrillerwereld aangezien de meeste thrillers een donkere cover hebben. Op de cover staat er een kanarie. De link is me, na het lezen, nog niet helemaal duidelijk. Aan de ene kant denk ik aan het feit dat Céline graag een vogeltje wilde, aan de andere kant denk ik aan het gezegde "de vogel is gevlogen" aangezien er wel wat onrechtvaardigheid in het boek aan te pas komt.

Het verhaal wordt verteld (vanuit de ik-persoon) door Benthe Berg. Benthe is misdaadjournalist bij De VP. Ze schrijft een verhaal rond een seriemoordenaar die prostituees vermoordt. Maar dan komt ze er achter dat haar dochtertje Céline is misbruikt door dorpsgenoot Rick V. Het dorp steekt het misbruik in de doofpot en ook het gerecht werkt niet echt mee. Benthe laat het hier niet bij en ontwikkelt een moordplan...

De schrijfstijl van Milou bevalt me wel. Het is af en toe een beetje grof, zonder dat het te grof wordt. Hiermee bedoel ik vooral de passages waar personage Benthe haar gedachten zegt, zonder luidop uit te spreken. Want de gedachten van Benthe zijn iets minder beleefd dan wat ze werkelijk zegt.

Het personage Benthe Berg zal waarschijnlijk een personage worden dat ook in de volgende boeken zal worden opgevoerd. Benthe Berg is iemand die niet tegen onrechtvaardigheid kan en daarmee ook het gevaar opzoekt. Ze wil koste wat het kost rechtvaardigheid, maar denkt niet altijd na wat de consequenties van haar acties zijn. Dit ergerde me af en toe wel, maar aan de andere kant: ze gaat door het vuur voor haar dochter en dat kan niet van de andere inwoners van Ringerdam gezegd worden.

"In mijn bloed" is een leuke thriller, met al redelijk vroeg actie in het verhaal. Het einde komt ook onverwacht, wat toch een pluspunt is. De connectie of de band met Benthe Berg is er (nog) niet, maar wat niet is, kan nog komen in de volgende Benthe Berg-verhalen van Milou van der Will. ;-)