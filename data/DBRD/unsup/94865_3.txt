Mijn interesse voor dit boek werd gewekt toen ik voor een online leesclub hier op Hebban een korte omschrijving las met daarbij een fragment uit het boek. Omdat zowel het boek als eens deelnemen aan een leesclub me aanspraken, heb ik besloten me op te geven, en ik had het geluk ook te worden uitgekozen en het boek korte tijd later op de mat te vinden!

The Perfect Girlfriend gaat over Juliette/Elizabeth/Lily. Zij is ervan overtuigd dat ze de perfecte vriendin is voor Nate. Het probleem is alleen dat hij het maanden geleden heeft uitgemaakt. Juliette besluit daarom een opleiding tot stewardess te volgen bij de luchtvaartmaatschappij waar Nate als piloot werkt, zodat ze hem "toevallig" weer kan tegenkomen en kan laten zien dat ze veranderd is, zodat hij weer verliefd op haar wordt.

In het verhaal speelt de luchtvaartwereld een grote rol: Nate is piloot en Juliette volgt een opleiding tot stewardess en gaat erna ook bij de luchtvaartmaatschappij aan de slag. Het is duidelijk dat schrijfster Karen Hamilton zelf ooit in dit wereldje gewerkt heeft en ze weet boeiend te omschrijven hoe het leven van een stewardess eruitziet en wat de leuke en minder leuke kanten van dat vak zijn. Zo'n kijkje achter de schermen is interessant voor de lezer, maar natuurlijk ook erg handig om de personages op allerlei buitenlandse locaties te krijgen.

Het is niet heel gebruikelijk dat een psychologische thriller geschreven wordt vanuit het perspectief van de dader. Dat gegeven is dus wel heel origineel, maar helaas schuilt daarin ook het probleem: De schrijfster slaagt er hierdoor niet zo goed in om daadwerkelijk spanning op te bouwen, omdat wat de "dader" gaat doen bij de lezer grotendeels al bekend is.

De enige spanning is nu hoe de "slachtoffers" reageren. De meeste slachtoffers blijven jammer genoeg vrij vlak en reageren amper op het gedrag van Juliette, ze laten het allemaal maar gebeuren en ondernemen vrijwel geen actie. De enige uitzondering hierop is Nate, die het meest met haar te maken heeft, maar ook hij doet eigenlijk (veel) te weinig om een eind aan het gedrag van Juliette te maken.

Jammer genoeg zijn er wel wat onwaarschijnlijkheden in het verhaal. Zo slaagt Juliette er keer op keer in sleutels te stelen en huizen binnen te gaan en er zelfs te overnachten. Zelfs als mensen dit doorhebben, heeft dat vrijwel geen gevolgen. De overige personages vervullen echt een bijrol in het verhaal, ze blijven nogal vlak en je komt er als lezer niet achter wat ze beweegt. Dat is een gemiste kans, want als lezer interesseert het je hierdoor ook wat minder wat er met ze gebeurt.

Toch heb ik genoten van het boek: de luchtvaartwereld was interessant en dit perspectief was origineel. Wel had er meer in gezeten als de andere personages wat minder tweedimensionaal waren geweest. The Perfect Girlfriend was voor mij dus niet perfect, maar wel vermakelijk.