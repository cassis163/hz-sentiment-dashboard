Wat een luxe en mooi handzame roman, het lijkt wel het Boekenweek geschenk. Mooi met een luxe omslag om de harde kaft!
Je maakt kennis met de net gescheiden 40-jarige Pascaline, die in Parijs op zoek is naar eigen woonruimte. Deze vrouw heeft al vanaf haar kinderjaren een extra gave om in haar gedachten te voelen wat er zich in een ruimte eerder heeft afgespeeld, alsof “de muren konden praten”.
Als ze net in haar eerste appartement woont, komt ze erachter dat daar een meisje is vermoord. Ze verliest zichzelf in dit verhaal en zoekt tot op de bodem uit wie de dader is en hij blijkt nog 6 slachtoffers te hebben gemaakt. Ze wordt eigenlijk een psychiatrische patiënt van haar eigen gedachten en de drang om de werkelijke gebeurtenissen te achterhalen. Hierdoor slaapt ze slecht, maakt fouten op haar werk en komt haar eigen onverwerkte verdriet om het verlies van haar 6 maanden oude dochtertje ook om de hoek kijken.
Ook kan ze erg moeilijk omgaan met het nieuwe geluk van haar ex-man Frederic, hij heeft een nieuwe vriendin en zij is al snel in verwachting van een dochter.
Eigenlijk heel triest om te lezen hoe een hele intelligente vrouw zo in haar eigen gedachten weg kwijnt. Het verhaal is met een open eind bijna te kort, je bent een andere afronding gewend van deze schrijfster.
Het is een mooi en compact verhaal, een lekker tussendoortje, ideaal voor in de vakantiekoffer, want je hebt het eigenlijk zo uit!
Verder is het erg leuk om te vernemen dat door het vooronderzoek van dit boek, het begin is ontstaan van haar bestseller “Haar naam was Sarah”.