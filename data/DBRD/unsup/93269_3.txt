Zeer teleurstellend boek, dat dankzij afronding naar boven - voordeel van de twijfel - drie sterren krijgt. Het is amper in te denken dat topthrillerschrijver Michael Robotham dit geschreven heeft; het zou het 'veelbelovende debuut' van een jonge vrouwelijke auteur kunnen zijn. Wie weet.
Hoe dan ook: 'Verwachting' is een mager en ongeloofwaardig verhaal met Agatha en Meghan als - ondanks hun uitvoerig geëtaleerde sores - vlakke hoofdpersonen. Met name Agatha, een vrouw van tegen de veertig, gedraagt zich en redeneert als een kind. Meghans sprookjesleven is niet wat het lijkt. De levens van de 'vriendinnen' Agatha en Meghan raken elkaar als gevolg van een opmerkelijke reeks handelingen, die je eerder in een chicklit zou verwachten dan in een thriller. Uiteindelijk wordt het nog een ietsepietsie spannend. De perspectiefafwisseling, om en om Agatha en Meghan, siert 'Verwachting', maar uniek is zoiets allang niet meer. Ook positief: geen proloog, geen epiloog.
Fraaie Robothamzinnen zijn op één hand te tellen en vallen volledig uit de toon in dit eenvoudige boek: "Kinderen zijn tijdcapsules die we de toekomst in lanceren in de hoop dat er dan nog een wereld zal zijn die zij kunnen erven."
Jammer.

[spanning 2, plot 2, schrijfstijl 3, leesplezier 3, originaliteit 3, psychologie 2]