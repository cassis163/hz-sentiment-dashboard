Ellen De Vriend was tot maart 2014 journalist & eindredacteur van dag- en weekbladen. Zij schreef o.a. verhalenbundels en een aantal reisboeken over de Cariben. In 2013 verscheen haar thrillerdebuut ‘Bitterzoet’ welke een jaar later gevolgd werd door de YA-thriller ‘Crush’.
In juni 2016 verscheen na het tekenen van een contract bij Karakter Uitgevers haar thriller ‘Vermist’, in 2017 'Geruisloos' en in 2018 'De erfgename'.

De erfgename verteld het verhaal vanuit het oogpunt van 2 vrouwen.
Britt is getrouwd met Richard en samen hebben zij 3 dochters. Haar leven is compleet, ze heeft veel geld, is bezig haar 5e filiaal te openen en ze is zielsgelukkig met haar man.
Mara heeft een vriend en zorgt voor haar moeder die een auto ongeluk heeft gehad. Ze heeft moeite om haar hoofd boven water te houden, werkt dubbele diensten maar het is niet genoeg.
Wanneer Britt en Richard een weekend weg gaan, gepland door Richard, verdwijnt Richard de ochtend na aankomst. Het B&B blijkt niet te bestaan en dan begint de ellende voor Britt en haar dochters. Waar is Richard en wat is er gebeurd? Britt wordt al snel door de media zwart gemaakt mede door het warrige verhaal van de verdwijning.
Mara komt onder druk te staan wanneer haar vriend Richard bij haar intrekt om te schuilen voor de buitenwereld. Want is Richard wel de lieve vriend die ze hoopte dat hij was?
Het wordt voor de lezer al snel duidelijk dat Richard een vuil spelletje speelt, zowel met zijn gezin als met zijn vriendin. Hij heeft heel veel geheimen die hem tot deze actie aanzetten.

Al lezende ga je je als lezer afvragen hoe jij ermee om zou gaan wanneer je dit overkomt.

De hoofdstukken beginnen met een dag als titel en zijn onderverdeeld in Britt en Mara.
De leesstijl is zeer prettig, geen moeilijke zinsconstructies en geen moeilijke woorden. De karakters zijn goed uitgewerkt en als snel leef je zowel met Britt als met Mara mee.
Mede door de plotwending net na het midden van het boek blijft het einde een verrassing en absoluut onvoorspelbaar.
Het is geen superspannend verhaal maar het heeft wel je complete aandacht en is mede daardoor een heel goed boek.