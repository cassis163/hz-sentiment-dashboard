Bewijs het maar tekent het verhaal op van Mathias De Wolf, die verstrikt raakt in de leugens van de voedselindustrie en supermarktketens. Mathias, een eigenwijze gedreven journalist met een ietwat groot ego, wordt door de chique rijke dame Alberta de Bouzinghe de Rocourt gevraagd om tegen betaling te onderzoeken of haar petekind Keven Braeckeland niet door zelfmoord maar om andere redenen is gestorven. In zijn zoektocht stuit Mathias op bizarre ontdekkingen die ook hem persoonlijk raken.

In eerdere boeken van Rudy Soetewey valt zijn oog voor detail en het dagelijks leven of zoals hij zelf aangeeft “de mens van alledag” op. Bewijs het maar heeft dit ook weer bewezen! Rudy weet je te raken met zijn personages en beeldende manier van schrijven. Daarnaast ontbreekt de nodige humor niet in zijn boeken.

Wel erg verontrustend wat er allemaal plaats vindt in de voedselindustrie. Het zet je als lezer aan het denken. Bewijs het maar maakt je bewust van wat je allemaal door je mond laat glijden en de invloed van grote supermarktketens. Je staat daar nooit zo bij stil maar vanaf dat je het boek hebt gelezen zal dat heel anders worden. Een zeer origineel maar gewaagd onderwerp gegoten in een mooi jasje.

Bewijs het maar is een uniek boek in thrillerland; enig in zijn soort. Iedereen wordt aangeraden om dit boek te lezen. Actueel, bijzonder interessant verhaal, goed uitgewerkte personages en niet te vergeten humor. De titel Bewijs het maar! mag gerust met een uitroepteken worden geschreven en het zou helemaal niet vreemd zijn als Bewijs het maar genomineerd gaat worden voor een grote boekenprijs. *****