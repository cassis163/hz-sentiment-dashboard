De thrillers die Marelle Boersma schrijft, zijn vaak gebaseerd op waargebeurde verhalen en beschrijven actuele misstanden. Daardoor hebben haar boeken kenmerken van zowel fictie als non-fictie. Boersma debuteerde in 2005 met Nephila's netwerk en heeft inmiddels tien boeken op haar naam staan. Een aantal daarvan heeft een prijsnominatie gekregen. Moederziel is haar zevende thriller.

Myrna Klaver is MS-patiÃ«nt en zit daarom in een rolstoel. In de plaatselijke supermarkt ontmoet ze Dave van Dalen en valt meteen voor de charmes van de man. Ze raken bevriend en ontmoeten elkaar regelmatig. Josje, Myrna's jongste dochter, is uit haar kamer gezet en besluit weer bij haar moeder te gaan wonen. Om, zoals ze beweert, voor haar te gaan zorgen. Myrna, die daar geen voorstander van is, stemt met wat tegenzin toch toe. Want Josje is immers wel haar dochter. Josje's wispelturige gedrag, haar wantrouwen tegen Dave, maar ook het vreemde gedrag van de buren zorgt voor de nodige spanningen. En op een dag vindt Myrna de buurvrouw in de tuin. Dood. Onder het struikgewas. Vlak na een ruzie tussen Josje en buurvrouw Ina.

Na de proloog maakt het verhaal een stapje terug naar het verleden. Langzaam wordt vervolgens teruggegaan naar het moment van die proloog. Tussendoor heeft het boek een aantal cursief gedrukte hoofdstukken. Dat is het verhaal van Josje. In de andere verhalen is vooral Myrna het belangrijkste personage. De beide personages zijn redelijk uitgewerkt waardoor een goed beeld van hen valt te vormen.

Hoewel het nergens concreet wordt gezegd, zijn de symptomen die het gedrag van Josje verklaren typerend voor de persoonlijkheidsstoornis borderline. Deze stoornis heeft grote invloed op de relatie tussen Josje en haar moeder. Ook Myrna heeft het niet altijd even gemakkelijk. Want er zijn momenten dat ze zich hulpeloos voelt en in feite ook is. Dat moet toch bijzonder beklemmend zijn en moet psychisch ook wat met je doen. Dat laatste worden door Boersma goed overgebracht.

Moederziel is geen bijzonder spannende thriller. Pas ver over de helft van het boek heeft het boek het eerste moment van spanning. Dat is wanneer Myrna in echt moeilijke omstandigheden komt te verkeren. Ook kent het verhaal zo goed als geen verrassingen, de ontknoping uitgezonderd. Jammer is het dat het vanaf het begin voorspelbaar was wie voor de dood van Ina verantwoordelijk was. Boersma probeert nog wel een aantal personages verdacht te maken, maar eigenlijk is dat wat te doorzichtig.

Ondanks het thema is Moederziel een boek dat erg vlot leest. Dat is te danken aan de prettige schrijfstijl van Marelle Boersma. Daarnaast is de titel van deze psychologische thriller goed gekozen en voor meerderlei uitleg vatbaar. Het is de naam van de stichting waar Dave voor zegt te werken, maar slaat in feite ook op het gevoel dat zowel Myrna als Josje hebben. Toch komt dit boek, dat wel beklemmend is, niet boven de middelmaat uit. Dat is jammer, want Boersma kan beter.