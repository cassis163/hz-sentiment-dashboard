Naarmate we ouder worden merken we dat we veranderen. Dat gebeurt ongevraagd en we voelen ons vaak minder prettig met ons lichaam. Irene Lelieveld heeft over deze veranderingen een boek geschreven.  

De auteur heeft inmiddels een goedlopende praktijk als (auto)kinesiologisch voedingstherapeute en heeft zichzelf ontwikkeld omdat er geen opleiding in Nederland is voor hetgeen ze doet. Ze schrijft haar boeken als ervaringsdeskundige. Lelieveld schreef tot nu toe acht boeken over gezondheid en voeding. Hieruit kunnen we opmaken dat we te maken hebben met een enthousiaste jonge vrouw die zich voornamelijk bezighoudt met gezondheid en gezond eten. Waarom dan nu een boek over de overgang; de auteur is tenslotte nog maar 43 jaar oud als ze besluit dit boek te gaan schrijven?  

Uitgeverij Elmar had haar al eerder verzocht een boek over overgang en overgangsklachten te schrijven, maar dat was voor haar nog niet eerder aan de orde. Nadat ze met klachten naar de huisarts ging bleek uit een bloedonderzoek dat ze in de premenopauze was beland. Ze ging aan de slag met het zelf bij elkaar zoeken van informatie over wat bekend is over 'de overgang' en alles wat daarmee te maken heeft. Alle gevonden informatie en tips over de voeding en de manier van leven heeft de auteur gebundeld in dit boek met tweeëntwintig hoofdstukken, waarin gerelateerde onderwerpen uitgebreid aan de orde komen.  

Wat in De gezonde eter – Wegwijs in de overgang opvalt, is dat het geen kookboek is en zeker geen boek is dat je een bepaalde levenswijze probeert op te dringen. De auteur geeft in de inleiding aan dat gezonde voeding centraal staat in dit boek. Dat heeft ze op een duidelijke manier gedaan. Haar werk als voedingstherapeut is hier goed merkbaar omdat de vele tips vaak betrekking hebben wat we eten. 'Gezond, fit en slank met voeding' is een mooie ondertitel, maar zegt nog niet genoeg over de inhoud; het is meer dan dat. Er worden veel vragen beantwoord die je zou kunnen hebben over het onderwerp en veel tips worden gegeven, ook voor vrouwen die niet in de overgang zijn. Dit boek is een bijzonder uitgebreid en gedetailleerd overzicht van allerlei gevoelens en klachten, die de lezer laten begrijpen wat de overgang en menopauze inhoudt.  

Je hoeft dit boek niet in een keer uit te lezen, wel is belangrijk om allereerst de inleiding, het hoofdstuk over de auteur en het hoofdstuk 'Wat kun je verwachten in dit boek?' te lezen, voordat je in de inhoudsopgave een keuze maakt voor het te lezen stuk. Je kunt op deze manier beter bepalen wat voor jou op dat moment echt belangrijk is.  

Blijf wel steeds je eigen baas, verwacht geen wonderen maar voel je gesterkt door hetgeen in Wegwijs in de overgang geschreven staat. Het is een duidelijke en uitgebreide mening van deze auteur en zeker de moeite waard om in huis te halen.