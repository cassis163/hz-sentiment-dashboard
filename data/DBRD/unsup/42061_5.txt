Als je mij zou vragen om Het Zwarte Hart in één woord te beschrijven, dan zou ik je het antwoord schuldig moeten blijven. Want dit boek kan je niet in één woord beschrijven, zelfs niet in één hele zin.
Het is een hartverwarmend verhaal over de onvoorwaardelijke liefde tussen twee zussen, die alles voor elkaar zouden doen. Net als Scarlett word je verliefd op de wonderlijke wereld van Caraval en natuurlijk ook op de woest aantrekkelijke Jullian. Ze wordt verscheurd tussen het doen van haar plicht en haar eigen, kleurrijke gevoelens.
Het verhaal zit boordevol verrassende wendingen. Telkens wanneer je denkt dat je weet hoe alles in mekaar zit, gebeurt er iets dat je niet zag aankomen. Het gebeurt zelfs zo vaak, dat je het opgeeft en je gewoon laat verrassen.
Stephanie Garber neemt je mee vanaf pagina één en laat je niet meer los. Dit boek heeft alles wat een goed boek nodig heeft: ijzersterke personages, een spannend avontuur, een vleugje romantiek en een snuifje magie.
Laat alle boeken vallen die je nu aan het lezen bent en lees Het Zwarte Hart. Je zal er geen spijt van hebben.