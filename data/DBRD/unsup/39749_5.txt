Een ruime 9 tot een 9,5 voor 'De circuits in je ogen'. Dit boek las ik als deel van de bundel 'De eilanden van de avond', uit 1993. Al wat ouder dus, maar had ik voor geen goud willen missen. Het boek wordt gekenmerkt door de ongeremde verbeelding van Tais, die met ogenschijnlijk gemak de meest vreemde wereld uit zijn hoge hoek tovert, voorzien van kleurrijke details, die ook nog passen, en voor een groot deel ook nog eens een zekere wetenschappelijke geloofwaardigheid. Zijn taalgebruik past bij die verbeelding, evocatieve woorden, maar geen overdreven lange zinnen of ingewikkelde constructie. Niet mooischrijverij om de mooischrijverij, maar werkelijke versieringen in de vorm van taal met als doel de lezer te betoveren. De verhalen zijn ook niet langer dan ze moeten zijn, bevatten geen onnodige uitwijdingen en bouwen op zorgvuldige wijze op naar het slot, dat eigenlijk bijna altijd onverwacht is, maar kloppend. Tais schaamt zich er niet voor dat in zijn verhalen de ideeen het belangrijkst zijn, precies zoals het hoort in het genre. Het type SF van deze bundel waardeer ik heel erg. Fantastische werelden, maar met een wetenschappelijke onderbouwing, en daarin verhalen die op een onverwachte wending afstevenen, die je ook nog eens anders naar de wereld in kwestie doen kijken. Ik vond 'Silicium snelwegen' geweldig. Het begint als een standaard 'Honey I shrunk the kids' of 'Tron' type verhaal, maar de hoofdpersonen stuiten al snel op vragen omtrent hun identiteit. De bizarre wereld op een computerchip is verbeeldingsvol weergegeven. Het verhaal 'In het kielzog van oeroude steden' speelt zich af in een getransformeerd zonnestelsel, dat op het eerste zich bizar lijkt, maar toch aan regels gehoorzaamt. Ook weer een voorbeeld van Tengs ongebreidelde fantasie. En 'Drie snapshots van Utopia' was serieuzer, maar werkte heel erg goed. Vooral de openbaring over de hoofdpersoon aan het eind. Eentje die me zal bijblijven. Eigenlijk zijn alle verhalen in dit deel zo'n 4,5 sterren waard. Deze bundel kan zich meten met het beste wat ik van internationale auteurs heb gelezen en blijft me ook na het lezen bij. Een voorbeeld dat navolging verdient en mocht je deze bundel tegenkomen, aarzel dan niet hem aan te schaffen of te lenen en te lezen!