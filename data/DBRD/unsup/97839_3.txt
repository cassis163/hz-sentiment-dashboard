Het verhaal komt, zoals vaak bij King, pas op gang na een uitgebreide introductie van alle personages die later in het verhaal een eigen rol gaan spelen. Het is dan ook even inkomen, maar gelukkig volgt de eerste actiescene al snel (en hoe!). Het is een dik boek; maar liefst 800 pagina's. Veel passages bevatten uitgebreide achtergrond beschrijvingen van de personages. Tussendoor krijg je telkens kleine stukjes nieuwe informatie over de hoofdverhaallijn. Het resultaat is dat het boek leest als een Netflix serie; je blijft lezen omdat je wil weten hoe het afloopt en gaandeweg leer je alle personages steeds beter kennen. De namenlijst voorin is dan ook geen overbodige luxe.

Al met al is het een heerlijk boek; je bent er echt wel even zoet mee en het verhaal ontvouwt zich langzaam maar gestaag naar een explosieve climax. De clou zal niet ieders smaak zijn - misschien net te belerend. En niet alle karakters maken evenveel indruk, waardoor je soms vergeet wie wie is. Wat King heel goed doet is dat alles zich in een klein stadje rondom een kleine groep mensen afspeelt. Dat geeft het verhaal een menselijk maat en voorkomt dat het een 'Amerika-redt-de-wereld' verhaal wordt.