Doordat ik zo enthousiast was over deel 1 (Eenzaam en extreem ver weg) had ik hoge verwachtingen van dit boek.

Helaas zijn die verwachtingen uitgekomen. Het boek begint met dat Seren, Dom, Mariana en Ezra op een wild vreemde planeet terecht komen. Het lijkt op de Aarde, maar is toch flink anders. Er zijn rare planten, gek weer, rare vissen en een ruige zee. Dit stuk was ontzettend interessant, maar soms ook wat langdradig. Het stukje survival en een nieuwe planeet ontdekken vond ik heel cool, maar uiteindelijk dacht ik, gaat er nog iets gebeuren of blijven ze voor altijd op dat strand liggen?

Dan besluit het viertal verder te gaan reizen, om een betere woonplaats te zoeken. Op het strand is het weer erg onvoorspelbaar, nat en er is niet veel eten en beschutting. En wat het viertal dan overkomt als ze op een ander stuk land aankomen, gooit wel even roet in hun planning.

Qua personages vind ik Mariana en Ezra nog het leukste. Seren is een onzekere puber, Dom communiceert niet en iedereen doet eigenlijk maar wat. Dit boek was juist dé kans geweest om de personages meer diepgang en persoonlijkheid te geven. Helaas heeft Kate Ling deze kans laten liggen. Bovendien gooit Kate ongeveer halverwege het boek een boel verhaallijntjes uit, die zij dieper had uit kunnen werken waardoor het boek wat meer uniek zou zijn. Ze schept een prachtige wereld met verschillende bijzonderheden, maar uiteindelijk wordt het een beetje een replica van De 100.

MAAR, dit alles wil niet zeggen dat ik het boek niet goed vond. Om eerlijk te zijn, weet Kate Ling mij wel steeds te boeien waardoor ik na ieder hoofdstuk wel door wil lezen. Er gebeurt na een poos ineens zo veel tegelijk in het boek, én omdat Kate een bijzonder element in het boek toevoegt, wil je die wereld samen met het viertal echt wel beter onderzoeken. Ondanks alle gevaren dat het met zich meebrengt.

Ik moet wel even realistisch blijven, het zijn pubers die ieder een eigen reden had om te ontsnappen van het ruimteschip en die dus landen op een vreemde planeet. Gedragen pubers zich zo, zoals het viertal zich gedraagt? Ik denk dat ik na twee dagen al een verloren zaak was geweest. Zij zijn heel inventief, maar toch op een beetje een manier die ‘kneuzig’ is. Zou ik prikkelbaar en jaloers zijn? Ja. Zou ik het kunnen relativeren? Gen idee.

Al met al een prima boek. Ik verwacht zelf geen deel drie, omdat ik het boek best een gesloten einde vond hebben, ook al zijn er nog dingen die niet helemaal afgerond zijn in het verhaal. Kate Ling heeft wat kansen laten liggen, máár het is haar wel gelukt om een verhaal te schrijven waardoor je door wilt blijven lezen. Net als deel 1, had ik dit boek ook in een dag uit. En dat zijn toch altijd wel de fijne boekjes!