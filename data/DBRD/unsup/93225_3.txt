Het is alweer even geleden dat ik De verzamelaar heb gelezen en ik merkte tijdens het lezen van Bloeden zal je dat ik soms diep in mijn geheugen moest graven. Wat mij betreft had Diana zo af en toe wel even mogen teruggrijpen op belangrijke gebeurtenissen uit het eerste deel. De verhaallijn uit De verzamelaar zet zich voort in het tweede deel, waar Spencer weer een pittige zaak op zijn bord krijgt en Jennifer nog kampt met de nasleep van haar ervaringen met een stalker. Spencer moet noodgedwongen bepaalde zaken geheim houden voor Jennifer, dat ervoor zorgt dat er afstand tussen hen ontstaat. Iets waar ze het allebei op hun eigen manier moeilijk mee hebben.

Diana zet meerdere lijntjes uit en werpt ook diverse rookgordijnen op die soms wat verwarrend zijn, omdat ze niet direct met het verhaal te maken lijken te hebben. Hopelijk krijgen deze een plaats in het volgende boek. Tussen alle bloederige toestanden door weet ze de dader meesterlijk verborgen te houden en dit komt uiteindelijk als een verrassing. De hoofdstukken zijn kort en de schrijfstijl krachtig. Samen zorgt dit voor veel vaart in het verhaal waardoor het boek supervlot leest. Spanning is continue aanwezig, maar bouwt zich op naarmate de ontknoping in zicht komt. En dan eindigt het boek met een mooie cliffhanger en staat alles in stelling voor deel drie.

Bloeden zal je is spannend, luguber, verrassend en in een krachtige en vlotte stijl geschreven. Leuk om te weten is dat Diana het boek zelf heeft uitgegeven, haar man de cover heeft verzorgd en dat ze actief betrokken is geweest bij het maken van de boektrailer. Minpunt zijn de vele foutjes die in het boek zijn achtergebleven, maar met een goede eindredactie gaat dat bij het volgende boek helemaal goed komen. Ik kijk in ieder geval reikhalzend uit naar het derde deel.