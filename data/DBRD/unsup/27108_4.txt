Stephen Hawking is een belangrijk natuurkundige, wiskundige en kosmoloog. Al op 21-jarige leeftijd kreeg hij de diagnose ALS en voorspelden de artsen dat hij hooguit nog drie jaar te leven had. Het medisch wonder Hawkings is inmiddels al meer dan 50 jaar verlamd en spreekt door middel van een stemcomputer. Hij schreef enkele belangrijke boeken voor volwassenen over het heelal en is bij groot en klein bekend door zijn vele gastoptredens in allerlei tv-series en films zoals De Simpsons, Fairly Odd Parents en Star Trek. Sinds enkele jaren schrijft hij samen met zijn dochter Lucy kinderboeken en waar kunnen deze boeken anders over gaan dan over het heelal?  

De ouders van George zijn milieuactivisten en weren alle moderne technologie uit hun huis. Er staat geen auto voor de deur, elektrische apparaten zijn verboden en het ergste van alles is dat hun zoon George geen computer krijgt. George kan zijn geluk niet op als zijn nieuwe buurman een wetenschapper blijkt te zijn. Hij raakt bevriend met zijn buurmeisje Annie en al snel gaan zij samen op ontdekkingsreis met Kosmos, de supercomputer van Annies vader. Ze zweven door het heelal langs sterren, planeten en astroïden. Wanneer George op school per ongeluk zijn mond voorbijpraat over de computer komen Kosmos en Annies vader in gevaar. De wetenschapper verdwijnt in een zwart gat en Annie en George zijn de enigen die hem kunnen redden.  

George – De geheime sleutel naar het heelal is het eerste deel van een spannende serie voor avontuurlijke jongens en meisjes. De oorspronkelijke titel is: George’s Secret Key to the Universe. Het boek is vertaald door Aimée Warmerdam. Naast een goed verhaal bevat het boek ook nog eens heel veel informatie over het heelal. Laten we het een ‘cursus kosmologie voor beginners’ noemen. Deze informatie staat steeds in een grijs kader. Zo lezen we allerlei belangrijke weetjes over de maan, het licht, kometen, temperatuur, planeten en zwarte gaten. Vooral dat laatste is heel fijn, want zo weet je waar de vader van Annie in verdwenen is.  

Het boek staat vol met vrolijke zwart-wit illustraties van Daniëlle Futselaar. Daniëlle tekende alle belangrijke personen en hoogtepunten die in het verhaal voorkomen. Verder staan er twee maal acht bladzijden in vol kleurrijke foto’s van sterren, planeten en kometen.  

Er komen veel thema’s voorbij in het boek zoals: milieu, pesten, school, vriendschap en goed en fout. Er zit er ook een boodschap in het verhaal. George’s vader en Annies vader zijn elkaars tegenpolen. De één wil niets met technologie te maken hebben, terwijl de ander veel te ver gaat. Beide hebben het beste met de wereld voor. Is het milieu echt te redden als je zo groen leeft als de vader van George? Of moeten we een oplossing zoeken in de technologie, zoals Annies vader?  

Het verhaal rondom George en Annie is goed te lezen voor kinderen van negen jaar en ouder. De informatie over het heelal is een stukje moeilijker. Deze informatie is ook ontzettend interessant voor volwassenen (bijvoorbeeld leerkrachten) om te lezen. De serie hoort daarom echt in een schoolbibliotheek thuis. Na een lesje over de ruimtevaart, zullen kinderen van groep 6, 7 en 8 echt in de wolken zijn met deze serie.  

Of het Omniversum in Den Haag Kosmos geleend heeft van de wetenschapper uit het boek is niet bekend, maar zeker is wel dat je er op dit moment ook zo’n mooie ruimtereis kunt maken. De film A Beautiful Planet draait nog tot en met januari 2017. Dat de Melkweg geen veilige kinderspeelplaats is hebben we in het boek wel kunnen lezen. Daarom word je tijdens je ruimtereis in het Omniversum begeleid door niemand minder dan astronaut André Kuipers.