Draken zijn gevreesde wezens in Firgaard, ze hebben zich tegen de mensen gekeerd. Ooit waren ze geliefd en werden ze bereden maar op een dag keerde de grootste en machtigste draak zich tegen zijn berijder en volgde er vlammenzeeÃ«n in het koninkrijk. Draken werden niet meer als heilig en geliefd gezien maar als gevaar dat gestopt moest worden.

Draken doen het goed op oude verhalen. Het versterkt ze, daagt ze uit, lokt ze. Echter zijn de oude verhalen verboden. Ze mogen niet gesproken of verteld worden omdat ze te krachtig zijn en omdat het volk zich tegen de Oude heeft gekeerd.

Asha is een machtige krijger. Ze doodt draken bij de dozijnen. Wat niemand echter weet is dat ze in het geheim oude verhalen fluistert om de draken naar zich toe te lokken. Het is als honing voor bijen, draken MOETEN de verhalen wel horen. Wat hebben die verhalen en de draken toch met elkaar? Waarom hebben de draken zich tegen de mensen gekeerd? Waarom zijn de oude verhalen verboden?

Asha is een powervrouw. Ze staat haar mannetje in Firgaard. Ze is de dochter van de koning en tevens de Iskari. Waar zij komt sterven draken en men is bang voor haar. Ze heeft een tekenend litteken, een enorme brandwond, op haar gezicht die ze heeft opgelopen toen ze het opnam tegen de meest gevreesde draak, Kozu. Ze is toen gered door de commandant van haar vaders leger en als dank heeft de koning haar uitgehuwelijkt aan hem. Hij is echter een tiran. Een smerige, wellustige en gevreesde tiran en Asha wil absoluut niet met hem trouwen. Daarom heeft haar vader haar een uitweg gegeven. Dood Kozu en je huwelijk is niet meer nodig. Asha gaat dus op pad om het op te nemen tegen de draak die haar zoveel jaar geleden zo ernstig heeft toegetakeld dat de littekens nog op haar lichaam staan...

Personages
Asha laat niet met zich sollen en is slim. Ze heeft ook een enorme hekel aan zichzelf. Ze is zondig. Ze brengt dood en verderf als Iskari en bedriegt iedereen door oude verhalen te vertellen. Ook is ze lelijk door haar litteken. Ik vond het jammer om te lezen dat ze zo'n hekel heeft aan zichzelf maar ik kan het me zo goed voorstellen.  Het is zo goed beschreven! Ze schaamt zich voor waar ze het beste in is, voor wat haar maakt tot wat ze is.

Asha is uitgehuwelijkt aan Jarek. Gadverdamme wat een kwal. Ik heb echt moeite met dit soort mannen in boeken. Dominante eikels die doen alsof vrouwen niks zijn. Die wreed zijn. Geen respect hebben voor levens. Maar dat is juist de bedoeling. Je gaat Jarek net zo smerig vinden als Asha hem vindt.

Torwin is een slaaf, een skral, van Jarek. Niemand mag Asha aanraken vanwege haar rol als Iskari maar toch raakt hij haar aan als Asha hulp nodig heeft met het verbinden van een van haar wonden na een gevecht met een draak. Waar Asha stoer en onaanraakbaar is, is Torwin lief en toegankelijk. Waar Asha bang is, is Torwin dapper. Deze karakters zijn elkaars tegenpolen maar vullen elkaar aan als Ying en Yang. Torwin maakt dingen bij Asha los die ze uit alle macht probeert te onderdrukken.

Safire is de nicht van Asha maar is een onrechtmatig kind. Een kind dat geboren is bij een skral, een slaaf. Ze wordt echter gedoogd door haar vader maar wordt als skral behandeld. Dax is de broer van Asha, de kroonprins en is een stille mysterieuze jonge man.

Opbouw
Vanaf het begin voel je al dat er iets niet klopt. Er borrelt iets. Een intrige, een complot, een twist. Je weet dat het gaat komen maar je weet niet wat het is. Als je uiteindelijk bij die twist komt valt je mond open!

Er gebeurt genoeg in het verhaal en het leest lekker door. Er is nooit een moment dat je denkt, he wat duurt dit lang. Er zitten genoeg lagen in om het interessant te houden en op bijna elke laag gebeurd regelmatig iets dat het verhaal enorm interessant maakt. De groei van Asha is ook mooi en goed opgebouwd. Je ziet hoe Asha is in het begin en je merkt dat ze steeds opener wordt en achter dingen komt die haar hele leven omgooien. Ik vond het echt heel tof om dat te lezen.

Serieus, het zit zo goed in elkaar! De hele geschiedenis van Firgaard, de Oude, Kozu, alles wordt stukje bij beetje verteld en helderder en OMG... Zo goed!

Setting
Het verhaal speelt zich af in het Midden-Oosten. Je ziet tempels voor je, woestijnen, Oosterse gewaden. Het stadcentrum wordt medina genoemd, vooral de woorden voor bepaalde kledingstukken zijn Oosters, bijvoorbeeld een kaftan. Dit maakt een wereld waar je heerlijk in weg kunt duiken, waar je de tempels en klederdracht voor je ziet, de kruiden ruikt en de warmte om je heen voelt. Ik heb nog maar weinig boeken met een setting als deze gelezen en ik vond het heerlijk!

Cover
Even een puntje dat echt aangestipt moet worden. Dit boek ziet er FANTASTISCH uit. Het pakt de gehele 'feel' van het boek met Asha als powervrouw, een draak, een woestijnstadje. Prachtig! Ook is de binnenkant van de dustcover een poster waarin je ook Asha en een draak ziet. Heeeeel erg tof! De draak doet me wel erg denkan aan Drogon in Game of Thrones.

Eindoordeel
Ik heb echt genoten van dit boek. De vele dimensies houden het boek interessant en de Oosterse setting is ontzettend verfrissend. Asha is een niet stereotype powervrouw en dat maakt haar erg realistisch als drakenjager. Ook vond ik de draken en de verboden oude verhalen origineel en goed uitgewerkt. De onthulling richting het einde maakt dat je hunkert naar meer! Dit boek verdient voor mij echt 5 sterren voor orginaliteit en uitwerking. Voor liefhebbers van Rebel in de Woestijn, Game of Thrones en Talon.