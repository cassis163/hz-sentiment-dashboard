Hannelore Bedert schrijft met Lam haar eerste boek. Ze is al bekend van haar Nederlandstalige liedjes (vooral in Vlaanderen), maar heeft nu dus ook een roman op haar naam. Een geslaagd debuut!

Lucia woont alleen in de stad. Ze leeft een vrij desastreus leven. Ze denk niet aan de lange termijn en maakt meer vijanden dan vrienden. Dan overlijdt haar vader en keert ze min of meer verplicht terug naar het dorp waar ze is opgegroeid.

Vervolgens lees je door middel van veel terugblikken over de jeugd van Lucia en over alles dat ze bij haar terugkeer tegenkomt. Deze tijdvlakken wisselen elkaar af en zorgen ervoor dat het verhaal spannend is en prettig leest. Lucia heeft vrij veel meegemaakt in haar jeugd. Met een aantal zaken lijkt ze te kunnen afrekenen bij haar terugkeer. Geldt dit voor alle zaken uit haar verleden?

Lam is een goed debuut van een talentvolle schrijver. Er zijn romans die prachtig zijn geschreven en er zijn romans die een sterk plot hebben. Deze reken ik vooral tot het laatste genre. Dat wil niet zeggen dat het slecht is geschreven, absoluut niet zelfs. Het leest prettig en gemakkelijk. Hier en daar laat het zich wat eenvoudig voorspellen, maar dat stoort eigenlijk niet. Bedert hoeft zich niet langer alleen op haar muziek te richten, want ook als schrijver heeft ze een toekomst. Drie sterren.