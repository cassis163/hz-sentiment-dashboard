Jörg Isringhaus (Wuppertal, 1960) debuteerde in 2012 succesvol met zijn thriller Zoon van Odin. Hij heeft geschiedenis en Duitse taal- en letterkunde gestudeerd en werkt momenteel als journalist bij de Rheinische Post in Düsseldorf.
In Een vreemde vijand  pakken we de draad weer op waar Zoon van Odin  eindigde: bij het ombrengen van zijn broer Edgar raakte Richard Krauss zwaargewond. Eigenlijk had hij de strijd daarna al opgegeven. Na de dood van zijn geliefde Hanna wilde Krauss namelijk niets liever dan ook sterven. Helaas wordt hem dat niet gegund, zijn leven wordt gered door XXX, die hem onderbrengt bij een Joodse arts en zijn gezin. Het is mede door hen dat Krauss besluit zijn oorspronkelijke missie, het doden van Adolf Hitler, weer op te pakken. Om zijn doel te bereiken besluit Krauss eerst tot het ombrengen van Hermann Göring, maar met zijn doelwit al in het vizier ontdekt hij dat de nazis zijn nieuwe geliefde Oda, de nicht van Göring en tevens de vrouw die in Zoon van Odin  een zeer belangrijke rol speelde, hebben opgepakt. Hij weet ook waarom: de nazis willen achter de verblijfplaats komen van het kind dat door Oda en Krauss in veiligheid is gebracht. Een kind dat, als het opnieuw in handen komt van de nazis, de hele wereldgeschiedenis een andere wending kan geven. Opnieuw ziet Krauss zich genoodzaakt zijn missie op een laag pitje te zetten, vooral als blijkt dat hijzelf prooi is geworden van een nietsontziende moordenaar, in dienst van Göring: Heinrich Hansen, een man die het doden tot een kunst verheven heeft tijdens een maandenlang verblijf bij indianen in het Amazonegebied. Jacht makend op elkaar trekken Krauss en Hansen van Berlijn naar Brazilië, niets en niemand ontziend, om uiteindelijk de beslissende confrontatie aan te gaan.
Net als in Zoon van Odin  speelt Een vreemde vijand  zich af aan de vooravond van de Tweede Wereldoorlog. De dreiging is overal merkbaar en dat gevoel weet Isringhaus weer uitstekend neer te zetten. Krauss lijkt te groeien in zijn rol. Van de eerst nog levensmoeë ex-zoon van Odin ontwikkelt hij zich steeds verder tot een sterke en sympathieke man met een enorme hoeveelheid zelfkennis en de drang om te beschermen wat hem lief is. De hoofdstukken die daarover vertellen worden afgewisseld met die van Heinrich Hansen. We leren hem kennen enkele jaren voor de oorlog, als hij meegaat op een expeditie naar het Amazonegebied. We lezen over zijn verblijf bij de indianen en de transformatie die hij daar ondergaat en die hem maakt tot de meedogenloze man die uiteindelijk naar Duitsland terugkeert. De man die moord voor de lol, en waarbij zelfs onschuldige voorbijgangers niet aan zijn barbaarse grillen ontkomen.
Maar niet alles draait om deze twee mannen, al spelen zij wel de belangrijkste rollen. Ook prominente (Duitse) figuren uit de geschiedenis van de Tweede Wereldoorlog komen voorbij: Hermann Göring, Reinhard Heydrich, Heinrich Himmler. Allen dragen zij bij aan wederom een goed verteld en spannend spionageverhaal, dat je onderdompelt in een adembenemend kat-en-muisspel. De spanning en de dreiging die tussen alle personages sluimert is bijna tastbaar, in het bijzonder de haat en de woede tussen Krauss en Hansen. Als lezer hoop je dat het goede overwint, al ga je daar op een bepaald moment aan twijfelen. En dus is zo snel mogelijk doorlezen de enige optie om te zien wie van de twee het overleeft.
Wederom heeft Isringhaus een spionagethriller van formaat geschreven. Het is heel goed los van het eerste deel te lezen, al zullen sommige dingen beter te begrijpen zijn met meegenomen informatie uit Zoon van Odin. Niettemin is het lezen van Een vreemde vijand  puur genieten! Opnieuw complimenten voor Isringhaus dat hij de stijl en spanning uit zijn debuut heeft weten vast te houden in zijn tweede boek.