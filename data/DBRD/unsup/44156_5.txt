"Het hoort dus als volgt te gaan. Je bent schrijver; je schrijft een paar boeken waarin een personage voor een reeks figureert. Je hebt mazzel en de rechten op je personage vallen in handen van een productiebedrijf; vervolgens bewerkt iemand je verhalen tot een film of tv-serie. Zoals verwacht sloeg inspecteur John Luther het tegengestelde pad in", aldus auteur Neil Cross in zijn dankwoord.
Cross heeft zijn sporen verdiend als schrijver van boeken en scenario's. Hij publiceerde enkele psychologische thrillers, maar ook een literaire autobiografie over zijn moeizame jeugd. Daarnaast schreef hij als scenarioschrijver onder andere mee aan de spionageserie 'Spooks' en de horrorfilm 'Mama', en hij is de bedenker van Luther, een tv-serie van de BBC met Idris Elba in de hoofdrol. Dezelfde Luther is nu hoofdpersoon van een boek.
Meestal is een 'ver-boeking' van een televisieserie of film maar matig interessant, maar Cross bewijst dat het tegendeel ook waar kan zijn. Hij neemt fans van de tv-serie Luther mee naar het verleden van John Luther, dat de 'Detective Chief Inspector' maakte tot het ongeleide projectiel dat hij kan zijn. En voor wie de BBC-serie (uitgezonden op Canvas en RTL Crime) nog nooit heeft gezien, is Luther - De roeping een geweldige kennismaking met een intrigerende hoofdpersoon.
Luther is namelijk niet de eerste de beste. Hij lost vrijwel al zijn zaken op en heeft een geweldige reputatie. Dat lijkt vooral te komen doordat hij zich obsessief vastbijt in zijn zaken, en een compassie voelt met de slachtoffers die bijna gevaarlijk voor hemzelf te noemen is. Wanneer hij een onderzoek doet, vreet dat aan hem, en moet alles wijken. Ook zijn privéleven en zelfs officiële politierichtlijnen. Desnoods zelfs de wet.
De zaak waar Luther in deze prequel op de tv-serie aan werkt, begint met de brute moord op een jong echtpaar. De moord zelf is al behoorlijk gruwelijk, maar het feit dat de ongeboren baby van de hoogzwangere vrouw verdwenen is, slaat alles. In een race tegen de klok gaat Luther op jacht naar degene die de zuigeling meenam, en probeert hij diens motief te doorgronden.
Wat maakt dat deze thriller onder je huid gaat zitten, is een combinatie van het hoge tempo, de gejaagde en scherpe schrijfstijl en de wisselingen in perspectief tussen Luther, diens echtgenote Zoe en degene op wie Luther jaagt. Cross weet de informatie meesterlijk te doseren, waardoor je af en toe een fractie voorloopt op Luther, maar je daar soms nauwelijks van bewust bent en op vrijwel hetzelfde moment als Luther tot een inzicht of ontdekking komt.
Ook de formulering in de tegenwoordige tijd, iets dat in de eerste pagina's even wennen is, draagt bij aan het hoge tempo en de directheid. Cross sleept je mee de pagina's in, het verhaal in, om je nauwelijks meer los te laten. Je wilt doorlezen, weten hoe het zit en ontdekken of Luther zichzelf in de hand weet te houden. Als je het boek dan dichtslaat, wil je eigenlijk alleen maar meer. En dan heb je geluk als je de tv-serie nog niet kende, want de eerste twee seizoenen van Luther zijn op dvd verkrijgbaar...