Een recensie schrijven over een boek van Aspe is nooit makkelijk. Ik heb van deze auteur nog nooit een echt slecht boek gelezen, maar helaas ook geen waar meesterwerk. Ik betrap mezelf er wel telkens op dat wanneer er een nieuwe Aspe verschijnt, ik onmiddellijk naar de boekhandel loop en het boek binnen een week uitlees!
Bankroet is zeker niet het beste boek uit de reeks. Het verhaal komt voor mij nogal dunnetjes over. De manier waarop Van In bij het onderzoek betrokken raakt, is eerder ongeloofwaardig en ook de personages zijn mager omschreven en dus oninteressant. De spanning was op sommige momenten ver weg. Van In rookt nog altijd als een ketter en zuipt duvels zoals een koe water, maar toch... Na enkele zeer goede "Van In's" is dit een van de mindere uit de reeks. Wat opvalt is dat Aspe meer dan vroeger zijn eigen visie verwerkt in zijn boeken (In Bankroet onder meer over het rookverbod en andere regeltjes in onze maatschappij). Een van de sterke punten van zijn boeken zijn voor mij het vertrouwen in en van de hoofdpersonages. Is het door de beperkte inbreng van Carine Neels, commissaris De Kee en "slot" dat dit boek mij minder aanspreekt? Het volgende boek van Aspe zal ik evengoed kopen en hopelijk is dat w√©l een top-thriller. Slecht is Bankroet niet, maar van onze meest succesvolle Belgische auteur mag men meer verwachten!