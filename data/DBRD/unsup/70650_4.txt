Macht erotiseert. Naar aanleiding van de relaties tussen president Jack Kennedy met Marilyn Monroe en president Bill Clinton met Monica Lewinsky zijn daar boekwerken over vol geschreven. De laatste seksuele relatie die veel opzien baarde was die tussen Dominique Strauss-Kahn (toenmalig president van het IMF) met een hotelmedewerkster in New York en jaren daarvoor met een Franse journaliste. Met name de DSK-affaires hebben model gestaan voor Nacht in Parijs, het nieuwste, ingenieus geconstrueerde, boek van Michael Berg.
Hoofdpersoon in Nacht in Parijs is Chantal Zwart, de journaliste die bekend werd met haar reportages voor het lokale radiostation in Limousin. Eén boek heeft Chantal rust gekregen omdat auteur Michael Berg tijd nodig had voor zijn zeer persoonlijke roman Hôtel du Lac. Maar nu is Chantal er weer, in al haar beeldschone, blonde glorie. Inmiddels heeft ze het platteland verlaten voor de grote stad, is ze de trotse eigenaresse van een mooi appartement in Parijs en freelance journaliste voor de internetkrant VOX.
Op een dag wordt ze gebeld door haar Nederlandse studievriendin Naomi. Zij heeft zich na een vernissage in een kunstgalerie laten meetronen door de invloedrijke politicus Guy Lavillier, een befaamd rokkenjager. Als zij zich in zijn kantoorpand aan het liefdesspel willen overgeven begint hij te schokken en te schuimbekken. Hij sterft ter plekke. Naomi vlucht in wilde paniek en vraagt Chantal om hulp. Chantal leeft met haar vriendin mee, maar ziet tevens een goed verhaal in de gebeurtenis. Als ze, om zichzelf te overtuigen, in het kantoorpand van Guy gaat kijken, blijkt het lijk verdwenen te zijn.
Inmiddels is door een anonieme Albanees een huurmoordenaar ingehuurd die het voorzien heeft op Naomi en later ook op Chantal. Het doen en laten van de moordenaar loopt als een rode draad door het verhaal waarin Chantal en de gepensioneerde hoofdcommissaris Jarre proberen uit te vinden waar het lijk van Guy Lavillier gebleven is, en wie hem vermoord heeft. De lijst van mensen die de ultrarechtse politicus haten is eindeloos. Als Chantal bovendien ook nog in aanraking komt met een jonge Roma die van de moord verdacht wordt en samen met hem de echte dader probeert te achterhalen, wordt het helemaal ingewikkeld. Allerlei partijen jagen achter elkaar aan.
Maar daar blijft het niet bij. In cursieve intermezzos verhaalt Michael Berg de dagboekaantekeningen uit de woelige jaren 60 van een jong boerenmeisje dat vanuit haar meisjeskamer in een villa aan de overkant allerlei jongelui zag die zich overgaven aan drugs, drank en orgiën. Het waarom van deze cursief gedrukte dagboekaantekeningen wordt de lezer pas in een laat stadium duidelijk, maar is een wezenlijk onderdeel van de plot. Dat geldt overigens voor veel ogenschijnlijk niet ter zake doende details en flashbacks. Alles grijpt kunstig in elkaar.
Michael Berg heeft een zeer complex geconstrueerde roman geschreven waarin tal van verhaallijnen door elkaar lopen, intriges en eventuele verdachten elkaar in hoog tempo afwisselen en waarin een goed beeld wordt gegeven van de politieke en maatschappelijke problemen van het huidige Frankrijk. Zijn observaties zijn consciëntieus, zijn beschrijvingen zeer gedetailleerd. Ook zijn kritiek op ultrarechtse politici en vooroordelen tegen Roma's is overtuigend.
Nacht in Parijs is een boek met een sterke plot en tal van ingenieuze plotwendingen. Van begin tot het eind intrigerend en verbazingwekkend knap geschreven.