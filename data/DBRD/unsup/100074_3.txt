Floortje zit in de vierde klas op de middelbare school. Ze heeft een prima leven, maar ze heeft één probleem: ze heeft continu te weinig geld. Ze weet niet zo goed hoe ze daar mee om moet gaan. Dan stellen haar ouders op de dag voor dat ze kleedgeld krijgt. Ze zal dan in het jaar ongeveer 1000 euro krijgen. Dat lijkt haar een geweldige oplossing. Al snel blijkt dit niet echt een oplossing voor haar. Ze moet geld lenen bij haar broertje en haar vriendinnen om al die mooie kleding te kunnen betalen. Ook het baantje bij de Albert Heijn lijkt niet voldoende. Misschien moet ze geld van haar ouders gaan stelen?

Hans Mijnders kiest er met Blut! voor een realistisch probleem te schetsen: geldproblematiek. Door de huidige maatschappij hebben veel jongeren geldproblemen en het is makkelijker schulden op te lopen dan in veel gevallen wordt gedacht. De thematiek in Blut! is dan ook zeker niet misplaatst: veel jongeren zouden dit verhaal moeten lezen. De manier waarop Floortje in de schulden raakt, is niet ondenkbaar. Veel van haar acties en gedachten zijn logisch en passen bij iemand van haar leeftijd. Mijnders laat hiermee zien dat hij zich goed kan verplaatsen in de hoofdpersonage.

Echter, Blut! bevat weinig om een verhaal echt diepgang te geven. Floortje wordt verliefd op de stoerste jongen van de school, ze reageert op alles heel naïef en ze handelt zonder te denken. Dat maakt het boek af en toe wat cliché en daardoor wordt het verhaal minder interessant. Mijnders had er goed aan gedaan nieuwe of originele elementen aan het verhaal toe te voegen. De gebeurtenissen volgen elkaar op logische wijze op, maar zorgen nauwelijks tot niet voor verrassing. Ook het einde van het verhaal is verwacht en zal door menig lezer voorspeld kunnen worden. Helaas brengt Blut! daarmee niet de verrassing en de voldoening die vooraf verwacht zou kunnen worden.

Hans Mijnders brengt in Blut! een boeiende thematiek ten tonele, maar verzaakt in het aanbrengen van diepgang. Met Floortje zet hij een stereotype middelbare scholier neer en daarmee laat hij min of meer zien dat alleen naïeve scholieren schulden op kunnen lopen. Interessanter was geweest wanneer de ‘perfecte leerlinge’ in de schulden zou raken. Echter, het verhaal leest prettig weg en de schrijfstijl is aansprekend. Menig lezer zal zich kunnen vinden in de ideeën en handelingen van Floortje. Blut! vormt een goede waarschuwing als het gaat om handelen met geld.