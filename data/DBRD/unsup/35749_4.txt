Het verhaal pakte me vanaf blz. 1 en heeft me in zijn greep gehouden tot het eind. Journaliste Benthe Berg, altijd in voor een stevige reportage, krijgt het vreselijke nieuws dat haar 5 jaar oude dochtertje Céline is misbruikt door pedofiel Rick V. Als moeder kan ik zo goed begrijpen wat er door je heen gaat als blijkt dat je kind slachtoffer is geworden van een pedofiel. En als zo iemand er dan ook nog eens met een lichte straf van af komt en “beschermd” wordt door de kleine dorpsgemeenschap, kan ik me heel goed voorstellen dat het een kleine stap is om het recht in eigen hand te nemen. Een dorpsgemeenschap die bovendien Benthe en haar gezin, door haar verslaggeving over de zaak, met de nek aankijkt en bijna haar in plaats van Rick V. op de beschuldigdenbank plaatst. Milou beschrijft het proces waar Benthe door heen gaat, van ongeloof tot pure wanhoop en de gevolgen die dat heeft voor haar persoonlijke situatie, heel geloofwaardig. Door deze afschuwelijke gebeurtenis komt ze op het spoor van de vermissing, jaren geleden, van het zusje van Rick V. Zij vermoedt dat hier meer aan de hand is en ze probeert de onderste steen boven te krijgen. En als klap op de vuurpijl wordt ze ook nog eens bedreigd door een gestoorde moordenaar. Uiteindelijk komt alles op het eind samen met een voor mij toch onverwachte plot. Dit was mijn eerste kennismaking met de auteur en het zal zeker niet de laatste zijn. Door de cliffhanger op het eind kan ik bijna niet wachten op de volgende Benthe Berg. Een echte aanrader!