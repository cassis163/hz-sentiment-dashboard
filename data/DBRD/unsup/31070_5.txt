Noorwegen, Gudbrandsdal -1880- Astrid Hekne droomt van een leven dat meer inhoud geeft, en niet alleen maar bestaat uit trouwen, kinderen krijgen en het land bewerken. In datzelfde jaar komt een jonge dominee, Kai Schweigaard, naar het dorp Butangen. Hij zit vol plannen en nieuwe ideeën. Astrid krijgt een baantje in de pastorie en is heimelijk verliefd op de dominee. Algauw wordt het Astrid duidelijk dat de dominee van plan is de eeuwenoude staafkerk van Butangen te slopen en te verkopen. Op die plek moet een grotere, modernere kerk verrijzen. Met de sloop en verkoop van de kerk zullen de legendarische Zusterklokken, die geschonken zijn door een voorvader van Astrid ter nagedachtenis van zijn overleden Siamese tweeling, ook verloren gaan. Volgens de overlevering bezitten de Zusterklokken bovennatuurlijke krachten, en beschermen ze het dorp tegen gevaar. Astrid is het niet eens met de afbraak van de kerk en komt in opstand. Ze vraagt de architect student Gerhard Schönauer, die de kerk in beeld moet brengen en afbreken, om een gunst. Haar vastberadenheid om de klokken te redden wankelt echter als er liefde in het spel is.

Lars Mytting (1968) is de Noorse auteur van ‘De zusterklokken’. Eerder van hem verscheen ‘De man en het hout’, een houthakkersbijbel. Deze roman verscheen in Noorwegen in 2011 en werd een internationale bestseller. In ons land zijn er al meer dan 55.000 exemplaren van verkocht. Zijn roman ‘De vlamberken’ uit 2014 is bekroond met de Noorse Boekhandelsprijs, in vijftien talen vertaald en in Nederland reeds acht keer herdrukt. ‘Søsterklokkene’ (‘De zusterklokken’) werd in Nederland vertaalt door Paula Stevens. Mijn complimenten voor de prachtige vertaling.

‘De zusterklokken’ is een historisch verhaal dat op een plaatselijke legende gebaseerd is, en onder anderen opgetekend door Ivar Kleiven, een Noorse politicus, historicus en dichter. Veel achternamen stammen uit het Gudbrandsdal, vooral die van oude boerenhoeven in Fåvang. Overeenkomsten met de werkelijkheid zijn toevallig en onschuldig aldus de auteur. De titel van het boek is ontleend aan twee oude legendarische klokken die sinds eeuwen in de staafkerk van Butangen hangen. Deze klokken werden geschonken door een rouwende voorvader van Astrid, ter nagedachtenis aan zijn overleden Siamese tweelingdochters Halfrid en Gunhild.
Lars Mytting is een grandioze meesterverteller. Hij dompelt je onder in de wereld van het Gudbrandsdal en zijn plaatselijke bewoners. Mytting heeft een prachtige langzame schrijfstijl en geeft een beeldende beschrijving van de personages, gebeurtenissen en de omgeving. Je voelt je aanwezig in het dorp en ziet de prachtige staafkerk zo voor je, en hoort de klokken in gedachten luiden. ‘De zusterklokken’ is een verhaal dat heel uitgebreid en langzaam verteld wordt. Eigenlijk draait alles om de kerk met zijn klokken en de drie hoofdpersonages Astrid Hekne, Kai Schweigaard en Gerhard Schönauer. Een verhaal dat met diepgang en heel boeiend verteld wordt zonder ook maar een moment te vervelen.

‘De zusterklokken’ is met recht een meesterwerk en meteen ook het eerste deel van een prachtige familietrilogie, en wat voor één! Ik kijk dan ook vol verwachting uit naar de vervolgdelen. Een echte aanrader!



Auteur: Lars Mytting
Titel: De zusterklokken
Uitgever: Atlas Contact
Jaar van uitgifte: 2019
ISBN: 9789025453954