Van de gladiatorenkeizer tot de gepensioneerde tiener, een geschiedenis van het Romeinse Rijk van 180 tot 476 door Stijn Vennik


De val van het Romeinse machtsimperium verteld in een hedendaags jasje.

Van de gladiatorenkeizer tot de gepensioneerde tiener brengt niet alleen de laatste 300 jaar van het Romeinse Rijk in beeld maar handelt ook over anekdotes en roddels. Gissingen en veronderstelde scenario’s passeren ook de revue. Stijn Vennik liet zich niet enkel inspireren door geschreven bronnen maar durft af te wijken van deze correcte paden en vertelt wat er mogelijk tussen de geschiedkundige regels geschreven staat. Daarnaast hanteert hij een taal die het boek toegankelijker moet maken voor tieners die mogelijk A het onderwerp en B de boeken rond dit onderwerp saai vinden. Regelmatig wordt een onconventioneel turbotaaltje gebruikt om de swing erin te houden: ’dat je zwaar de lul bent,’ of ’lekker gedaan, Juul’.

Hoe je het ook draait of keert, 300 jaar geschiedenis vertellen op 224 pagina’s waarbij om de haverklap nieuw aangestelde machthebbers worden omgebracht zorgt voor een gigantisch aantal hoofdpersonages, nevenfiguren, familieleden, intriganten, enz… Vennik mag nog zo veel pogen om het boek catchy te maken, na pagina 50 zijn er zoveel mensen de revue gepasseerd dat je nauwelijks nog weet hebt van wie, wat en waar. Een tijdslijn en kaarten zouden hierin zeker een grote hulp kunnen zijn (jawel, net zoals in de oeroude schoolboeken).

Door het vlotte taalgebruik leest dit boek als een sneltrein en de geringe dikte zal jongeren minder afschrikken om het te lezen. Hoe bloeddorstig de Romeinen en hun opposanten wel waren en dat Christelijke machthebbers geen haar beter bleken te zijn zal niemand na het lezen van dit boek vergeten. Maar of er van de honderden namen en datums iets zal blijven hangen is nog maar de vraag.