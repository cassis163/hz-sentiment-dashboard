Anna, Barbara, Carolien en Diana hebben elkaar op internet leren kennen. Vier heel verschillende vrouwen komen elkaar tegen op een forum waar men terecht kan met vragen en opmerkingen over de overgang.
En je weet hoe het vaak is, ik herken het zelf ook; waar vrouwen bij elkaar komen wordt heel veel besproken. Dat hoeft niet beperkt te blijven tot het onderwerp waarvoor ze in eerste instantie bij elkaar kwamen.
Persoonlijke dingen worden in dit groepje openbaar gemaakt en men is er aan toe om samen een weekje er op uit te trekken. Nu wil het toeval dat Diana wel aan een villa kan komen die ze voor hun retraite kunnen gebruiken. Alle vier maken ze hier graag gebruik van.

Tot op dit moment lijkt het verhaal lekker rustig voort te kabbelen in de met Arabische cijfers genummerde hoofdstukken. Het is jammer dat ik me hier steeds af moet vragen, wie in dit betreffende hoofdstuk de persoon is die in de ik-vorm spreekt. Dat is niet meteen duidelijk. Daardoor heeft het verhaal flink ingeleverd aan leesplezier.
In de met Romeinse cijfers genummerde hoofdstukken is het al meteen duidelijk wie de persoon is die in de ik-vorm tot de lezer spreekt.

De dames zijn op zoek naar een week vol ontspanning en onderling begrip, ze willen met lotgenoten even ontsnappen aan de overgangsperikelen waar ze alle vier mee te maken hebben gekregen. Tenminste, dat is wat je als lezer denkt in het begin. Maar dat alles niet blijkt te zijn zoals je denkt in deze vrouwenthriller zal je niet verbazen.

De auteur heeft met 'Door rood verbonden' een thriller afgeleverd, waarbij je jezelf tot het eind afvraagt hoe de vork precies in de steel zit.
Laat je verrassen! 3,5/5*