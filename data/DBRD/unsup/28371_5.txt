Wanneer je een liefhebber bent van ‘Karel’, dan moet je zeker dit boekje ook in je bezit hebben. Een speciale jubileumeditie (van 2009) dikker en groter dan de gewone Karel boekjes. De verhalen van Karel staan dicht bij de belevingswereld van peuters en kleuters en zijn heel geschikt om samen met je jonge kind te lezen en te bekijken. Dit boek beschrijft de leefwereld van Karel. In het begin is het een soort van fotoalbum, je ziet de dikke buik van zijn mama voorbijkomen en tekeningen van Karel als baby tot Karel zoals hij nu is. Ook zie je zijn vader en moeder en zijn huis. Je maakt eigenlijk kennis met Karel. Daarna komen er allemaal korte verhaaltjes/situaties voorbij waarin je de dagelijkse belevenissen van Karel kunt volgen. Hij gaat naar school, vertelt over zijn vriendinnetje Kaatje ( ook superleuke boekjes in dezelfde peuterlijn), hij moet naar het ziekenhuis en nog veel meer, allemaal herkenbare situaties voor peuters en kleuters. Bovendien worden de kinderen actief bij het boek betrokken door de vragen en eenvoudige spelletjes die voorbij komen. Dit geeft een leuke interactie met je kind.

De illustraties zijn eenvoudig en kleurrijk, vaak pagina vullend.Ook stralen ze een en al vrolijkheid uit. Dit maakt het tot een superleuk en uitnodigend boek om voor te lezen. Er is veel te ontdekken en spelenderwijs te leren. Karel met zijn te korte truitje en blote buikje is dan ook snel te herkennen en verovert natuurlijk je hart. Wanneer je eenmaal een boekje van Karel hebt gelezen, wil je al gauw meer. Een aanrader!!