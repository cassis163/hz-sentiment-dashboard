Na het vorige boek, was ik toch wel erg benieuwd hoe het verhaal verder zou gaan. Dus ik vond vanavond het perfecte moment om ook deel 2 uit de kast te trekken en van mijn TBR af te lezen. En wederom heb ik me prima vermaakt met dit boek.

Het verhaal zit goed in elkaar en voegt echt wat toe aan de serie. Vooral de verhaallijn rondom Iko en of ze is wie ze is omdat ze zo geprogrammeerd is, of omdat ze daadwerkelijk een persoonlijkheid heeft, is goed uitgewerkt en heeft, ondanks het feit dat hij in stripvorm is opgeschreven, wel degelijk emotionele impact.

Ik vind het wel nog steeds jammer dat de tekeningen een bepaalde simplistische stijl hebben, waardoor ze toch minder indruk maken dan de tekeningen in andere Graphic Novels die ik gelezen heb. Daar zaten echt kunstwerken tussen, maar dat is bij deze graphic novel niet het geval. Ik denk dat ik dit verhaal, uiteindelijk, toch liever gewoon uitgeschreven had gezien en niet in stripvorm. Wellicht was het dan wel een van mijn favoriete verhalen van de reeks geweest.