Een mooie bundel met vrouwenverhalen, door dertien verschillende vrouwen, maar stuk voor stuk enorm betrokken met onze aarde en het leven op onze aarde. Ik heb hier veel van opgestoken en deze bundel graag gelezen.
Alle foto's in dit boek zijn natuurfoto's. Ook de foto's van de Aardvrouwen zijn foto's in de natuur genomen. Dat spreekt eigenlijk vanzelf.

De auteurs en hun bijdragen:

Manon Tromp, natuurmagiër ~ Natuurlijker leven
Manon beschrijft hier onder meer haar wens om meer bezig te kunnen zijn met bezieling, zingeving, spiritualiteit en creativiteit. Veel mensen merken tegenwoordig dat paranormale vermogens bij onszelf horen en niets zijn om bang voor te zijn. Ook tips voor Natuurlijker leven worden gegeven. Bewustzijn is belangrijk voor iedereen.

Elvira van Rijn, levenspadvinder ~ De toekomst is nu beschikbaar
Het pad van persoonlijke ontwikkeling en hoe ze stap voor stap op dat pad zichzelf beter leert kennen, wordt door Elvira beschreven.
Wie je was en had kunnen zijn is niet meer van belang. Dat is iets wat ikzelf ook heb ondervonden. Het is voor iedereen belangrijk om je op de toekomst te richten, omdat daar de sleutel tot groei en ontwikkeling ligt.

Betty de Keizer, duurzaam onderneemster ~ Groeistuipen
Betty neemt de lezer mee naar haar 'kruispunten' in het leven. Bovendien laat ze zien welke lessen ze van elke stap heeft geleerd en hoe de ene stap logisch heeft geleid tot de volgende. Het belang van energie die via de meridianen door ons lichaam stroomt. Deze moet niet gehinderd worden in de doorstroming.
De maatschappij is zo complex geworden, dat het onmogleijk is om als individu alles te beheersen. We hebben anderen nodig om verder te komen. Delen en verbinden, dat wordt het nieuwe ondernemen.

Karin Haanappel, kunsthistorica ~ Egalitaire culturen, daar kunnen we wat van leren!
Wat zou het een enorme verrijking van het leven zijn als er meer balans en gelijkwaardigheid is, wanneer alles weer met alles verbonden is en we zonder oordeel, maar met respect, naar elkaar en de wereld om ons heen kunnen kijken. (Dit stukje vooraan sprak me bijzonder aan.) In het verre verleden was het zo dat er egalitaire culturen waren. Waar wat niet bekend is kan niet tot voorbeeld dienen. Karin laat een aantal voorbeelden van egalitaire samenlevingen zien in haar bijdrage.

Christine Pannebakker, vrouweninspirator ~ De zonnige revolutie
Vrouwen, het is tijd voor een zonnige revolutie. Het is volgens Christine duidelijk dat er een crisis in de menselijke waarden is. Willen we bloed aan onze handen, of willen we ze uitstrekken naar een ander?
'Het werk loopt niet weg
als jij je kind een regenboog wijst
Maar een regenboog wacht niet
tot jij klaar bent met je werk.' (over het missen van deadlines)

Carin Biegnolé, filosofe ~ Durf weer echt vrouw te zijn
In vroegere tijden werd het vrouwelijke als het hoogste goed beschouwd. De vrouw werd als een heilig wezen vereerd. Zij was immers degene die het leven doorgaf.
Carin vertelt over wanneer je aan de grond zit, de bodem bereikt hebt, het ook weer een voordeel is: het kan alleen maar beter worden. Zelf zie ik dat ook zo.
Zachte en harde krachten moeten ook het evenwicht bewaren. De tijd lijkt nu rijp dat vrouwen zich van hun kreachten bewust worden.

Linda Wormhoudt, sjamaniste ~ Kind van de wegen
Over zichzelf: 'Ik loop niet met veren in mijn haar, ik heb geen exotische spirituele naam: ik ben gewoon Linda uit de Lage landen.'
Linda geeft in haar bijdrage aan deze bundel onder meer aan hoe belangrijk het is om kennis over te dragen, om het stokje door te geven.
Moeder Aarde is ook in Nederland. We weten alleen niet meer precies hoe er contact mee te maken. Misschien is een deel van ons in slaap gesukkeld. Dan is het misschien nu tijd om wakker te worden?

Agnes Meijs, oervrouw ~ Zorgen voor jezelf is zorgen voor de Aarde
Volgens de Maya symboliek rond je als je tweeënvijftig jaar wordt, je eerste levensfase af en stap je een nieuwe fase in, die van wijs persoon.
Agnes beschrijft hoe belangrijk ze het vindt dat we ons steeds meer richten op samenwerking in plaats van concurrentie vanaf onze eilandjes.
Hoe belangrijk het is dat kinderen in de natuur kunnen zijn en daar hun ding doen. Ook al is dat op een bepaald moment met stokken gooien. Ze hebben het op dat moment nodig en het moet dan ook mogelijk zijn. Meer natuur voor de kinderen om zich in te kunnen ontwikkelen.

Fransje de Waard, groenverspreider en permanaut ~ Ter plekke
Deze auteur heeft over de hele wereld Aardevrouwen ontmoet en de relatie tussen vrouwen en Aarde gezien.
Dit sprak me bijzonder aan:
Geen begrip vertegenwoordigt meer dan 'verbinding' de vrouwelijke inbreng in de samenleving. Overal ter wereld, zo lijkt het. Verbinden: ook in de permacultuur draait het hierom...... Zij verbindt bij uitstek dat wat van elkaar is losgeraakt: mensen met hun voedsel, bodem met het bodemleven, producenten met consumenten, gewassen met hun favoriete microklimaat, dieren met hun natuurlijke functies en gedrag, water met waterbehoeften, hernieuwbare energiebronnen met passende technologie, eindige grondstoffen met intelligente investeringen, ecosysteemdiensten met hun inherente waarden.


Gerwine Wuring, ecologe en druïda ~ Wees gelukkig, de weg is nog lang
Gerwine beschouwt het als haar werk om ons Aardebewustzijn te wekken. Het Aardebewustzijn in ieder van ons persoonlijk. Het besef!
Een conclusie van de auteur op het eind van haar bijdrage:
We hebben ons onder alle omstandigheden te verhouden tot hetgeen zich voordoet. En dat er in ieder mens een vaardigheid huist om zich telkens weer aan te passen, om te schakelen. En daarin de schoonheid te blijven zien en waarderen, hoe beroerd het er verder ook uit mag zien.
Dit is een positieve gedachte die mijzelf ook op de been heeft gehouden tijdens vervelende gebeurtenissen.

Monique Janssens, communicatieadviseru ethiek en MVO ~Toekomst voor dieren
Dit stuk heb ik een aantal keren gelezen. Het is bijzonder indrukwekkend. Waarschijnlijk maakte het zo'n impact omdat het over dieren gaat en omdat ik het eigenlijk ook wel weet. Zoals wij allen het weten dat dieren in de vee-industrie bij miljoenen opgesloten en afgemaakt worden, voor het plezier van een stukje vlees op ons bord. We weten dat dieren voor ons vermaak een vreselijk leven hebben. Denk aan vechthonden, reacepaarden, dieren in circussen en dansende beren.
We weten dat proefdieren de meest ongelooflijke gruwelijkheden moeten ondergaan, omdat we iets willen weten. We weten dat de dieren in het wild geen adem krijgen, geen stukje land om op te leven, geschoten worden voor het plezier van de jager. We weten dat de huisdieren vaak zover doorgefokt zijn dat ze afwijkingen (medische problemen) gaan vertonen.
Dit alles weten we.
Waar ik wat aan heb gehad: onder elk stukje staat: goed bezig, beter bezig, heel goed bezig en steun.
Met daar weer achter aangegeven wat we persoonlijk kunnen doen om een verschil te kunnen maken.
Nu WEET ik wat ik kan DOEN. Nu weten wij wat we kunnen doen!

Margreet Kattestaart, natuurgeneeskundige ~ Het zachte midden
De belangrijkste vitamine is vitamine G, de G van Genieten!
Dat klinkt goed, nietwaar?
Margreet verricht haar werk op het gebied van gezondheid en voeding vanuit een energetische benadering van de mens.
De meest krachtige vorm van energie is een gedachte, zo schrijft ze. Je kunt nog zo gezond eten en sporten om gezond te blijven, maar als je daarnaast gedachten van afkeuring over jezelf hebt of dat je jezelf niet goed genoeg voelt, of geen goede relaties hebt, dan stuur je de grootste gifpijlen die je je maar kunt voorstellen op jezelf af.
Omdat slechte voeding bijdraagt aan het opbouwen van giftige stoffen in het lichaam, geeft ze tips voor gezonde voeding.
Daar kun je wat mee!

Lea Manders, politica en astrologe ~ Love and Peace 2.0
Ja, ze hadden gelijk, de hippies. Het gaat werkelijk om liefde en vrede.
Lea ziet de crisis zoals deze nu gaande is, een geweldige steun, omdat mensen hierdoor aan het denken worden gezet. Haar advies om bij te dragen aan de transitie van de komende tijd is om angstdenken om te zetten in ZelfBewustZijn. Durf jezelf af te vragen of je iets om de goede reden doet, op verbondenheid en zelfkennis gebaseerd en niet op angstdenken. Ontwikkel ook je intuïtie om vanuit je werkelijke Zelf je pad te kiezen.