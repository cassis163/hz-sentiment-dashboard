‘Verliezen van mezelf’ vertelt het verhaal van Sifra. Wanneer Sifra een aanbieding krijgt om als au-pair in het buitenland te gaan werken, grijpt ze deze kans met beide handen aan. Samen met enkele andere meisjes, vertrekt zij naar Engeland. Maar waarom gaat het vliegtuig naar Polen en waarom mag ze geen vragen stellen? Je leest het in ‘Verliezen van mezelf’.

“Weer zag ik in mijn ooghoeken dat hij een stap naar voren zette. We hadden gewoon geen keus, het was simpel genoeg; we zaten in een val, we waren de lul en ons leven lag nu in hun handen.”

Noordeloos is dyslectisch en dat is enerzijds haar kracht en anderzijds haar valkuil. Het verhalend vermogen van deze auteur is enorm. Zij weet de spanning bijzonder goed op te bouwen, het verhaal zit goed in elkaar en de personages komen fijn uit de verf. Een wat grondiger redactieronde zou dit boek echter nog beter maken.

“Hij wilde ook nog weten of ik iemand van het bedrijf op Schiphol had gezien, en of ik misschien wat wist te vertellen over de kinderen die stonden te wachten voordat ze gingen inchecken.”

Noordeloos heeft er bewust voor gekozen haar debuutroman destijds in ongeredigeerde vorm uit te geven; zelfs tegen het advies van haar uitgever in en daar heb ik respect voor. Het was voor Noordeloos een statement omdat zij in het verleden met regelmaat voor ‘dom’ werd versleten door haar dyslectie. Ik had echter gehoopt dat zij voor haar volgende boek(en) wél de samenwerking zou zoeken met een redacteur. Deze auteur schrijft namelijk heerlijke boeken, maar ik ben ervan overtuigd dat zij een nog veel groter publiek kan bereiken wanneer ook de schrijfstijl, naar een hoger niveau getild wordt.

“Eindelijk, na al die jaren hadden ze een spoor; Pieter kon het zo slecht hebben als alles waar je een beetje hoop van kreeg uitliep op niets. Deze zaak hield hem nu al tien jaar in de greep, vanaf het moment dat Caitlin zijn kantoor binnenliep.”

Kortom, een heerlijk, spannend boek dat een nog veel groter publiek verdient!

De auteur
Mariska Noordeloos (1970) is onderneemster. Zij zwaait de scepter in haar eigen cafetaria in Andijk. Noordeloos is getrouwd en heeft twee zoons. Eerder verscheen van haar hand ‘Het spel is uit’. Dit debuut werd positief ontvangen.

Uitvoering
Uitgegeven via Pumbo
ISBN 978-94-6345-220-5
Paperback, 229 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/