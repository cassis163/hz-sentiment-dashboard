Het graf dateert uit 2004. Dat betekent dat dit verhaal nog niet eerder in boekvorm is verschenen. Ook niet als een verhaal uit het laatste en negende boek van de Wallander-reeks (De jonge Wallander). Voor de Nederlandse lezers zal het een verrassing zijn dat Linda Wallander samenwerkt met haar vader Kurt. Ook Stefan Lindman komt in dit boek voor. Hij is een hoofdpersoon uit een ander boek van Mankell De terugkeer van de dansleraar.

Wallander heeft al geruime tijd de grote wens om een huis te kopen op het platteland. Ook wil hij een hond. En het allerliefst ook een relatie met een vrouw. Maar het wil allemaal niet echt lukken. Als collega Martinson een tip heeft voor een huis dat hem zou kunnen bevallen, besluit Wallander eens een kijkje nemen. Terwijl hij rondloopt in de tuin struikelt hij over iets. Later vraagt hij zich af wat dit geweest is en gaat terug. Dan vindt hij een vergane mensenhand. Van wie is deze hand? En waar is de rest van het skelet? Dit is het begin van een onderzoek dat zich moet concentreren op gegevens van tientallen jaren geleden. Dat valt niet altijd mee, want de feiten van vroeger liggen niet altijd voor het oprapen.

Tijdens deze speurtocht zijn we weer te gast in Ystad. De bekende personages uit de Wallander serie komen voorbij. En de sfeer is herkenbaar Wallander - mijmerend, soms slecht gehumeurd, een beetje somber en altijd gedreven. De couleur-locale is weer zeer herkenbaar en Linda moppert nog steeds op haar vader. Kortom: de hand van Mankell is aanwezig.

Ik heb het verhaal met plezier gelezen. Als geschenk is het goed gekozen. Natuurlijk kan het niet tippen aan een uitgewerkt Wallander verhaal van pakweg 500 paginas. Maar een kniesoor die daarop let. Op een bepaalde zin in het boek heb ik een tijdje zitten turen. Wallander vraagt aan een 86-jarige man of zijn vader nog leeft. Doe je dat? Voor de zekerheid moet je het misschien toch wel vragen? Misschien wordt dit verhaal wel verfilmd in het kader van het grote filmproject dat op stapel staat. Wie weet...