Brigadier Kate Farrer doet samen met haar collega Oliver onderzoek naar de moord op een jonge vrouw van wie wordt vastgesteld dat zij onlangs een kind heeft gebaard. Kate maakt zich ernstig zorgen om de afwezigheid van het kind. Leeft het nog?
Nog voordat Kate antwoorden kan vinden wordt ze door haar meerdere van de zaak gehaald en raakt ze betrokken bij de verdwijning van het meisje Candice. De voormalige waterpolocoach lijkt een rol te spelen in de vermissing van Candice maar is dat ook zo?
In een vlotte schrijfstijl, met veel aandacht voor pathologisch onderzoek, laat de Australische schrijfster Kathryn Fox de hoofdstukken van Tot op het bot elkaar in rap tempo opvolgen. Kathryn Fox weet de actualiteit van dating, seks, drugs en party's in een spannende thriller samen te vatten.
Als ze Kate Farrer laat zeggen: "Niets is ooit wat het lijkt. Elk verhaal heeft altijd drie kanten: die van haar, die van hem en de waarheid." zegt ze meer dan de lezer kan vermoeden.