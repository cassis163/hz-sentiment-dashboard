Dit boek is fantastisch! Volgens Trouw kan je als je eenmaal begint aan een boek van Robert Goddard niet meer stoppen. Dat kan ik beamen!
Het boek Panic Room is een rollercoaster. Pas op het laatste moment is er een ontknoping, en een die ik niet zag aankomen.

Het verhaal begint als een makelaar de opdracht krijgt om een verlaten landhuis in Cornwall te taxeren, te fotograferen en op te meten voor de verkoop. Alleen is het landhuis niet verlaten en komt hij tot de ontdekking dat de afmetingen niet kloppen. Na onderzoek, samen met de parttime huishoudster Blake, komt hij tot de ontdekking dat er een verborgen, afgesloten kamer is. Alleen is die kamer van de binnenkant op slot en was niemand op de hoogte van deze kamer. Naar de schatrijke en mysterieuze, ongrijpbare eigenaar Jack Harkness loopt een onderzoek wegens fraude en verduistering van geld.
Dit alles zet ook duistere figuren aan het denken en makelaar Don kan het geheim van de panic room (als dat die kamer is) niet loslaten. Samen met Blake gaat hij op onderzoek, maar ze zijn niet de enigen.

Het verhaal zit geweldig goed in elkaar. Door de manier van vertellen blijf je geboeid, ook omdat je ook als lezer achter het geheim van die kamer wil komen. De speurtocht van Don en Blake loopt via London, Birmingham en Zwitserland.
De schrijfstijl is zoals we gewend zijn van Robert Goddard: fijn om te lezen en zoals gewoonlijk spelen gewone mensen de hoofdrol, met al hun gewoontes en hebbelijkheden, waardoor je je met hen gaat identificeren. Dit kan iedereen overkomen, tenminste zo voelt dat.
Ik vind Robert Goddard een van de beste thrillerschrijvers, iedere keer heeft hij weer een verhaal bedacht dat je ademloos leest. Ik kan al zijn boeken zeker aanbevelen.

Met Panic Room heeft hij weer een geweldig goed boek geschreven, met karakters die heel goed overkomen. Dit is een ontzettend spannend verhaal, met een geheim dat pas laat wordt onthuld. Lezen dus!