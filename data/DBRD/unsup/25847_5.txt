In deze biografie lees je dat Ad Scheepbouwer nooit op een kantoor heeft willen werken en hoe een ongeval anders bepaalde.
Een boek in twee delen, voorafgegaan door een inleiding en een voorspel. Afgesloten door een naspel, verantwoording en hamvraag, stamboom, functies van Ad Scheepbouwer, bijnamen en adjectieven, oneliners, summary, dankwoord, bronnenlijst en registers. Kortom: Een complete biografie.

Deel I: Van scheepsjongen tot kapitein. De auteur schrijft hierover dat het een reis is door de tijd, van geboorte naar 'pensioen'.
'De wapenspreuk van de familie Scheepbouwer is: ITE ET RECTA. In de scheepvaart betekent dit:
RECHT ZO DIE GAAT en wordt aan boord van een schip gebruikt als men aan het roer staat. De letterlijke vertaling is: 'gaat, en wel rechtdoor'.'
We lezen hier onder andere waardoor hij waarschijnlijk tot de meester van de zelfdiscipline is gemaakt.
'Hij geeft zelden complimenten maar houdt zich aan afspraken. Hij omringt zich met een klein team van getrouwen. Hij blijft steeds kritisch, gelooft niemand op zijn blauwe ogen. Je moet niets voor hem achterhouden want dan is het vertrouwen weg. Niet voor een week, een maand of een jaar, maar voor altijd.'
Het eerste deel is geïllustreerd met zwart/wit en kleurenfoto's.

Deel II: 'Een simpel mens'.
'Mensen die hem voor het eerst ontmoeten zien een sterke, glasheldere CEO, die weet wat er moet gebeuren maar bezorgd is over de executie van de plannen. Hij wordt streng genoemd, straight, een goed ondernemer en motivator.
Maar die eerste indruk wordt bij sommigen overschaduwd door het beeld van een afstandelijke man die geen emoties toont en niet in staat is om op bezielende wijzing leiding aan een team te geven.'
De woorden van René van Rooij geven goed weer dat het aan de gelegenheid en aan de mens ligt hoe het karakter van het onderwerp Ad Scheepbouwer beschreven kan worden.
Een boeiende kijk in de wereld van Ad Scheepbouwer, echtgenoot, huisvader, CEO, zakenman en investeerder. De een zet hem op een standbeeld terwijl de ander hem afkraakt op allerlei gebieden.
De auteur heeft ruim dertig bijnamen en adjectieven gevonden die aan Ad Scheepbouwer toegedicht zijn. Deze zijn overzichtelijk onder elkaar geplaatst, voorzien van een voetnoot indien nodig.
In het boek is een hoofdstuk met oneliners te vinden.
Een alfabetische lijst met kernachtige uitdrukkingen die door Ad Scheepbouwer gebruikt zijn. To the point!

Een mooie eerste kennismaking met een reeks boeken van Uitgeverij Aspekt over Captains of Industry.
In deze serie zal het voornamelijk gaan om de mens achter de zakenman. Dat maakt het ook zeker aantrekkelijker om te lezen.