Een mooi boek met stevig wit papier, een duidelijk lettertype en met een cover die in verschillende kleuren te verkrijgen is. Voor de leden van de leesclub werd een usb-stick met bijpassende muziek meegeleverd. Naar de muziek heb ik tijdens het lezen niet geluisterd omdat ik dan mijn concentratie verlies maar ik kan me voorstellen dat het voor anderen een meerwaarde is. De lijst met nummers, waarvan Space Oditty van David Bowie vast wel een belletje doet rinkelen, vindt je trouwens achteraan in het boek en is terug te vinden op You Tube.

Het verhaal werd geschreven in vlotte beeldende taal, filmisch bijna. Het gebruik van Engelse en Spaanse woorden, citaten en liedjes dragen misschien wel bij tot het opbouwen van de juiste sfeer maar remmen danig het leestempo af. Het verhaal vergt zonder meer een leesinspanning van de lezer. Zeker als je daar nog een veelheid aan verhaallijnen, filosofische en psychedelische ervaringen, waarbij de dunne lijn tussen droom en werkelijkheid soms danig vervaagd, aan toevoegt. Maak dus zeker voldoende tijd, zoek een rustige plek op en begin dan pas te lezen. Overigens is de verhaallijn van Imojiman of VDR, geschreven in de ik-persoon, verreweg de meest interessante, dus dat zit het wel goed. Naar de andere personages kijk je door de ogen van een alleswetende verteller.

Imojiman is de opvolger van Planet Android. Het boek valt op zichzelf te lezen maar ik zou dat toch, ondanks de intro vooraan in het boek, niet aanraden.

VDR, een artificiële intelligentie, wordt ingezet als therapeut. Hij verplaatst zich in Stek, die in een coma ligt, en krijgt zo, voor het eerst, zelf met menselijke gevoelens te maken. Het levert hem van Raven de bijnaam Imojiman op, een naam die hij zich hier, in dit tweede deel, eigen maakt.

VDR zwerft rond in het zogeheten Wood Wide Web. Via zijn menselijke soulmate Stek belandt hij in El Sur, een woestijnachtig gebied in Spanje . De meeste bewoners zijn er outlaws die handelen in mensen en plutonium. En dan heb je natuurlijk Charlie Silverant, eco-activiste en biologe. Zij houdt er in El Sur een ondergronds plantenimperium op na, waar ze zoekt naar manieren om het antropoceen een halt toe te roepen. Deze omgeving, waarin natuur en technologie bijna hand in hand gaan is voor VDR dan ook de ideale omgeving om zijn bewustzijn de vrije loop te laten. En waar dat allemaal toe leidt…

Imojiman, dat zich afspeelt in een nabije alternatieve toekomst, in een welbepaald hokje duwen is onbegonnen werk. Wel zou je het, in het licht van de huidige protest- en klimaatmarsen, zonder meer een maatschappelijk relevant en ecologisch verhaal kunnen noemen.