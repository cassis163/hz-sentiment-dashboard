De Engels schrijfster Belinda Bauer is opgegroeid in zowel Groot-Brittannië als Zuid-Afrika. Voordat ze met schrijven begon, heeft ze als journalist en scenarioschrijver gewerkt. In 1993 won ze met haar eerste scenario de Carl Foreman/British Award for Young Screenwriters. Bij het schrijven van boeken gebruikt ze haar filmideeën. In 2009 debuteerde de auteur met Rusteloos land, dat in 2010 de Gold Dagger Award won. Inmiddels heeft Bauer vier thrillers op haar naam staan.

Steven Lamb, een twaalfjarige jongen uit Shipcott, een klein plaatsje bij het natuurpark Exmoor, is anders dan de andere jongens uit zijn dorp. Iedere dag als de school uit is, maar ook tijdens de weekenden, gaat hij graven. Dat doet hij niet zonder reden, want hij wil de botten van zijn oom Billy, die hij nooit gekend heeft, opgraven. Billy is op elfjarige leeftijd verdwenen en nooit teruggevonden. Steven is ervan overtuigd dat, wanneer hij de botten heeft gevonden, zijn familie rust vindt. Omdat hij het vermoeden heeft dat een inmiddels gevangen zittende seriemoordenaar Billy heeft omgebracht, schrijft hij, zonder zijn identiteit prijs te geven, deze man, Arnold Avery, een brief. Avery beantwoordt zijn brief waarna een kat-en-muisspel, dat niet zonder gevolgen is, begint.

De sfeer van het verhaal is al zo goed als vanaf het begin enigszins beklemmend. Het schetst de armoede van de familie Lamb, de gevolgen van de verdwijning van Billy, waar Steven's oma en moeder Lettie nooit echt overheen gekomen zijn en de soms ook wat deprimerende omgeving waarin het grillige weer eveneens een belangrijke rol heeft. Die sfeer is door Bauer heel treffend en realistisch weergegeven.

Misschien is dit de reden dat het boek bij aanvang meer weg heeft van een roman dan van een thriller. Zelfs in de loop van het verhaal krijg je nog de indruk dat je geen spannend boek aan het lezen bent. Toch zit er wel degelijk een bepaalde spanning in het verhaal. Deze is vooral van psychologische aard. Bauer heeft zich namelijk ingeleefd in zowel het hoofd van Steven als in dat van Avery. En wanneer beide personages met elkaar te maken krijgen, ontstaat er een spanningsveld. In eerste instantie alleen op afstand, maar later ook fysiek. De schijnbare obsessie van Steven om Billy te vinden, werkt daar zeker aan mee.

In eerste instantie leest het verhaal wat moeizaam omdat het in de eerste hoofdstukken enigszins onsamenhangend overkomt waarbij het hier en daar wat moeilijk geformuleerde zinnen heeft. Dit is echter van korte duur want al snel merk je dat er wel een heel duidelijk verband in het verhaal zit en dat alle eventuele losse eindjes aan elkaar geknoopt worden.

Met een enkele plotwending werkt Bauer langzaam naar het einde toe. Het verhaal blinkt niet uit in snelheid. Daar leent het zich ook helemaal niet voor. De interactie tussen Steven en Avery lijkt vooral een spel, maar dat is het in feite niet. Het gaat er met name om wie het heft in handen blijft houden. Degene die dat voor elkaar krijgt, krijgt de meeste macht en wordt de ogenschijnlijke winnaar.

Rusteloos land is vooral een roman met een aantal thrillereigenschappen. Zinderende spanning komt, de ontknoping uitgezonderd, niet voor. Voor een boek als dit is dat niet erg, omdat het van begin tot eind blijft intrigeren.