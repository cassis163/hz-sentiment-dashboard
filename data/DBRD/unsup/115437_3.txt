Een opwindende kruising tussen Indiana Jones, Hercule Poirot en James Bond. Zo omschreef een collega-schrijver het eerste deel van de ‘Strijder voor Rome’-serie van de Engelse auteur Nick Brown. Een rake typering, die onverminderd geldt voor deel 2, ‘Het koninklijk vaandel’.

De serie speelt in de derde eeuw na Christus, in verschillende delen van het Romeinse Rijk. Hoofdpersoon is de jonge Cassius Corbulo, die zeer tegen zijn zin is ingelijfd bij de Romeinse geheime dienst. Hij wordt tijdens zijn avonturen bijgestaan door zijn knecht Simo en vanaf het tweede deel ook door de ex-gladiator Indavara. Drie boeiende personages.

In ‘Het koninklijk vaandel’ moet Cassius Corbulo ervoor zorgen dat een Perzisch strijdvaandel snel teruggevonden wordt. Dat was eerder samen met grote hoeveelheden zilver, goud en juwelen in Romeinse handen gevallen, maar deze schat is inmiddels gestolen. Alleen als het vaandel wordt teruggegeven aan de Perzen, komt er vrede met het Perzische Rijk. De zoektocht van Cassius Corbulo en zijn metgezellen in Antiochië en omgeving is een aaneenschakeling van vechtpartijen en moorden. Keer op keer zijn de helden in levensgevaar.

De ‘Strijder voor Rome’-serie geeft behalve spanning en actie ook een boeiend beeld van het Romeinse leven in de derde eeuw. Nick Brown doet niet zomaar iets. Hij heeft geschiedenis gestudeerd en verdiepte zich voor deze reeks grondig in deze specifieke periode. ‘Het koninklijk vaandel’ wordt dan ook afgesloten met een historische verantwoording.

Wie houdt van historische avonturenromans mag ‘Het koninklijk vaandel’ zeker niet missen. Een vuistdik boek dat je in één ruk uitleest. Er komen nog minstens vier vervolgen.