Recensie gebaseerd op de originele versie ‘Milchsblut’.

Vrijwel meteen voel je dat dit boek anders is dan zovele andere. Er is iets met de manier van schrijven dat je in de ban houdt. Zal het verhaal zelf origineel en spannend genoeg zijn om bijna 500 blz lang te boeien ?

‘Melkbloed’ is het debuut van de Duitse Clara Weiss, die literatuurwetenschappen studeerde in Berlijn en Bologna. Ze is actief in de uitgeverswereld en woont met haar gezin in München. Met ‘Melkbloed’ was ze genomineerd voor de Friedrich-Glauser-Preis in de categorie ‘debuut’.

Het verhaal speelt zich af in een afgelegen dorp in de bergen, meer bepaald in een klein gehucht waar de tijd is blijven stilstaan. We maken kennis met Elvira, haar gezin en enkele andere tot de verbeelding sprekende figuren. Het gezapige leventje van Elvira wordt plots op zijn kop gezet wanneer ze een vermoorde man vindt, vastgebonden op een rad. Vooraleer de politie, die van beneden uit het dal moet komen, de zaak heeft kunnen oplossen, vinden meer gruwelijke moorden plaats. Bovendien wordt de kleine leefgemeenschap afgesloten van de buitenwereld door een gigantische sneeuwstorm en een stroomuitval. Bevindt de moordenaar zich onder hen ? Wie zal hij sparen ? En wat is dat met die legende van de heilige Katharina ?

‘Melkbloed’ is een bijzonder boek, zoveel is duidelijk. De sfeer in het kleine gehucht hoog op de berg, de bekrompen mentaliteit, ze worden door Weiss perfect neergezet. Het woord ‘unheimisch’ lijkt wel uitgevonden voor dit boek. De kleine woongemeenschap komt helemaal tot leven doordat de karakters van haar inwoners zo precies beschreven worden. Je waant je als lezer ter plaatse en mag mee huiveren. De ontknoping is verrassend, Clara Weiss heeft het voor elkaar gekregen.

Leesplezier 5, Spanning 4 , Originaliteit 4, Schrijfstijl 5, Plot 5