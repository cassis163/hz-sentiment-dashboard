Het boek
Vrijwel iedereen die 60 jaar of ouder is, weet nog waar hij was en wat hij deed op 4 april 1968. De dag dat Martin Luther King dodelijk wordt getroffen door een kogel. Op dat fatale moment bevindt King zich op het balkon van het Lorraine Motel te Memphis waar hij staat te praten met vrienden.

Er volgt een moordonderzoek om de dader te achterhalen. Dit onderzoek levert al snel bewijs op en slechts enkele maanden later wordt James Earl Ray, met een ticket voor België op zak, opgepakt op de luchthaven van Heathrow.

Tijdens zijn veel te korte leven draagt King het kruis van arrestaties, processen, beledigingen, bedreigingen, aanslagen, complotten en zelfs de aansporing om zelfmoord te plegen. Dit laatste komt van de opportunistische directeur van de FBI, John Edgar Hoover.

Schaeken analyseert in zijn boek het moordklimaat, de moordomstandigheden en de moordaanslag op King. Hij plaatst de aanslag in een historisch kader, waardoor er meer begrip ontstaat voor de directe motieven en gevolgen van de aanslag. Kings voornaamste wapen was het feit dat hij geen wapen had. Gedurende zijn leven strijdt King, uitsluitend met goede wil, voor mensen van goede wil. Aan deze strijd gaat hij tenslotte ook ten onder, notabene terwijl hij zich inzet voor een beter loon voor de vele duizenden zwarte vuilnisophalers. Hij sterft tussen de armen. Voor de auteur, en velen met hem, een reden tot reflectie.

Visie van de recensent
Schaeken biedt met ‘Dubbele moord op Martin Luther King’ een fascinerende en uitstekend onderbouwde studie over het leven en de dood van ’s werelds meest beroemde Afro-Amerikaan. Het is overduidelijk dat er jarenlange, grondige studie en research vooraf zijn gegaan aan het ontstaan van dit belangwekkende werk.

Schaeken besteedt ruim aandacht aan John Edgar Hoover, een racistische man die een diepe afkeer had van King en –volgens de visie van de auteur- net zo schuldig is aan de moord als degene die daadwerkelijk de trekker heeft overgehaald. Het is tenslotte Hoover die het moordklimaat rondom King wist te scheppen en in standhouden. Schaeken komt met nieuwe bewijzen en kiest voor een methodische en probleemoplossende manier van denken waarbij hij directe vragen stelt aan zijn lezers.

Naast de aandacht voor John Edgar Hoover, komen de Vietnamoorlog en de Amerikaanse armoede ruim aan bod in het boek, waarmee Schaeken thema’s als racisme, militarisme, materialisme behandelt. Een passage uit de standpunten van King over de Vietnamoorlog wil ik u niet onthouden: “Daarom zijn we herhaaldelijk geconfronteerd met de wrede ironie dat we op televisie zwarte en blanke jongens zij aan zij zien moorden voor een natie die er niet in geslaagd is hen naast elkaar in de schoolbanken te laten zitten.”

‘Dubbele moord op Martin King’ is een vlot geschreven boek en bovenal uitstekend gedocumenteerd historisch werk, zonder enige niet-onderbouwde aanname. Chapeau! Wat uw recensent betreft mag deze historicus met recht ‘King-expert’ worden genoemd.

Iedereen die de waarheid wil weten over hoe de Amerikaanse bevolking een rad voor ogen werd gedraaid rond de moord op King moet vooral ‘Dubbele moord op Martin Luther King’ lezen!

Schaeken: “De dromer werd geveld met geweld, maar de droom kreeg continuïteit”

Over de auteur
Schaeken woont in Hasselt en heeft inmiddels zes boeken op zijn naam staan. Hij is historicus, leerkracht RK Godsdienst en Europees Kingdeskundige. Hij schreef diverse boeken over de Civil Rights Movement en artikelen over Kings personalistisch-pacifistische theologie. Naast contacten met Kings familie onderhoudt hij goede banden met The Martin Luther King, Jr. Research and Education Institute te Stanford University (San Francisco).

Uitvoering
Garant Uitgevers
Paperback, 263 pagina’s
ISBN: 9789044133523

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger.