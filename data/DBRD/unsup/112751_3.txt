Voordat Mick Kitson zijn debuutroman Sal uitbracht, had hij al enige bekendheid genoten. In de jaren '80 en '90 bemande hij samen met zijn broer Jim de popband The Senators. Na deze ervaring heeft hij nog als verslaggever gewerkt voordat hij een carrièreswitch maakte en als leraar Engels ging werken. Hij was flink gefrustreerd over de boeken die hij moest onderwijzen tijdens zijn klassen en vond dat hij het beter kon. Uit dit idee kwam de roman Sal. Sinds 1 maart 2018 is het boek in de winkels verkrijgbaar.
De zusjes Sal en Peppa hebben geen fijn leven. Hun moeder is alcoholist en haar vriend Robert misbruikt Sal. Wanneer Robert Peppa bedreigt, knapt er iets bij Sal en ze bedenkt een plan. Ze koopt met de gestolen creditcards van Robert een aantal attributen om in de wildernis te kunnen overleven en leert zichzelf vaardigheden over survival aan door op YouTube filmpjes te bekijken. Na 7 maanden plannen, breekt de noodlottige avond aan. Sal sluit haar moeder op in een kamer zodat ze nergens van verdacht zal worden, vermoordt Robert en vlucht vervolgens met haar zusje weg naar de bossen van Schotland.
Kitson geeft de Schotse omgeving een boost door typisch Schotse benamingen te gebruiken. Zo worden agenten 'coppers' genoemd, is 'doesnae' een veelgebruikt woord voor 'doesn't' en zijn 'Maw' en 'Da' de Schotse woorden voor moeder en vader. Door deze slang is het geen eenvoudig boek en kost het wat moeite om in het verhaal te komen. Zodra de woorden je duidelijk zijn, leest het makkelijkerg en geven ze een extra dimensie aan het verhaal.
We beleven alles mee vanuit de ogen van Sal. Ze is nog jong en dat is goed waarneembaar. Ze houdt van feiten en laat dat goed doorschemeren in het verhaal. Dit kan moeizaam lezen, maar tegelijk laat het je ook dichter bij Sal staan. Het voelt alsof de lange zinnen, die niet altijd even vlot te lezen zijn, en bijzondere woordenschat je als magie naar het personage toetrekken.
Sal is een slimme meid en misschien wat te slim voor haar leeftijd. Ze weet ontzettend veel en kan zich moeiteloos aanpassen aan het leven in de bossen. Het is niet realistisch wat zo’n jong meisje allemaal weet en doet. Ze weet vlot een slaapplaats te maken en de twee meiden te verschuilen voor ongewenste bezoekers. Vuur maken zonder aansteker is geen probleem en op dieren jagen en ze stropen om hun van voedsel te voorzien gebeurt zonder schuldgevoel. Het is allemaal net wat te veel voor een 13-jarige meid. Haar 10-jarige zusje Peppa geeft juist realiteit aan het verhaal. Ze zit vol vragen, is een enthousiaste spring-in-'t-veld en trekt zich terug door avonturenboeken te lezen. De twee tegenstrijdige karakters maken samen een mooie balans en zorgen voor een glimlach tijdens het lezen.
Kitson heeft een interessant verhaal neergezet. Het avontuur van twee jonge meiden in de wildernis is ontzettend mooi, maar moet wel met een korreltje zout genomen worden. De kracht zit 'm vooral in de hartverwarmende personages en liefde voor elkaar.