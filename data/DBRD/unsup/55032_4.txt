Het was even wachten op het debuut van Yvanka van der Zwaan, bekend van de blog Wine-Up. 19% kans op geluk werd door de Feelgood Club goed ontvangen en kreeg het stempel ‘boek vol humor’. Het boek gaat over Ava Villepein en haar partnerprognoses.

Het zit Ava even niet mee. Op haar werk vindt een reorganisatie plaats en zij lijkt niet helemaal meer in de organisatie te passen. Daarnaast staat opeens haar ex met puppyoogjes voor de deur met de vraag of hij misschien even bij Ava mag logeren, omdat zijn vriendin hem het huis uit heeft gegooid. Ava gaat de strijd aan. Zowel met haar baan, hoe kan ze die het beste behouden, en met haar ex Thijs, want kan ze wel leven met een man die haar zoveel verdriet heeft gedaan?

In het begin lijkt 19% kans op geluk een heel chaotisch verhaal. Je valt er middenin en nog niet meteen valt alles op z’n plek. Dat zorgt ervoor dat je meteen geboeid bent en wil weten wat er gebeurd is en wat er nog gaat gebeuren. Zo maak je kennis met Ava’s vriendinnen Jiske en Katja, haar dochter Cléo en ex Thijs.

Al snel blijkt dat de chaotische schrijfstijl in schril contrast staat met hoofdpersoon Ava. Ava is een control freak van de eerste orde. Zo heeft ze een ‘programma’ opgesteld voor haar begrafenis, want wie regelt het anders exact zoals zij wil? Houdt ze zich keurig aan de datingsiteregels die buurvrouw Melanie haar vertelt en organiseert ze een speeddatemiddag op geheel ‘Ava-wijze’.
De georganiseerdheid van Ava maakt haar een bijzonder mens. De een zal zich in haar herkennen en lachen om de vreemde dingen die zij denkt, de ander vraagt zich af waarom Ava het zichzelf zo ontzettend moeilijk maakt. Waarom laat ze niet gewoon wat dingen los en gaat ze gewoon leven?

Wanneer Ava gaat daten, wordt ze iets losser. En dat maakt haar meteen wat menselijker. Het blijft grappig dat ze alles nog steeds over-analyseert en dat ze denkt dat zelfs daten en opnieuw verliefd worden te organiseren is. De strak georganiseerde speeddate is iets dat nog lang bij zal blijven na het dichtslaan van dit boek.

Voor ouders met puberdochters zal dit verhaal een oase van herkenning zijn. Cléo wordt langzaam zelfstandig en wil alleen op vakantie, krijgt een eerste ‘vriendje’ en deelt opeens meer met ‘papa’ dan met ‘mama’. Ava worstelt met de band met haar dochter en probeert steeds toenadering te zoeken. Het is bij vlagen hilarisch hoe Ava hierin faalt. Van der Zwaan geeft tal van voorbeelden hoe de afstand alleen maar groter wordt. Toch is Ava geen slechte moeder te noemen, ze is op sommige vlakken gewoon wat onhandig.  

En dan hebben we nog Thijs. De reden dat hij een rol in het boek heeft is duidelijk. Zonder hem zou Ava zich minder hebben kunnen ontwikkelen. Hij werkt niet, houdt Cléo bezig en zorgt ervoor dat Ava gek wordt vanbinnen. De tegenstelling met Ava laat zien hoe verschillend mensen in een relatie kunnen zijn en dat het leven na een scheiding gewoon verdergaat.

19% kans op geluk is een heerlijk verhaal. Chaotisch en georganiseerd, vol humor en kleine beslommeringen uit het dagelijks leven. Ava is een bijzonder personage en ondanks dat je haar soms achter het behang wil plakken, ben je nieuwsgierig naar het verdere verloop van haar leven. Zou ze nog meer los durven laten? De grote vraag is, waagt Van der Zwaan zich aan een vervolg?