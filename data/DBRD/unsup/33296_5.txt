4,5 sterren

Dit boek staat al jaren in mijn boekenkast. Om één of andere reden kwam ik er maar steeds niet toe om het te lezen. Misschien wel omdat het zulle goede commentaren kreeg dat ik schrik had om teleurgesteld te worden.

In het kader van ‘het vergeten boek’ op hebban.nl heb ik er mij uiteindelijk toch aan gewaagd. En: wat een goed boek is dit!

Toegegeven in het begin moest ik eventjes doorbijten. In de eerste hoofdstukken wordt vooral het verhaal verteld dat de aanleiding zal geven tot de verdere gebeurtenissen. Maar eens ik daar door was geraakt, was ik verkocht.

Michael Blomkvist is een journalist en wordt aan aan het begin van het boek veroordeeld tot een gevangenisstraf omdat hij artikels zou gepubliceerd hebben die onwaarheden bevatten.

Hij wordt opgemerkt door Henrik Vanger die een geheime opdracht heeft voor hem. Hij moet graven in het verleden van de familie Vanger in de hoop een heel erg oude verdwijningszaak op te lossen.

De familie Vanger is heel groot en in het begin is het eventjes lastig om al die namen uit elkaar te houden maar wonderwel slaagt de auteur er in om deze personages erg herkenbaar voor te stellen zodat je als lezer niet verstrikt raakt in een web van Zweedse namen.

Daarnaast wordt ook nog het verhaal van Lisbeth Salander uitgewerkt. Zowel Salander als Blomkvist hebben niks met elkaar te maken maar hun levens kruisen elkaar wel op zeker moment.

Na de eerste redelijk informatieve hoofdstukken werd ik meegezogen in het verhaal. Ik wilde ook echt weten wat er ongeveer 40 jaar geleden gebeurd was. En het bleek allemaal veel verrassender te zijn dan je eerst verwacht had.

Ik kijk uit naar het tweede en derde deel van de milleniumtrilogie!