"Ze is al meer dan vierentwintig uur niet online geweest. Praktisch gezien is ze dus al vierentwintig uur vermist." ~ p38.

Soms vraag je je serieus af "hoe krijgt ze het voor elkaar?!", terwijl je gniffelend nog een hap popcorn naar binnen werkt. Nog net niet in één ruk uitgelezen, maar wel binnen 24-uur!

"Een paar dagen geleden zat ik nog werkeloos in mijn pyjama op de bank en nu slaap ik met een Elvis-imitator in een louche motel ergens in Texas." ~ p99.

Ik kom je halen is het debuut van Marijke Vos, en vertelt het verhaal van Lotte en Sophie, die al sinds de basis school beste vriendinnen zijn.  Lotte is stik jaloers wanneer Sophie voor haar werk naar New York moet. Wanneer zij ineens niks meer hoort, weet ze dat er iets mis is en springt het eerste vliegtuig naar de Big Apple om Lotte te zoeken. Dit eindigt uiteindelijk in een hilarische roadtrip dwars door Amerika.
Dit is echt een boek dat ik als chicklit-lover enorm kan waarderen. Vol hilarische taferelen, maffe situaties, Elvis en een sexy cowboy. Het is alsof Marijke Vos naast je zit en haar verhaal aan je verteld alsof het vorige week echt gebeurd is. Je hoort haar lachen tijdens het typen, en je lacht als vanzelf mee. De herinneringen tussendoor zijn een mooie toevoeging aan het verhaal, waardoor je als lezer echt ziet hoe close de dames zijn. Stiekem wil ik hier gewoon een film van zien. Met Georgina Verbaan en Chantal Janzen bijvoorbeeld. Leuk voor tijdens een ladiesnight!

"Hier in Amerika, met een vreemd roze jurkje, nep-All Stars en een basic zwart vestje voel ik me misschien wel meer mezelf dan dat ik me in jaren heb gevoeld." ~ p127.

Ondanks dat ik echt genoten heb van het boek, blijf ik hangen op een 'gewoon goed'-3 sterren. Niets mis mee, absoluut niet. Het verhaal zou enkel iets voller mogen, iets meer detail, wereld en misschien ook emotie. Maar het smaakt zeker naar meer, dus zeer benieuwd naar haar volgende boek!