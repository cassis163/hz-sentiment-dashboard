Een boek van Charles Martin is nooit een oppervlakkig verhaal. Er zit een diepte in die altijd even moet bezinken. Voor Joseph Brooke loopt het leven niet zoals hij gehoopt had. Nu hij de zestig gepasseerd is, woont hij in een afgelegen hutje in de bergen van Noord-Carolina. Hij heeft last van zijn herinneringen uit de tijd dat hij in Vietnam was. Door wat hij daar heeft meegemaakt vindt hij dat hij het niet verdiend om gelukkig te zijn. Zijn enige contact met de buitenwereld is een radioprogramma van Suzy voor Vietnam-veteranen. Bij haar vindt hij een luisterend oor. Op een nacht wordt hij wakker van een geluid. Samen met zijn hond Rosco vindt hij een vrouw en twee kinderen die op de vlucht zijn voor een drugsbaron. Hij bekommert zich om de veiligheid van Catalina, Gabrielle en Diego en brengt hen naar haar broer. Op de terugweg gaat hij langs bij The Blue Tornado, de plek waar hij is opgegroeid en waar zijn jeugdliefde Allie woont. Helaas is daar het een en ander veranderd. Allies tweede man Jake blijkt juist bij een tragisch ongeluk omgekomen te zijn. Joseph blijft om haar te helpen met het regelen van de begrafenis en de verzekeringen. Tot hun ontsteltenis blijkt de situatie niet zoals verwacht.
In het begin lijken de hoofdstukken niet bij elkaar te passen, maar natuurlijk komen de verhaallijnen al snel samen. Joseph is een complexe man. Hij zit vol woede en deinst er niet voor terug om iemand te doden. Toch heeft deze harde man een klein hartje. Hij gaat ver om zijn vrienden te helpen en te beschermen. Zo komt hij uiteindelijk ook in de problemen. Pas wanneer de gehele waarheid naar boven komt, lukt het hem om weer emoties te voelen en komt het hemelwater. Sommige zinnen zijn zo mooi, die bevatten zoveel wijsheid, zo’n diepe emotie. Andere zinnen zijn kort en staccato. Geen enkele informatie is overbodig. Het verhaal is mooi afgerond. Het begint met Oreo’s en eindigt met Oreo’s, het troosteten dat de band tussen twee broers benadrukt. God wordt nergens genoemd, maar Hij is zeker in het verhaal aanwezig in de thema’s zoals opoffering, vergeving, genezing en genade.