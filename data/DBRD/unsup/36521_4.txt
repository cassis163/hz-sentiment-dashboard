De Ontdekking is een stand-alone, geschreven door Harlan Coben.

Simon Greene, getrouwd met Ingrid en vader van Paige, Sam en Anya, is radeloos als zijn dochter Paige verdwenen lijkt te zijn. Simon en Ingrid hadden al een tijd minder contact met haar, sinds hun dochter een relatie had met Aaron en verslaafd geraakt was aan drugs.
Simon en Ingrid zetten alles op alles om hun dochter terug te vinden en komen hierdoor in situaties terecht die niet altijd even veilig zijn. Leeft Paige nog en zo ja, zullen zij haar vinden?
Dan blijkt dat er nog een jongere is verdwenen. De vader van deze jongen heeft een prive-detective ingeschakeld, Elena Ramirez. Simon en Elena komen op hun zoektocht op elkaars pad en slaan de handen ineen.
En, wat is de rol van een sekteleider, genoemd De Waarheid, in deze?

De schrijfstijl van Coben is zoals altijd, zeer toegankelijk: vlot, korte zinnen en niet al te lange hoofdstukken.
Coben omschrijft de radeloosheid van de ouders van Paige dusdanig goed, dat je je zelf ook zorgen begint te maken over haar welzijn. Simon kwam dichtbij je staan in al zijn menselijkheid: zijn angst, zijn niet-weten, zijn gedrevenheid...

Het is geen boek waarbij je op het puntje van je stoel zit door de nagelbijtende spanning. De kracht van dit boek zit in de persoon Simon. Ik denk dat een ieder zich kan herkennen in hem bij het idee niet te weten hoe het met je kind is, of hij of zij nog in leven is en zo ja, onder welke omstandigheden en dat je diegene, verantwoordelijk voor het mogelijke leed wat is aangedaan, wel ik weet niet wat zou aan kunnen doen.

Een boek wat je ook aan het denken zet. Simon ontdekt zaken, waarbij hij zichzelf de vraag stelt of dit voor altijd geheim dient te blijven of dat het zinvoller is het geheim te openbaren? Wat zou je zelf doen?