Toen ik tijdens mijn zwangerschap minder mobiel werd, ben ik 'verslaafd' geraakt aan het spelen van escape rooms. De eerste was om uit te proberen, en dat was zo gaaf dat de tweede een dag later volgde. Toen ik het boek Escape Room van Maren Stoffels voorbij zag komen, nam ik me direct voor om te gaan lezen. Toch heb ik hier nog een halfjaar mee gewacht, me telkens afvragend of een boek wel net zo leuk kan zijn als het spelen van een escape room?

Maren Stoffels is, net als ik, fervent escape room speler. Ze heeft ooit een grapje gemaakt voordat ze een escape room betrad: wat nu als de escape room ons niet meer laat gaan? Dit was de basis van deze Young Adult thriller waarin vooral het thema onverwerkt trauma centraal staat.

Ik heb het boek op e-reader gelezen en het telt 137 pagina's. Het boekje is daarnaast vlot geschreven en het plot en de vertelwijze is niet clichématig, waardoor het boek prettig en snel leest.

Het boek is geschreven vanuit het perspectief van de zes hoofdpersonages, namelijk Mint, Alissa, Milas, Sky, Caithlin en X. Het vertelperspectief wisselt in een razend tempo, wat de snelheid van het verhaal bevorderd. De lezer krijgt een inkijkje in de worstelingen van de verschillende personages, maar bouwt hierdoor nauwelijks een band op met een van hen. Ik vraag me alleen af of dat ook zo was geweest als van bijvoorbeeld een persoon de hoofdstukken aanmerkelijk langer en diepgaander zouden zijn. Anyway, elk voordeel heeft zijn nadeel. Ik vond het zelf verfrissend om eens een boek te lezen dat op deze manier is geschreven.

Een lang verhaal kort

Alissa, Mint en Sky zijn al langere tijd vrienden en sinds een paar maanden heeft Milas, tot over zijn oren verliefd op Alissa, zich bij het vriendengroepje gevoegd. Alle vier worstelen ze met iets in hun leven, wat ze de anderen niet durven te vertellen. Ze besluiten om gezamenlijk een escape room te bezoeken. Eenmaal binnen blijkt dat de escape room beheerder hen niet meer wil laten gaan en bedreigt hen. In de escape room raken de vrienden lichamelijk en psychisch gewond en groeit het wantrouwen onderling. Wie kunnen ze vertrouwen? Zeker als blijkt dat ze elkaar niet alles vertellen, wordt dit toch een dilemma. Over de plots en wendingen in het verhaal laat ik verder niets los, want deze zijn verre van clichématig en zouden het leesplezier verstoren.

Persoonlijke touch

In het begin moest ik wennen aan de vertelwijze en de snelheid waarin het vertelperspectief wisselt. Ook de namen Mint en Sky spraken mij niet aan, maar mogelijk behoor ik niet tot de oorspronkelijke doelgroep van de schrijver. Het boek is naar mijn mening meer geschreven voor de jongeren dan voor de jong volwassenen.

De locatie van het verhaal - een escape room - spreekt mij erg aan en dat is ook prima uitgewerkt voor dit verhaal. De plots zijn onverwacht, dus alle ingrediënten voor een goed boek lijken aanwezig. Het had ook zeker momenten waarop ik het boek niet wilde wegleggen en wilde weten hoe het nu precies zat.
Deze thriller hield mij in zijn greep en was tegelijkertijd niet eng of zinderend spannend. Er zijn boeken waar ik over droom als ik ze 's avonds lees en daar valt dit boek niet onder.

In dit boek heb ik me aan twee zaken 'gestoord'. In de eerste plaats voel ik achteraf met geen van de hoofdpersonages compassie, wat wellicht een gevolg is door de snelle wisseling van vertelperspectief. Het zou mijn voorkeur hebben gehad om een personage meer uit te diepen en de typeren. In de tweede plaats heb ik - ondanks dat ik er als een trein over de letters vloog en echt in het verhaal zat - vier spelfouten gezien. Deze waren van het soort slecht geredigeerd. En ondanks dat het voor sommigen geneuzel zal zijn, kan ik me daar best aan irriteren.

Al met al zou ik het boek aanraden aan lezers die benieuwd zijn naar een boek waarin creatief met vertelperspectief wordt gespeeld, die houden van escape rooms of een minder spannende thriller in de Young Adult categorie willen lezen. Een lekker boek voor tussendoor. Als je op zoek bent naar diepgaande karakters zou ik dit boek echter laten liggen. Concluderend is een goed opgebouwde escape room net zo verrassend als dit boek, maar ik heb enkele escape rooms gespeeld waarin de hoofdpersoon diepgaander werd gekarakteriseerd.