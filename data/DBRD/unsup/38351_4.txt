In tegenstelling tot Jeroen Brouwers die in zijn controversieel boek “Het Hout” meer dan zijn gal uitspuwt over de inderdaad afschuwwekkende praktijken rond misbruiken in de kerk, brengt de Ierse auteur John Boyne een opmerkelijk serene aanpak van deze problematiek en schenkt hij ook aandacht aan de beklemmende omstandigheden waaruit deze onverkwikkelijke feiten zijn voortgekomen. Gaandeweg wordt de lezer met afgrijzen vervuld wanneer tot op de hoogste echelons het doofpotvirus om zich heen grijpt om nadien een lafhartig “wir haben es nicht gewusst” als zielige verdediging aan te wenden.
Boyne heeft een zeer menselijke benadering van de katholieke ziekte gehanteerd en vooral de nadruk gelegd op de medeplichtigheid van eenieder die wist en bewust zweeg of de andere kant opkeek.
“De grote stilte” is een waardig boek en een aanrader voor iedere lezer die niet op zoek is naar sensatie of andere tinten grijs.