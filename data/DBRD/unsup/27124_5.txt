Eva-Lin Wagner wordt op haar rug wakker in het Amsterdamse Vondelpark. Ze kan zich niets meer herinneren, zelfs niet haar eigen naam. In haar jaszak vindt ze een papiertje waarop de naam Sandra en een telefoonnummer staat geschreven. Ze ziet verderop een jongeman zitten en ze besluit hem te vragen of ze zijn mobiele telefoon even mag lenen. De jongeman ,Tom , hoort haar verhaal aan als ze een voicemail inspreekt en hij besluit haar te helpen. Hij roept de hulp in van een vriend van hem en gezamenlijk gaan ze op zoek naar haar identiteit. Tijdens de zoektocht raken ze verzeild in bizarre situaties.

“IJsblauw” is het eerste deel van de trilogie “Het Instituut”. Het verhaal speelt zich af in de schimmige medische wereld van het klonen van mensen.

De auteur heeft naast Eva-Lin voor meerdere personen belangrijke rollen neergezet. Doordat Eva-Lin steeds nieuwe dingen over zichzelf ontdekt, leer je haar ook steeds beter kennen. De verschillende karakters van de personages zijn goed uitgewerkt.

Doordat je getriggerd wordt door de vele ontdekkingen en de plotselinge wendingen blijft het verhaal je verbazen en dat maakt dit boek zeer aantrekkelijk om te lezen. De spanning is continu aanwezig en op sommige momenten zelfs zo intens dat je bijna vergeet adem te halen.

Soms zat ik vol ongeloof in het boek te lezen en stelde ik me voor wat er zou gebeuren als dit allemaal echt was.

IJsblauw is een zeer spannende thriller, vol actie, die je van het ene naar het andere kippenvelmoment brengt. Lineke Breukel heeft een prettige, toegankelijke en ontwapende schrijfstijl. Samen met de subliem opgebouwde spanning is dit een boek dat mij volledig in beslag heeft genomen. Vandaar ook de verdiende vijf sterren voor dit boek. Ik kijk met veel spanning uit naar het tweede deel van deze trilogie.