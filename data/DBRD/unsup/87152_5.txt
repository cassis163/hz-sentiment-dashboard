Elizabeth Gilbert (auteur van de bestseller Eten, bidden, beminnen) betovert ons weer met haar schrijfkunsten. Nu met Big Magic – de kunst van creatief leven. Op een eerlijke, humoristische en realistische manier vertelt ze over haar visie op creatief leven en haar eigen ervaring daarmee. Ze roept je op om moed te tonen, nieuwsgierig te zijn en het vooral licht en luchtig te houden: “Hoe luchtiger je de tijd doorbrengt, hoe stralender je leven wordt.”

Gilberts boeken kenmerken zich door een spirituele rode draad. Daarmee passen haar boeken, en ook deze roman, goed in deze tijd. Mensen worden zich bewust van de sleur van hun dagelijkse leven en willen het anders: dynamiek in plaats van stagnatie, inspiratie in plaats van beslommering. Wat veel mensen zich niet realiseren, is dat zij zelf de enigen zijn die hierin verandering kunnen brengen, constateert de schrijfster. Wat mensen tegenhoudt, is angst. Angst gaat op den duur vervelen, zo legt de auteur vanuit eigen ervaring uit. Angst legt een dikke sluier over de bron van jouw creativiteit. “Mijn hele jonge, schichtige leven lang had ik me vastgebeten in mijn angst, alsof die mijn interessante eigenschap was, terwijl die in feite doodnormaal was.” Gilbert beweert: de beste manier om iets aan je angst te doen, is hem ruimte te geven. Druk je angst niet de kop in, want dan help je ook je creativiteit om zeep.  

In alle eerlijkheid legt Gilbert haar gedachten over de werking van creativiteit uit. Ze gelooft in het bestaan van ideeën als onstoffelijke energetische levensvorm, met een bewustzijn en een eigen wil. Ideeën gaan graag de interactie met mensen aan. Want alleen door menselijke inspanningen kan een idee het rijk van de werkelijkheid betreden. Soms gaat het idee weer bij je weg. Omdat je er niet voor openstaat of omdat er een nieuw idee op je pad is gekomen. Dan gaat het idee op zoek naar iemand anders, om wel gehoord te worden. Het kan zijn dat je ‘jouw’ idee onbewust doorgeeft aan een ander. Later blijkt dan dat die ander jouw idee vorm heeft gegeven. Dát noemt Gilbert ‘Big Magic’.

Om creatief te kunnen leven moet je ervan overtuigd zijn dat dit je goed recht is. Je hebt er geen toestemming voor nodig. “Voel je vrij om je creativiteit te uiten, want die zit in je en die zul je ook niet kwijtraken”. Om met Gilbert te spreken: “Ben je aan het overwegen of je een creatieveling wilt worden? Te laat, je bent het al. Het is bijna bespottelijk overbodig om van iemand te zeggen dat hij ‘creatief’ is; creativiteit is hét kenmerk van onze soort.” Deze uitspraak laat ze volgen door een hele rits argumenten, waaronder: “we hebben er de nieuwsgierigheid voor” en “we hebben er de opponeerbare duimen voor”.

Het boek bestaat uit zes delen, getiteld ‘Moed’, ‘Betovering’, ‘Toestemming’, ‘Volharding’, ‘Vertrouwen’ en ‘Goddelijkheid’. Je zou deze delen kunnen zien als een stappenplan dat je moet doorlopen, wil je creatieve project slagen. Gilbert coacht je erdoorheen. Met adviezen, tips en handreikingen. Zo nu en dan vertelt ze een anekdote over vrienden of bekenden, ter ondersteuning. Maar ze wil je niets opleggen! Big Magic is geen hulpboek. In eerste instantie heeft de schrijfster dit boek voor zichzelf geschreven, om haar verhaal helder te krijgen. En tegelijkertijd voor de ander: doordat zij haar ervaring en gedachten heeft opgeschreven, kun jij als er als lezer ook iets aan hebben. Dat zou een “fantastisch neveneffect” zijn.

Gilbert inspireert je met haar zelfkennis en ervaring. Elke lezer zal ze op een andere manier ‘helpen’, omdat ieder de tekst op zichzelf en zijn eigen leven projecteert. In elk geval zal ze je laten beseffen dat een creatief leven ook voor jou toegankelijk is. De enige vereiste is dat je blijft oefenen, want alleen zo trek je de aandacht van een idee. Ook hier is de eenvoudige en groothartige levensregel ‘Oefening baart kunst’ van toepassing!