De Radleys lijken een normaal gezin. Of ja, normaal… De tieners zien erg bleekjes en moeten zich bij het minste beetje zon flink insmeren met zonnebrand. Dochterlief is ook nog eens vegetariër, waardoor ze zelfs nog minder energie heeft dan haar slungelige broertje. Ze weten echter niet beter dan dat ze een aandoening hebben, want paps en mams hebben ze niet verteld dat ze vampiers zijn.
Hun ouders drinken geen bloed, maar zijn zogeheten ‘abstainers’ (onthouders). Ze proberen een zo normaal mogelijk leven te leiden, inclusief alles wat daarbij als ‘normaal’ gezien wordt, zoals een gezellig etentje met de buurtjes. Dat er dan knoflook in het eten blijkt te zitten, is dan wel even slikken…
Natuurlijk kan dit allemaal niet lang goed gaan. Wanneer er ook nog eens een lompe oom opduikt, die wel een praktiserend vampier is, zijn de gevolgen groter dan de Radleys ooit hadden kunnen voorzien...

The Radleys is een boek met veel humor en een originele kijk op vampiers.
Het verhaal is goed doordacht en diverse wendingen zorgen ervoor dat het interessant blijft. Door de korte hoofdstukken, vlotte schrijfstijl en soepele wisselingen van perspectief leest het lekker weg. Er lopen veel verhaallijnen door elkaar en op een gegeven moment wordt het verhaal door enkele nieuwe – en naar mijn mening minder boeiende – personages en perspectieven echter wel wat trager. Het lijkt erop dat de schrijver de ontknoping daarmee vooruit probeert te schuiven, maar gelukkig is dat niet al te storend.
Wat ik persoonlijk erg kan waarderen, is dat de typisch Engelse setting zo natuurlijk in het verhaal is verweven. De Radleys doen immers veel moeite om hun ‘middle-class’ leventje zo onopvallend mogelijk te leiden. Een ander pluspunt is de originele visie op vampiers. In het boek zijn diverse hoofdstukken uit het zogeheten Abstainer’s Handbook te vinden, waarin veel tips worden gegeven over hoe een vampier zonder bloed kan leven. Dergelijk afkickprogramma is een goede – en erg vermakelijke – vondst van de schrijver. Ook de talloze verwijzingen naar vampiers die beroemd geworden zijn, zoals Lord Byron en Jimmy Hendrix, zijn erg amusant.

Kortom; the Radleys is een vermakelijk boek met een lekker Engelse setting. Wat mij betreft een aanrader.