Contract is het tweede boek in de Joona Linna-reeks. Het is al beter dan het eerste boek, maar ik ben nog geen fan.

Joona Linna blijft mysterieus. Het is inmiddels duidelijk dat hij goed is in zijn werk, maar het is nog steeds moeilijk om je in te leven in zijn personage omdat de lezer niet weet wat er met hem aan de hand is.

Deze keer moet hij een moord oplossen waarvan in eerste instantie gedacht wordt dat het slachtoffer verdronken is, in plaats van vermoord. Wanneer blijkt dat het om een moord gaat en de moordenaar zich waarschijnlijk heeft vergist in zijn doelwit, begint de zoektocht naar de vermiste zus van het slachtoffer.

Daar waar de andere boeken van Lars Kepler intieme moorden beschrijven (daarmee bedoel ik dat de moordenaars in andere boeken een persoonlijke behoeften lijken te bevredigen met het plegen van de moord), gaat het nu om een veel groter plot, bijna overdreven. Hierdoor deed het verhaal een beetje Amerikaans aan, met Linna als grote held to save the day.

De verhaallijn rondom Axel is wat verwarrend. Het duurt even voor duidelijk wordt welke rol hij speelt in het grote geheel. Hierdoor wilde ik meer over hem weten, en ben ik lang in dubio geweest of ik medelijden met hem moest hebben of dat ik hem moest wantrouwen.
Muziek speelt een grote rol in dit boek en dat geeft het verhaal iets origineels.

De schrijfstijl is verbeterd door langere zinnen te schrijven. Het geheel is beter gestructureerd en de personages krijgen meer ruimte om te ontwikkelen dan in het eerste boek. Desondanks is er nog ruimte voor verbetering en ik hoop dat Lars Kepler deze stijgende lijn voortzet.