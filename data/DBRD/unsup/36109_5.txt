Het boek van dit vrij nieuwe schrijversduo is het tweede deel in een serie rondom een special forces team. Onder leiding van Charles Cavendish, het hoofd van de NAVO veiligheidsdienst, onderzoeken Carrie de Graaff ( of Caressa Montevagio ) en Adam Kaplan een reeks aanslagen in Europa die gepleegd worden door vrouwen met een djellaba met daaronder een bomgordel. Het lijkt erop dat deze vrouwen samen met de grote stroom vluchtelingen Europa binnenkomen en infiltranten zijn uit het netwerk van IS of een andere duistere terroristengroep. Maar niets blijkt minder waar en Carrie en Adam ontdekken beetje bij beetje hoe het daadwerkelijk zit en dat verbaast vriend en vijand. Deze helaas zeer actuele thriller beschrijft de hedendaagse cultuur met angst en aanslagen die steeds dichterbij lijken te komen. Het boek is ontzettend actueel wat het soms wel beangstigend maakt om te lezen, er zit zoveel geloofwaardigheid in. Het valt mij op dat dit bij de boeken van Tomas Ross vaak het geval is en dat me dat altijd behoorlijk aangrijpt. Corine en Tomas hebben met dit boek een ware thriller neergezet, en ik hoop dat wat ze schrijven niet waarheid gaat worden. Inleven in de karakters uit dit boek is niet moeilijk, zeker met alles wat er in Europa gebeurt op dit moment. Het is erg spannend opgebouwd met het nodige geweld wat we van deze schrijvers gewend zijn, en ook de nodige onderhuidse spanningen. Hoofdstukken zijn goed opgebouwd en zijn niet te langdradig. Als je eenmaal in het verhaal zit, wat bij mij wel even duurde omdat ik het moeilijk vond in verband met alle aanslagen in de werkelijkheid, dan wil je niet meer ophouden met lezen en sleept het boek je mee tot het verassende en uitdagende einde. Het smaakt naar meer! Ik raad iedereen die van Tomas Ross, Corine Hartman of gewoon een goed boek houdt aan dit boek te gaan lezen! 4 **** sterren krijgt dit boek van mij!