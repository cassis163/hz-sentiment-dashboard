Prooi is het zesde deel in de serie met rechercheur Bennie Griessel in de hoofdrol.

De vertaling uit het Afrikaans is van de hand van Martine Vosmaer en Karina van Santen. Zij ontmoetten elkaar op de opleiding aan het Instituut voor Vertaalkunde in Amsterdam. Inmiddels vertalen zij al ruim 30 jaar samen boeken uit het Engels en Frans, en sinds 2011 ook uit het Afrikaans. Zij vertaalden al eerder boeken van Deon Meyer.

Het ontwerp van de prachtige omslag is weer van Studio Jan de Boer, een grafisch ontwerpbureau voor het boekenvak. 4 ontwerpers maken alles voor boeken van omslagen tot websites. Ze bestaan inmiddels ruim 30 jaar. Ze maakten o.a. ook de boekomslag voor Koudvuur van Cilla en Rolf Börjlind, Enter van Willem Asman, Tik Tak van Chris McGeorge en ook andere boeken van deze schrijver.

Ik vroeg aan de schrijver of hij zelf nog inspraak had bij het kiezen van het ontwerp. Hij gaf aan dat zijn Nederlandse uitgever altijd zijn mening vraagt en dat hij eigenlijk altijd zegt: I love it! Omdat ze erg goed zijn in wat ze doen. Voor zijn research maakt hij altijd veel foto's. Zijn Nederlandse editor vraagt meestal aan hem om zijn beste foto's op te sturen en soms belanden ze op de cover. Zoals nu de foto's van de trein en de skyline van Bordeaux.

Het verhaal begint met Daniel Darret in Bordeaux, Frankrijk. Hij kan op een nacht niet slapen en gaat hardlopen. Dan ziet hij hoe een groep van 5 mannen een vrouw opjaagt en mishandelt. Waarschijnlijk willen ze haar doden. Hij grijpt in en redt haar het leven. Dit zet een aantal dingen in gang, die hij liever had vermeden.....
In BelleVille, Zuid-Afrika, krijgen Bennie Griessel en zijn collega Cupido Vaughn van hun chef Mbali Kaleni een nieuwe zaak. Een moord. Een zaak van een andere afdeling. Dat vraagt om de nodige problemen. Dat is altijd het geval als de zaak door De Valken wordt overgenomen.
Het slachtoffer is Johnson Johnson, een 'consulent persoonsbeveiliging'. Hij is verdwenen tijdens een treinreis. Pas meer dan een week later wordt zijn lichaam gevonden naast de belangrijkste spoorlijn in de Karoo gevonden, vlakbij de heuvels van Drie Zusters.

Zoals we gewend zijn van Deon Meyer word je het verhaal ingezogen door zijn prachtige manier van schrijven. Niet te snelle wisselingen tussen de twee verhaallijnen. En niet te vergeten de beschrijvingen van Zuid-Afrika en Bordeaux, waardoor je je echt onderdeel voelt van het boek. Een extra dimensie geeft het als je de straten en plaatsen waar Bennie en Daniel zich bevinden, opzoekt via Streetview. Loop door de straat en bekijk de omgeving, dan creëert dat een mooie verbinding met de personen. En dat maakt het heel fijn lezen.

Dit boek is het zesde deel met Bennie Griessel in de hoofdrol. Je kunt het lezen zonder de andere delen eerst te lezen, maar je mist dan zeker de achtergrond van alle karakters en hun geschiedenis en onderlinge relatie. Als je niets wilt missen van de ontwikkeling, dan is het a an te raden te beginnen bij deel 1, Duivelspiek (eerder uitgegeven als De Artemis Affaire), gevolgd door deel 2: 13 uur, deel 3: 7 dagen, deel 4: Cobra en deel 5: Icarus. Voor het geschenkboekje voor de Spannende Boekenweken 2017 schreef hij het korte verhaal De vrouw in de blauwe mantel.

Bennie Griessel is een rechercheur die op overtuigende wijze wordt neergezet als een man die worstelt met zijn alcoholverslaving, die hem soms op de rand van de afgrond brengt en soms er overheen. En aan de andere kant zijn drang om iedereen te beschermen, de wereld beter te maken. Dit betekent dat hij zich verantwoordelijk voelt voor bijna alles wat er gebeurt. Hij wil bovenal zorgen dat de impact voor alle betrokkenen zo klein mogelijk is. Het maakt hem menselijk. Een belangrijke factor in boeken is of je een verbinding kunt maken met de personen in het verhaal. Kun je je inleven in hun belevingswereld? Kun je dat niet, dan wordt een verhaal al snel onbegrijpelijk.

Bennie is een driedimensionaal personage met zijn goede en slechte kanten. En vooral de wisselwerking met zijn partner Vaughn Cupido maakt dat je betrokken wordt bij hun belevenissen. Vaughn is een man die wars is van corruptie en het haat hoe de mensen tegen het politiekorps aankijken. Hij vecht tegen het negatieve imago van omkoping en vriendjespolitiek. Bennie en Vaughn houden elkaar in evenwicht. Beiden zijn uitstekende rechercheurs. De een kan zich goed inleven in de gebeurtenissen om een profielschets te maken van de dader en de ander heeft oog voor detail. Ze vullen elkaar aan. Het is een genot om te lezen hoe zij zaken aanpakken en zich erin vastbijten om de onderste steen boven te krijgen.

Deon Meyer is een meester in het verweven van menselijke emoties en misdaden tegen de politieke achtergrond van een land dat al eeuwen worstelt met zichzelf. Langzaam neemt de schrijver ons bij de hand en voert ons kleine brokjes informatie. Zo kan onze verbeelding nog even met ons aan de haal. Waarna we op een prachtige manier getuige zijn van het plot dat zich voor onze ogen ontvouwt.