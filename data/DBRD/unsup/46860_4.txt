Alice groeit als klein meisje op in een gezin met een gewelddadige vader maar liefhebbende moeder, die haar veel leert over bloemen en planten en hun betekenis. Als ze 9 jaar is gaat ze, nadat haar ouders bij een brand om het leven zijn gekomen, bij haar oma wonen die een bloemenkwekerij heeft annex opvangplaats voor vrouwen. Het rustige leventje van Alice daar stopt abrupt door het verraad van haar grootmoeder, die onder meer allerlei gebeurtenissen in haar familie voor Alice blijkt te hebben achtergehouden. Alice vlucht van de kwekerij van haar grootmoeder en gaat in een prachtig natuurpark elders in Australië een nieuw leven opbouwen. Als ze daar haar rust en geluk gevonden lijkt te hebben, gaan de gebeurtenissen uit haar verleden opnieuw een belangrijke rol spelen…

Wat een boeiend verhaal heeft Holly Ringland in haar debuutroman weten neer te zetten: niet alleen de personages hebben hun ‘gezicht en verhaal’, maar ook de beschrijving van het land en de natuur kleurt dit boek nog eens extra in, met name de rol die zij de bloemen in dit geheel heeft toebedacht. Het verhaal zit goed in elkaar, al lezend valt er steeds weer een puzzelstukje op z’n plek; en dan wil je het niet meer wegleggen, en het liefst wil je het in één keer uitlezen om de puzzel ‘compleet’ te hebben… Een heerlijk, makkelijk leesbaar boek, voor een aantal relaxte vrije (vakantie)uurtjes!