Anna krijgt nieuwe buren, een stel met een dochtertje van vijf. Al snel vermoedt ze dat Charlie, het meisje, mishandeld wordt. Ze belt een paar keer met de kinderbescherming en met de politie om te melden dat ze zich ernstige zorgen maakt over de veiligheid van Charlie. Wanneer het meisje niet door de hulpverleners in veiligheid gebracht wordt, neemt Anna Charlie mee naar een veiliger plek. Of dit de juiste beslissing is….
Ik had verwacht dat het een heftig verhaal zou zijn over een kind in moeilijkheden. Dat is het ook wel, maar toch heeft het boek me niet zo geboeid dan ik gehoopt had. Ten eerste vind ik Anna een erg naïeve vrouw. Er wordt niet naar haar geluisterd, wanneer ze de hulpverleners belt, maar zij luistert ook niet naar bijv. haar vader, die haar adviseert. Andere mensen om haar heen gaan mee in Anna’s verhaal. Ik vind het daardoor niet helemaal geloofwaardig overkomen.
In het midden van het boek gebeurt er niet zo veel. Hierdoor pakte ik het niet altijd zo snel weer op… Het thema vind ik wel interessant. Ik denk er ook wel steeds over na wat ik in haar situatie gedaan zou hebben.