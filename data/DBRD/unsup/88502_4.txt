Met het vooroorlogse New York van de jaren 30 als decor maken we kennis met de jonge Anna Kerrigan, die een heel speciale band met haar vader heeft opgebouwd. Een stevige band, bijna een verbond, die slechts spaarzaam op de achtergrond raakt als zij alleen met haar moeder en invalide zusje thuis is.
Anna vergezeld vader Eddy regelmatig bij bezoeken die hij als vakbondsman, maar ook voor zaken die het daglicht wat minder kunnen verdragen, aflegt. Zo ontmoet zij nachtclubeigenaar Dexter Styles, die jaren later haar leven weer, toevallig, kruist.

Als Anna in de 40-er jaren van de vorige eeuw werkzaam is in de oorlogsindustrie, is haar vader verdwenen en spoorloos, draagt zij samen met haar moeder de zorg voor haar zus en ontmoet zij Dexter Styles weer, die zich in eerste instantie even over haar zus ontfermt, zonder te weten dat hij Anna eerder heeft ontmoet, en begint hij langzamerhand een grotere rol in haar leven te spelen. Het is in het New York waar de oorlogsjaren bepalend worden voor de marinewerf waar Anna werkzaam is en zij haar droom, duiker worden, wil verwezenlijken. Niet simpel om dit te realiseren, zo ondervindt zij. Tegenwerking is haar deel terwijl haar privéleven steeds andere wendingen neemt, maar het doel veranderd niet en Anna vecht door om dit te bereiken. Ook een zoektocht naar haar vader wordt hierdoor, geholpen door Dexter Styles, op enig moment een reële mogelijkheid. Verrassende ontwikkelingen bepalen nu steeds meer haar leven.

In de rustige verteltrant die het boek eigen is ontrafeld langzaam en vanuit wisselende hoofdpersonen, zich een kluwen van geheimzinnigheid. Het verhaal meandert door de levens van Anna, Eddy Kerrigan en Dexter Styles en laat steeds de lezer de sfeer van de (oorlogs)tijd en het New York van die jaren proeven. De schrijfstijl van Egan is heel prettig, helder en tegelijk zijn zinnen regelmatig prozaïsch naast nuchter beschrijvend. De personen komen echt tot leven, bereiken vanaf het papier je fantasie en prikkelen je verbeeldingskracht. Ze is trefzeker in het inbouwen van historische onderdelen in het verhaal, waardoor de complete sfeer geschapen wordt om helemaal in te leven.
Jammer dat aan het einde alles zich in zo’n sneltreinvaart ontwikkeld dat je even het gevoel krijgt dat je een aflevering van een serie gemist hebt.