Juan Cabrillo is de gezagvoerder van een bijzonder schip, de Oregon. Het is een spionageschip met het uiterlijk van een aftands vrachtschip. Samen met zijn bemanning is hij te huur voor overheden en machtige westerse instanties. De laatste klant van de Oregon komt echter niet uit het welvarende westen. De Oregon is namelijk ingehuurd door rijke Japanse scheepsmagnaten. De Aziatische zeeën worden onveilig gemaakt door piraten die zonder mededogen hele schepen laten verdwijnen, compleet met bemanning. Geprikkeld om dit raadsel te ontrafelen besluit Juan de zaak aan te nemen. Door zich voor te doen als goede buit voor piraten, lokt de Oregon al snel het eerste piratenschip. Na het overmeesteren van de piraat blijkt dat het probleem wel eens veel groter kan zijn dan ogenschijnlijk simpele overvallen. De piraten gooien in een poging weg te komen een container overboord. Als de lading van de geloosde container uit lijken blijkt te bestaan komt een internationale slavenhandel aan het licht. Geschokt en verbeten stort de bemanning van de Oregon zich op dit gruwel, vastbesloten het tot een goed einde te brengen.
Het Goud van Kamtsjatka is een klasseverhaal vol actie, kennis en kunde van de Oregon en haar bemanning. Vooral Juan Cabrillo de gezagvoerder lijkt te weten wat hij doet. Cussler en Jack Du Brul zetten de karakters elk voor zich neer aan de hand van hun functies. Het leest lekker dat elk karakter doet wat hij zou moeten doen en kan wat hij of zij moet kunnen. Dat de lezer aan de zogenaamde Bad Guys ook echt een hekel krijgt, komt absoluut door de kunde van de schrijvers. Cussler staat bekend om zijn kennis en voorliefde voor de zee en met dit boek bevestigt hij eens te meer zijn reputatie op dat gebied. De acties in Het Goud van Kamtjsatka worden vlot beschreven en hoewel het soms allemaal heel snel gaat, trekt de actie de lezer toch dieper mee in het verhaal.
Cussler gaat soms iets te ver met zijn vertelsnelheid. Daardoor komt de geloofwaardigheid in het geding. De wonderbaarlijke redding van een mooie vrouw uit een gezonken boot bijvoorbeeld, doet net iets te sprookjesachtig aan. Ook is de afloop al vrij snel duidelijk en laat weinig te raden over. Alleen details veranderen het plot nog. Een laatste minpunt is dat gewoon alles lukt wat de bemanning van de Oregon probeert. Heldendom is mooi, maar het heeft zijn grenzen.
Dat Cussler een boeiend verhaal kan schrijven, bewijst hij eens te meer met het verschijnen van Het Goud van Kamtsjatka. Een verhaal vol actie, intrigue en plotwendingen. Heerlijk om te lezen. Het is als het nemen van een warme douche na te lang in de kou gezeten te hebben. Voor de Cussler liefhebber een boek dat je gelezen moet hebben.