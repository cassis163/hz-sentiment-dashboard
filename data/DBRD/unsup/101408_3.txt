Titel: Verras me
Auteur: Sophie Kinsella
Uitgeverij: The House of Books
Publicatiedatum: februari 2018
Aantal blz: 375

Cover
Het is eigenlijk geen cover die me echt aanspreekt. Dat komt hoofdzakelijk door de gebruikte kleuren. Het doet me niet echt denken aan de Shopaholic serie, de serie waardoor ik van Sophie Kinsella ben gaan houden. Maar, haar naam staat erop, dus zou ik hem wel oppakken om de achterflap te lezen.

Auteur
De Britse Sophie Kinsella (1969) is pseudoniem van Madeleine Wickham en de bekende schrijfster van de Shopaholic-reeks. Ze liet haar eerste Sophie Kinsella boek anoniem aan haar uitgever lezen en kwam twee keer in dienst bij dezelfde uitgever omdat haar Sophie Kinsella-boek meteen werd goedgekeurd. Madeleine Wickham begon met een studie Muziek in Oxford maar in de bar trok ze op met filosofie studenten en dacht 'dit is wat ik wil'. Ze veranderde haar studierichting in filosofie, politiek en economie en kon hier veel schrijven. Voordat ze zich volledig ging toeleggen op het schrijven van romans werkte ze als lerares en financieel journaliste. Sophie Kinsella schreef haar eerste roman, De Tennisparty, onder haar eigen naam, Madeleine Wickham toen ze 24 jaar oud was. Ze is getrouwd met een voormalig operazanger en heeft haar man professioneel op de piano begeleid op tours door het Midden-Oosten en Afrika. De schrijfster woont in het Britse Surrey samen met haar man en vijf kinderen.
Bron: Bol.com

Achterflap/samenvatting
Sylvie en Dan zijn al tien jaar gelukkig getrouwd. Ze hebben een schattige tweeling, een mooi huis, en een prima baan. Dat kan zo nog wel 68 jaar doorgaan! Saai! De paniek slaat toe. Om hun huwelijk fris en scherp te houden, besluiten ze elkaar te verrassen. Met sexy photoshoots, dates en onverwachte uitjes. Maar alles gaat mis. De verrassingen brengen meer aan het licht dan wenselijk. Met hilarische gevolgen.

Mijn mening
Dan en Sylvie zijn getrouwd en hebben een tweeling. Als ze voor een check-up bij de dokter zijn, vertelt hij dat ze heel gezond zijn en wel meer dan 100 jaar kunnen worden. Grote paniek, want dat betekent dat ze nog 68 jaar getrouwd zullen zijn. Kunnen ze dat wel, wordt dat niet saai? Ze besluiten elkaar te gaan verrassen, maar of dat nu zo’n goed idee is?

Ik ben altijd in voor een paar uurtjes lachen met Sophie Kinsella. Op de een of andere manier weet Kinsella het altijd voor elkaar te krijgen dat je een boek met een goed gevoel dicht slaat. Ook dit keer is dat het geval, al was de weg ernaartoe er een met hobbels. Het duurde even voor ik de flow van het verhaal te pakken had.

De personages in Verras me zijn wederom goed uitgewerkt. Dan en Sophie zijn eigenlijk best gelukkig. Maar door een prikkel gaan ze daar volledig aan twijfelen. Sylvie is eigenlijk een beetje sneu. Een volwassen vrouw die haar ouders nog pappie en mammie noemt? Vreselijk! En Dan? Een aparte man, maar eentje die zielsveel van zijn vrouw houdt.

Verras me is een verhaal waarvan ik best genoten heb. Is dit Kinsella’s beste boek? Nee, vind ik zeker niet. Maar al met al wel een boek waar je een paar gezellige uurtjes mee kunt hebben.

Ik geef Verras me 3 sterren.
Leontine