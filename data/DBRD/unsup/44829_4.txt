De Verlossing is de enige plattelandsroman van Elsschot die al in episodes uitkwam in 1915 voordat het in 1921 in boekvorm verscheen. Het beschrijft de strijd tussen de socialistische vrijdenker uit de grote stad en de plaatselijke pastoor, tevens stroper, en de verlossing van deze zonderlinge en zondige strijd. Pol Van Domburg is belezen, anti-paaps, winkelier en timmerman in het dorp Groendal. Hij weet zijn dorpsgenoten gewiekst te bespelen, bedot zijn klanten en slaat zijn vrouw. Al snel nadat de eenogige pastoor Kips in het dorp aankomt ontketent zich een vete tussen beide krachtige persoonlijkheden waar ze in vast roesten.
Het boek is meer dan 100 jaar geschreven maar heeft nog altijd een frisse toon en het woordgebruik is nauwelijks verouderd. Elsschot waagde zich aan het begin van de vorige eeuw aan de beschrijving van zelfbevrediging en seksualiteit waardoor het boek jarenlang op de lijst van verboden lectuur terecht kwam in het katholieke Vlaanderen. Gelukkig is dit verhaal niet verloren gegaan zodat wij nu nog kunnen genieten van de typische Elsschot humor en heerlijke schrijfstijl. De auteur schrijft vaak met een ironische ondertoon en weet veel onrecht aan de kaak te stellen zonder zelf stelling te nemen. Hij laat dit stelling nemen aan de lezer over. Daarnaast schrijft hij opvallend beeldend met zijn uitzonderlijk krachtige stijl waarbij er geen woord te veel geschreven wordt. Zoals bij vele (alle?) Elsschots zitten er elementen van fraude en oplichting op diverse manieren in het verhaal verweven. Bij een analyse van deze roman wordt het duidelijk dat Elsschot een zeer belezen man is. Van origine een vrijdenker is hij opvallend goed op de hoogte van de kennis van de bijbel. Daarnaast kent hij zijn klassiekers. De auteur verwijst naar de mythologie die vooral door de kenner opgemerkt zal worden. Door andere lezers wordt dit zeker niet als storend of lastig ervaren, maar eerder als mooie beeldspraak. Het perspectief, gekozen door de auteur, is uitgekookt en niet alledaags en geeft een goed inzicht in het denken en doen van diverse personages.
Hoewel dit niet een typische roman is voor Elsschot door het grote aantal personages en de plaatsing op het platteland, proeft men toch de typische Elsschot-schrijfstijl en thema's waardoor het boek toch echt past in het fantastische oeuvre van deze schrijver die meer dan 50 jaar na zijn overlijden nog erg graag gelezen wordt.