Een bruidegom wordt een aantal uren na de huwelijksvoltrekking dood aangetroffen in een tuin in Oxford. Hij blijkt te zijn vermoord. Charlie Flint, een psychiater die zich o.a. bezig houdt met het schrijven van daderprofielen ontvangt op een dag een pakje met krantenknipsels over de moord. Zij besluit om zich in de zaak te verdiepen. Naarmate haar onderzoekt vordert , komen er zaken aan het licht die misschien beter verborgen hadden kunnen blijven. Ontdekkingen die Charlie Flint in groot gevaar brengen.

Val McDermid is een gelouterd schrijfster van misdaadromans. Zij ontving vele prijzen en van haar boeken met psycholoog Tony Hill in de hoofdrol werd een succesvolle tv-serie gemaakt (Wire in the blood). Blinde obsessie is een op zichzelf staand verhaal. Goed geschreven. Het redelijk ingewikkeld plot wordt helder uitgewerkt. Personages worden goed uitgediept. Allemaal elementen die bij Val McDermid in goede en deskundige handen zijn.

De meeste vrouwen die in het verhaal een rol spelen zijn lesbisch. Het is de eesrte keer dat McDermid zo indringend en openhartig over dit onderwerp schrijft. In haar andere boeken werd er wel op gezinspeeld maar in Blinde obsessie is het een overheersend onderwerp.

Het boek leest plezierig en is nergens saai of vervelend. Wat echter ontbreekt is spanning en dat is toch een vereiste voor een geslaagde misdaadroman. Dat is in mijn ogen een gemiste kans want het verhaal biedt alle mogelijkheden voor een pakkende ontknoping.