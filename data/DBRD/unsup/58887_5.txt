Een peuter overleeft een dramatisch auto-ongeluk. De rest van het gezin komt om. Op latere leeftijd wordt de jongen nog steeds geteisterd door nachtmerries rondom dit ongeval. Door deze traumatische ervaring heeft hij psychisch een flinke klap opgelopen en wordt hij een gevaar voor zijn omgeving….

Beschermduivel is een van die thrillers die je als liefhebber van dit genre gelezen moet hebben. Het verhaal – dat zich overigens in Nederland afspeelt – zit zeer goed in elkaar. Het bevat een flink portie spanning, familiedrama, seks, intriges en een hoop fascinerende personages. De auteur Ronald van den Broek heeft ze stuk voor stuk de nodige diepgang gegeven en een aantal lopen met behoorlijk verontrustende gedachten rond. Hij weet de lezer hiermee op sluwe wijze, meerdere malen, op het verkeerde been te zetten.

Vanaf de eerste pagina is het verhaal direct ijzersterk. De gebeurtenissen volgens elkaar – hoe verder het boek vordert- in een steeds rapper tempo op. Daarnaast krijg je met regelmaat een intrigerende flashback voorgeschoteld, met daarin een flink portie psychologische spanning. Sommige beschreven situaties zijn eigenlijk te bizar voor woorden. Ronald van den Broek zoekt daarmee de grens op tussen horror en thriller. Hij komt hier echter verrassend goed mee weg, het spannende verhaal blijft krachtig overeind en verliest geen moment zijn geloofwaardigheid.

Om de spanningsboog wat veerkracht te geven beloont de auteur de lezer zo nu en dan op een half verborgen grap. Het toch vooral huiveringwekkende verhaal grijpt je onmiddellijk bij de keel en laat je niet meer los totdat je bij de laatste bladzijde bent gekomen. Hoewel, ook dan zal het boek nog een tijdje in je hoofd blijven spoken, je bent dus gewaarschuwd.