Uitgevers verdelen hun nieuwe titels grofweg in twee categorieën. Boeken die zichzelf moeten bedruipen en zogenaamde speerpunten. Een gedwongen keuze omdat de marketingbudgetten nu eenmaal niet toereikend zijn om alle boeken met het (soms) nodige kabaal in de markt te zetten. Speerpunten zijn de titels waarin het veelal beperkt aanwezige marketinggeld wordt geïnvesteerd.
Manipulatie, het thrillerdebuut van scenarist Mark Allen Smith is een duidelijk voorbeeld hiervan. Acht pagina's in de aanbiedingsbrochure, vooruitexemplaren voor boekverkopers en onlangs verzond de uitgeverij 100 exemplaren naar lezers van de Crimezone Buzzz Club. Wanneer een uitgeverij zo uitpakt met een debuut, dan weet je één ding zeker: hier geloven ze in.
The Inquisitor, zoals de originele titel luidt, verschijnt pas in maart 2012 maar werd dus al voor verschijning volgehangen met 'starred reviews' van ondermeer Kirkus en Publishers Weekly. Opmerkelijk genoeg verschijnt het boek al deze maand in Nederlandse vertaling.
Hoofdpersoon in Manipulatie is Geiger, op de cover neergezet als een man zonder verleden. Geiger is zeer succesvol in de 'information retrieval' business, oftewel: het lichamelijk en geestelijk onder druk zetten van mensen om hen te laten praten. Zelf noemt hij het de handel in de waarheid. Hij onderscheidt zich van anderen in de markt doordat hij zijn objecten niet dusdanig kapot maakt dat een terugkeer naar het gewone leven onmogelijk is. Geiger is een vreemde vogel en zou je beter kunnen classificeren als man zonder heden. Hij is sociaal afgesloten van de wereld waarin hij leeft en laat nergens sporen achter. Zijn partner, Harry Boddicker, is degene die de business binnenhaalt en is, naast Geigers psychiater, direct ook het enige (normale) menselijke contact dat Geiger heeft. Maar zelfs voor hen is Geiger één groot mysterie.
Alles gaat goed totdat, tegen alle afspraken in, een twaalfjarige jongen in zijn folterstoel belandt. In een vlaag van verstandsverbijstering besluit Geiger de jongen in bescherming te nemen en daarmee trekt hij zichzelf en een aantal anderen mee in een rollercoaster van gevaar. Het verandert alles.
Dat Manipulatie is uitgekozen tot speerpunt is geen rare beslissing. Het is weer eens iets anders. Het is een bijzonder gegeven dat hoofdpersonages die een dergelijk twijfelachtig beroep uitoefenen voelen als de goeie. Naast Geiger en Harry laat Mark Allen Smith een heel ensemble aan bijzondere personages de revue passeren. De auteur heeft ze allemaal wel iets gegeven, waardoor ze je bij blijven. De gekke zus van Harry, de twaalfjarige ontvoerde jongen, de maffiosi en belangrijkste klant van Geiger en zelfs het trio 'bad guys' . Ze zijn allemaal een tikje karikaturaal, maar hierdoor geven ze het verhaal wel echt body. De geloofwaardigheid wordt daardoor misschien niet helemaal gewaarborgd, maar over het geheel genomen is Manipulatie een interessant en geslaagd experiment. Het verhaal bevat voldoende spanning, de martelingen zijn bij vlagen behoorlijk huiveringwekkend en het leest als een snelle en spannende road novel.
De ontknoping is misschien een beetje té, maar biedt handvatten voor een vervolg, dat er hopelijk ooit komt. Want ik zou dit kleurrijke gezelschap graag nog eens zien schitteren.