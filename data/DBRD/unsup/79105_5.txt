Ik las Gewist voor YALFest 2019 en ik mocht de Hebban leesclub coördineren rondom dit boek. Deze recensie is gebaseerd op het Engelse boek omdat er in het Nederlands geen ebooks van zijn, waar ik van afhankelijk ben. Dit beïnvloedt mijn mening niet, want het is hetzelfde verhaal met dezelfde inhoud, alleen in een andere taal.

Verwachtingen
Teri Terry is een nieuwe naam op de Nederlandse young adult markt. Ik kende haar niet en toen ik de samenvatting van Gewist zag werd ik niet direct enthousiast. Vandaar dat ik op zoek ging naar de Engelse versie. Dit boek is gepubliceerd in 2012 en dan zal de prijs wat lager zijn. Dat het zo laag zou zijn had ik niet verwacht. Een YA uit 2012 maakt me over het algemeen nogal sceptisch, want toen was het genre nog niet zo ontwikkeld als nu en waren de boeken in dit genre ook heel anders dan hoe wij die nu kennen. Vaak had dit te maken met het taalgebruik, dat was toentertijd nog wat kinderlijker. Ik ging dus nogal huiverig van start, maar ik werd heel aangenaam verrast.

Verhaal
Hoe ervaar je de wereld als je hele persoonlijkheid is gewist en je helemaal opnieuw moet beginnen? De zestienjarige Kyla Davis overkwam dit: de overheid verdacht haar van terrorisme en daarom werd ze helemaal gewist. Haar hele geheugen en persoonlijkheid werden vernietigd en dit alles om Kyla een tweede kans in het leven te geven en ervoor te zorgen dat ze niets slechts zou doen. Kyla is niet de enige die is gewist, het overkomt veel jongeren onder de zeventien.
Kyla komt terecht in een pleeggezin en ze gaat naar school. Daar ontmoet ze Ben en die twee trekken steeds meer naar elkaar toe. Thank God geen insta love. Kyla gedraagt zich alleen niet zoals alle andere “gewiste” personen, ze begint zich steeds meer dingen te herinneren. Dingen die ze zich niet zou moeten kunnen herinneren. Kyla is dus anders en ze wil weten wie ze in haar vorige leven was. Het is interessant om te zien hoe mensen weer proberen te functioneren in de maatschappij nadat ze helemaal opnieuw zijn “opgestart” om het zo maar te zeggen. Het is Teri Terry goed gelukt om dat over te brengen.
Thema’s als racisme en onderdrukking spelen in dit boek een grote rol. Er zijn mensen die helemaal niets van de “gewisten” moeten hebben. Daarnaast moeten de “gewisten” braaf de regels volgen, want anders lopen ze de kans om opgepakt te worden. Kyla moest heel veel moeite doen om gewoon even buiten hard te mogen lopen. Bizar. Ik ben erg benieuwd wat er met Kyla aan de hand is. Gedurende het verhaal gebeuren er dingen met mensen uit Kyla haar omgeving en ik hoop dat dat hier verder op ingegaan wordt in de rest van de trilogie.
Gewist is een boek dat zeer makkelijk leest, ook in het Engels. Het taalgebruik is niet te ingewikkeld en het verhaal bevat ook geen hogere fantasy termen. Gewist is een dystopisch verhaal, maar het is absoluut niet te vergelijken met Touching Juliette of The Hunger Games. In deze wereld gaat het niet om macht of hoef je geen spelletjes te spelen op leven en dood. Nee, Gewist speelt zich af in en om Londen, wat erg verfrissend is. Wat ik me zelf nauwelijks kan voorstellen is dat in deze wereld mobiele telefoons verboden zijn voor mensen jonger dan 21 jaar. Ik zou er niet aan moeten denken. De world building in dit boek vind ik ook erg goed gelukt. Ik kan niets “negatiefs” vertellen over Gewist, dus dat betekent maar één ding: vijf sterren geven en de vervolgdelen kopen.