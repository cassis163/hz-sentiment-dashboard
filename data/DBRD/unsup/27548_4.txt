Noord van Sien Volders speelt zich af in de vroege jaren tachtig. De jonge zilversmid Sarah heeft een moeilijke beslissing te nemen wat betreft haar werk. Ze trekt naar het noorden van Canada om na te denken. Daar komt ze in een afgelegen goudzoekersstadje terecht en ontmoet er Mary, die de dorpswinkel en het postkantoor uitbaat. Algauw blijkt dat er vele parallellen zijn tussen de levens van beide vrouwen. Ook op het vlak van liefde hebben ze veel gemeen. Zowel het pad van Sarah als dat van Mary kruist dat van twee mannen: mannen die leven voor muziek, vrijheid en het ongetemde bestaan. Noord is een geslaagde debuutroman over keuzes maken, vriendschap, liefde en kunst. Een prachtige - soms ietwat voorspelbare - vertelling, die je tranen in de ogen zal bezorgen.
Toegegeven, ik was wat sceptisch toen ik aan deze roman begon. Namen als Guy Mortier, Peter Verhelst, Herman Brusselmans en Marc Didden prijzen het boek aan. Doorheen Vlaanderen werd Noord als snel een hype. En meestal gaan gehypte boeken en ik niet samen. Ook moet ik eerlijk toegeven dat de flaptekst mij niet erg aansprak. Als Noord niet op mijn lijstje voor de Hebban Debuutprijs had gestaan, had ik het boek waarschijnlijk niet gelezen. En dat zou zonde zijn geweest.
Want wat is Noord een schitterend boek vol pure emoties. Sien Volders weet op papier vast te leggen hoe ik de liefde beleef. De liefde waar ze over schrijft voelt echt en puur. Waar ik in Young Adult boeken de liefdesdriehoek verafschuw, vond ik het in Noord passend en realistisch. Ik kon mezelf in veel van de liefdesperikelen van Sarah herkennen. Maar zoals vaak koos ook dit keer het hoofdpersonage niet de man die ik zou kiezen.
De jonge, maar talentvolle Sarah trekt naar het Noorden om een belangrijk dilemma te overdenken. De schoonheid en de rust van de prachtige Noord-Canadese natuur moeten haar helpen een beslissing te nemen. Al doen muzikanten Adam en Jacob er alles aan om haar op andere gedachten te brengen. Genieten van de zomer en de bluegrassmuziek lijkt hun levensmotto. Beslissingen voor de toekomst zijn voor later. Volders beschrijft het noorden zo beeldend, dat ik er bijna zelf naartoe zou willen reizen.
Bovendien is het heel interessant om te lezen over de verschillen tussen stad en dorp. Sarah komt uit de stad, maar het goudzoekersdorpje maakt haar een compleet ander mens. Wanneer een van de bewoners haar later bezoekt in de stad, krijgt hij opeens een heel andere Sarah te zien. Sien Volders zet de lezer aan het denken over de manier waarop de omgeving van invloed is op je persoonlijkheid. Een zeer interessante thematiek.
De parallel tussen Sarah en Mary geeft het boek een bijzondere sfeer. Beide vrouwen zijn artistiek aangelegd en moeten een keuze maken tussen de liefde voor twee mannen. Het feit dat de dames zich in elkaar herkennen is erg mooi, maar dit maakt het verhaal wel wat onrealistisch en soms zelfs wat voorspelbaar. Toch stoort dit tijdens het lezen nauwelijks, zo opgeslokt als je bent door het verhaal.
Personages als Walker - stoer en mannelijk, maar tegelijkertijd gevoelig - en de wijze Mary kregen algauw een plaatsje in mijn hart. Sarah kon ik persoonlijk wat moeilijker plaatsen. Wel moet ik zeggen dat het beroep van zilversmid erg goed aansluit bij haar persoonlijkheid. Bovendien is het zeer interessant om meer over deze kunstvorm te weten te komen.
Noord leest vlot. De korte hoofdstukken lezen gemakkelijk weg en de wisselde perspectieven zijn fijn. Ik las het complete boek op een enkele dag en wilde niet stoppen met lezen. Ook al waren bepaalde plotwendingen voorspelbaar, toch genoot ik van het verhaal. Ik had meerdere keren tranen in mijn ogen. De charme zit in de details, bijvoorbeeld het voorlezen van brieven door de telefoon.
Ik las dit boek als lid van de lezersjury voor de Hebban Debuutprijs.