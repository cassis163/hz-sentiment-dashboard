Met dank aan uitgeverij HarperCollins voor dit recensie-exemplaar

Samenvatting van het verhaal

Emma’s dochter Pip verdwijnt in februari en wanhopig gaat zij op zoek naar haar. Wanneer ze door de stad dwaalt meent ze overal haar dochter te zien, op de fiets, op de bus, in het park, … maar het is telkens een ander meisje. In Emma’s hoofd zit nog steeds Luuk wie ze verliet voor haar kinderwens. Nu jaren later denkt ze nog vaak aan hem. In flashbacks komen we te weten hoe Emma Luuk ontmoet heeft en hoe haar leven samen met hem verliep. Het was een leven waar geld geen rol speelt, wel verre reizen, casino’s, oesters en kaviaar.

Maar vandaag heeft Emma dit luxeleventje vaarwel gezegd, en heeft zij het moeilijk om rond te komen. Bovendien heeft ze te kampen met een gokverslaving. Op de achtergrond van Emma’s zoektocht naar Pip heb je Michiel, iemand die er telkens is om haar te helpen als ze iemand nodig heeft. Waarom is Pip er niet meer, leeft ze nog, waarom heeft ze niet meer aandacht aan de noden van Pip besteed en was gokken voor haar belangrijker, zal ze Pip ooit nog terugzien? Heel wat vragen houden Emma bezig… en houden ook de lezer geboeid tot op de laatste pagina.

Conclusie

Het boek bestaat uit verschillende hoofdstukken, die vooral gaan over Emma en de zoektocht naar haar dochter Pip. Daartussen staan af en toe kortere hoofdstukken, in het cursief, die Pips perspectief weergeven van wat er gebeurd is. Dit zorgt voor een andere werkelijkheid dan deze die Emma voor ogen heeft. Hier had ik graag nog een wat diepere uitwerking van Pip gehad. Het is allemaal nogal vaag. Het is duidelijk waarom zij verdwenen is, maar waarom heeft ze dit gedaan en hoe voelt ze zich nu?

Als rode draad zijn er Emma’s flashbacks naar haar leven met Luuk. Hier werd jammer genoeg de mosterd gehaald bij "50 shades of Grey". Een studente leert een miljardair kennen die verliefd op haar wordt. Hijzelf duldt geen tegenspraak en zijn wil is wet. Ik mis dus een stuk originaliteit, waardoor ik het boek toch een wat lagere waardering geef.

Enkel het personage van Emma wordt uitgediept. We worden volledig ondergedompeld in een wereld van haar gokverslaving. Dit wordt op een zeer subtiele manier uitgewerkt. Als lezer kan je volledig begrijpen hoe de verslaving is ontstaan en hoe moeilijk Emma eraan kan weerstaan. Men blijft geboeid tot aan het einde, men wil weten wat er tussen Emma en Luuk is gebeurd, kan Emma het gokken weerstaan, en vooral waar is Pip? Zullen Pip en Emma elkaar nog terugzien?

Ik vind het een mooi verhaal, maar mis een diepere uitwerking, alle personages blijven vaag (behalve Emma) en op het einde van het boek blijft men nog met heel wat vragen zitten. De gokverslaving van Emma wordt dan weer heel goed in beeld gebracht. Daarom krijgt het boek van mij toch een dikke 3 sterren.