Spinning Silver staat bekend als hervertelling van het bekende sprookje: Repelsteeltje. In deze sprookjesachtige fantasy-roman volgen we verschillende personages die moeten zien te overleven in een wereld waar twee machtige en duistere krachten het tegen elkaar opnemen.

Er zijn diverse personages in het boek. Miryem en Irina zijn eigenlijk de twee belangrijkste hoofdpersonages. Miryem is de dochter van een geldschieter, maar wanneer deze tekort schiet en te gul wordt, neemt zij haar vaders taken over en gaat het geld innen. Echter komen de Staryk, magische winterachtige wezens die de wereld van Miryem vaak binnenvallen en lastig vallen, achter Miryems talent. De Staryk koning komt daarom drie keer langs om zilver in goud te laten veranderen, waarna hij haar belooft te zullen trouwen... wat dus uitkomt.

Irina is de dochter van de hertog van Vysnia, en is niet echt bijzonder. Wanneer zij echter het Staryk-zilver in handen krijgt, beveelt de demon van de tsaar hem om met haar te trouwen.

Beide vrouwen, maar ook andere vrouwelijke personages, komen in situaties terecht waarin zij moeten vechten voor hun eigen leven, en ook zichzelf moeten bewijzen. Spinning Silver zit daarom boordevol sterke vrouwelijke personages, die allemaal op hun eigen manier sterk zijn, en dat was erg tof. Wanda, de dochter van een dronkenman, is een andere sterke vrouw die voor haarzelf en haar broers vecht om een beter leven te krijgen.

Een ander groot pluspunt is de wereld waarin Spinning Silver zich afspeelt: deze is magisch en goed opgebouwd. Je wordt helemaal ondergedompeld in een wereld waarin twee duistere machten de dienst uitmaken, en waar men moet vechten om te overleven. Het voelde aan als een soort middeleeuws, sprookjesachtig land boordevol vreemde magie.

Er zijn echter wat minpunten, die tot de 3,5-sterren rating hebben geleid. Eentje daarvan is dat het boek ontzettend traag leest. Het duurde zeker tot hoofdstuk 8 voordat het boek een beetje op gang kwam, en dat is voor mij echt te laat. Je verliest heel vaak je aandacht en wordt niet helemaal opgenomen in de wereld van het boek, puur omdat het je niet grijpt. Het pakte me niet helemaal, en dat was ontzettend jammer.

Het tweede minpunt vond ik de verwarrende POV's. Het is heel erg vreemd als er een POV-verandering plaatsvindt, terwijl er niet duidelijk wordt wiens perspectief we ineens zien. Dat was echt een sterk minpunt, want hierdoor werd je nog meer uit het boek getrokken, omdat je eerst moest nagaan welk personage er aan het vertellen was. Ook vond ik het minder spannend en diepgaand, omdat er super veel personages aan het woord kwamen en veel personages (die enkele POV stukjes hadden) nogal oppervlakkig bleven.

Het laatste minpunt betreft de romance in het boek. Aan het einde is er een vervreemdende trouwerij en een soort hint naar romantiek tussen de tsaar en Irina. Dat eerste is ontzettend vreemd omdat er totaal een 180-draai plaatsvindt en Miryem ineens met de Staryk-koning wil trouwen 'voor het echie'. Voor mij was hier totaal geen basis voor en wordt er totaal over hun romance / relatie heen geskipt door de auteur. Echt een zwaar minpunt dit, want er was, in mijn ogen, slechts een basis voor vriendschap. Er had dan gewoon eerder romantiek in gemoeten, want nu kwam het echt uit het niets vallen.

Spinning Silver is een magisch doch zeer traag verhaal, dat je nét niet helemaal inpakt en dat je nét niet helemaal laat stuiteren van enthousiasme. Helaas, voor mij ietwat teleurstellend, maar ik kan niet zeggen dat het een slecht boek was. Daarom krijgt het van mij 3,5 sterren.