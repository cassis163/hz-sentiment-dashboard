Dit Nederlandse debuut van Claire McGowan is me goed bevallen. Forensisch psycholoog Paula Maguire, expert in vermissingen, wordt door haar leidinggevende uitgeleend aan een speciaal opgericht onderzoeksteam in haar geboortedorp Ballyterrin. Het team onderzoekt de vermissing van 2 tienermeisjes en er lijkt een link te zijn met een vermissingzaak van vele jaren geleden. Al snel wordt duidelijk dat er zich in het verleden van Paula dingen hebben afgespeeld die ervoor gezorgd hebben dat ze haar geboortedorp verlaten heeft en er nooit meer teruggekeerd is. De nooit opgeloste vermissing van haar moeder is daar een van. Er wordt telkens een tipje van de sluier opgelicht, zowel in de vermissingzaken als in Paulas verleden. Verfrissend vind ik dat Paula niet wordt neergezet als een soort wonder woman, maar als een vrouw, die hoewel ze intelligent en hoogopgeleid is, soms ook domme en onnadenkende dingen doet. Dit leidt zowel privé als op haar werk soms tot problemen. Ik ben zeer benieuwd hoe haar persoon zich in de volgende boeken verder zal ontwikkelen. Dat geldt ook voor de leider van het team, de Engelsman Guy Brooking, die getekend is door een verdrietige gebeurtenis in zijn persoonlijke leven.
McGowan schuwt ook niet om de nog steeds gespannen verhoudingen tussen katholiek en protestant, Iers en Brits, aan de orde te stellen. Al deze verschillende karakters en achtergronden in de Ierse samenleving, leiden ook in het onderzoeksteam soms tot spanningen, wat de samenwerking zo nu en dan bemoeilijkt.
Hoewel aan het eind van het boek de vermissingzaken zijn opgelost, blijven er voldoende open eindjes over. De cliffhanger zorgt er bij mij in ieder geval voor dat ik het 2e deel in deze serie zeker wil lezen.