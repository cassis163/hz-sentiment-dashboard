De Parisienne Fred Vargas (1957) heeft beeldschone misdaadromans geschreven. Uitgegeven in 20 landen, bekroond door internationale vakjurys en bejubeld in de pers. Haar nieuwste juweeltje is De omgekeerde man.

Het gehucht Saint-Victor, in een kanton van de Alpes-Maritimes is in rep en roer. Een enorme wolf zwerft door de Mercantour en bijt in tal van schapenboerderijen ooien dood. Tot groot verdriet van de Canadese wetenschapper en wolvenliefhebber Lawrence organiseren de dorpelingen een drijfjacht. Als op een nacht de schapenboerin Suzanne door de wolf wordt doodgebeten en diezelfde nacht een zonderlinge dorpeling verdwijnt, rijst het vermoeden dat de verdwenen man een weerwolf is, een vermomde moordmachine. De oude schaapsherder De Waker, Suzannes Afrikaanse pleegzoon Soliman en Camille, een vriendin van Suzanne zetten de achtervolging in. Als er nog meer mensen door de wolf worden doodgebeten, roept Camille de hulp in van haar vroegere minnaar, de Parijse commissaris Adamsberg. Een curieus stel op zoek naar een moordende weerwolf.

De omgekeerde man is een verhaal van ongekende schoonheid. Het is een moderne versie van een roamovie waarbij een oude man, een zwarte Afrikaanse jongen en een mooie vouw in een oude stinkende veewagen door de Alpen trekken op zoek naar de weerwolf, in de gedaante van een eenzame zonderling (Hij is niet uit op een nieuw leven. Hij is uit het leven gestapt. Hij is uit het daglicht gestapt om de nacht te betreden.). Het verhaal is origineel, het taalgebruik is origineel, de samenstelling van de hoofdpersonen is origineel. Fred Vargas ventileert originele gedachten en schildert originele beelden. Alles is origineel.

Elke zin is met zorg gecomponeerd. De sfeer van de kleine dorpsgemeenschap in de ongenaakbare bergen, met de introverte en bijgelovige dorpelingen, is met poëtische precisie vorm gegeven. Het is een boek dat onthaast, amuseert, verrast en ontroert. Milde humor, melancholie en een toefje romantiek tussen onthechte vrije zielen zijn de slagroom op de feestelijke taart die iedere liefhebber van taal en een goed verhaal uitzonderlijke zal smaken. Fred Vargas is een klasse apart.