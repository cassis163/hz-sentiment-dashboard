Sarah Armstrong wist reeds op heel jonge leeftijd dat zij schrijfster wilde worden. Het was dan ook geen verrassende keuze wanneer zij journalistiek ging studeren. Na eerst bij ABC Radio gewerkt te hebben waar zij met een verhaal zelfs een prijs in de wacht wist te slepen zei ze deze job vaarwel en ging werken als researcher.

Het boek ‘Laat me niet alleen’ is de derde roman van haar hand.
Ze stelt hierin maar één vraag: wat zou jij doen als je dit overkwam.

In het boek ‘Laat me niet alleen’ volgen we gedachtegang en acties van Anna die op een gegeven moment in haar leven voor de keuze gesteld wordt. Grijp ik in, of laat ik alles op zijn beloop.

Het nogal saaie, alledaagse leventje van Anna en Dave zal drastisch veranderen wanneer ze nieuwe buren krijgen. Er blijkt namelijk iets mis te zijn bij dit gezinnetje. Anna ziet al snel tekenen van mishandeling bij het kind. Wanneer de bevoegde instanties niet tot actie overgaan besluit ze om Charlie zelf te ‘redden’ en het kind weg te halen bij de moeder en haar vriend.

Anna handelt impulsief en begaat hiermee een misdaad. Ontvoering. Zij houdt krampachtig vast aan het idee dat er maar één oplossing is. Zij wil het kind ondanks alles bij haar houden, alleen zo kan ze het beschermen. Andere mogelijkheden om uit deze situatie te geraken legt ze gewoon naast zich neer, ze negeert ze compleet.

Sarah Armstrong heeft een uiterst interessant en moeilijk onderwerp gekozen om tot een verhaal te verwerken. Het onderwerp heeft enorm veel potentieel. Haar schrijfstijl is echter oppervlakkig. De lezer voelt te veel de journalistieke inslag die toch in het verhaal geslopen is.

Dit boek heeft zeker geen groot thriller gehalte. Het is eerder de bedoeling om je aan het denken te zetten, wat zou jij doen indien zich een dergelijke situatie zou voordoen in je omgeving.