Het is natuurlijk een grote schande dat ik nog nooit een bundel van de horrorgrootmeester der Lage Landen had gelezen, een daad die zeker hoog op mijn to do-lijst stond. Dankzij het winnen van een exemplaar van Lijkenkrabber bij een winactie hier op Hebban kon (en wilde) ik er niet langer omheen.

Na het lezen van ‘Vaaltgieren’ in de Edge.Zero competitie was mijn nieuwsgierigheid bovendien aangewakkerd, want dat verhaal was mijn persoonlijke winnaar.

Het staat buiten kijf dat Tom Thys een bedreven schrijver is. Zijn voorliefde voor het korte verhaal leent zich goed voor de duistere vertellingen die hij neerpent. De ideeën zijn rijk en de achtergronden divers. Tom is op zijn best wanneer hij zijn hoofdpersoon in een bad trip laat verdwalen, zoals in Fungi en cacti, mijn absolute favoriet uit de bundel. Navelstrop moest ik wegleggen, omdat de materie té dichtbij mijn eigen nachtmerries kwam. Uiteindelijk heb ik het verhaal gelezen, maar wel bij daglicht. Ik kon het niet aan om over een door kanker wegterende moeder te lezen vlak voor het slapengaan.

Alle verhalen worden voorafgegaan door een korte uitleg, waarin de inspiratiebron of een ander opmerkelijk feit wordt verklaard. Een leuke toevoeging aan deze bundel. Ik kijk altijd graag mee in het hoofd van de schrijver.

Toms proza is boeiend, zijn woordenschat rijk en zijn fantasie volgt intelligente kronkels. Een enkele keer vliegt hij met een vergelijking uit de bocht en had redactie hem een tikje op de vingers mogen geven, maar meestal is zijn proza helemaal raak.

Persoonlijk ben ik geen liefhebber van gore en ik ben zelfs van mening dat sommige verhalen nóg sterker zouden zijn als de factor bloed, pis en etter achterwege was gelaten. Lichaamssappen voegen niet in alle gevallen iets toe. Heel soms leek het zelfs op een inval die louter was opgeschreven vanwege de gorigheid en dat vind ik zonde.

Al met al een paar kleine kritiekpunten die van persoonlijk aard zijn, maar waardoor mijn oordeel toch bij vier – zeer dik verdiende – sterren blijft.

Met dank aan Hebban en Tom Thys dat ik een exemplaar van Lijkenkrabber mocht winnen en als tegenprestatie beoordelen.