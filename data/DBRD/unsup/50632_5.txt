Matthew King, succesvol advocaat, de man van de avontuurlijk aangelegde vrouw Joannie, vader van 2 dochters die hij eigenlijk niet kent, en ook nog eens erfgenaam van een Hawaïaanse koning; zie daar onze hoofdrolspeler en antiheld.

Matthew zit aan het ziekenhuisbed van Joannie, zij ligt in coma en zal snel van de beademing worden afgehaald. Hij besluit een ronde te maken langs al hun geliefden en vrienden om hen op de hoogte te stellen van dit feit. Zijn twee dochters vergezellen hem, al dan niet vrijwillig . Alex van 17 jaar wordt van kostschool gehaald en Scottie van 10 wordt op sleeptouw meegenomen. Tot grote schrik van Matthew staat Alex erop dat haar vriendje Sid ook meegaat. Als Matthew erachter komt dat zijn vrouw Joannie een ander had en diegene als haar grote liefde zag, begint hij aan een zoektocht/roadtrip naar haar minnaar, tesamen met zijn dochters en Sid.

Dit hilarisch verhaal is niet alleen heel grappig maar ook ontroerend in al zijn stunteligheid. Matthew wordt zeer goed neergezet maar het is Scottie die voor mij de show steelt. Haar belevingswereld wordt zo heerlijk naïef en tragikomisch neergezet dat je wel van haar moet gaan houden. Verder biedt het verhaal een mooie setting, heeft het psychologische diepgang en verhaalt het over verdriet en afscheid op een luchtige toon. Heerlijk, heerlijk, heerlijk!

Ps. zoals jullie ongetwijfeld weten is 'de afstammelingen' recentelijk verfilmd (the descendants) met George Clooney in de rol van Matthew King. Ik kan niet wachten om deze film te zien!