Anna Woltz laat met dit boek zien dat ze ook een schrijfster is voor de Young Adults. Met het boek 'Honderd uur nacht' vertelt ze het verhaal van Emilia, een meisje dat naar New York vlucht omdat haar vader erge dingen met een leerling heeft gedaan. In New York lijken de problemen niet kleiner te worden: het gehuurde appartement bestaat niet en de orkaan Sandy komt naar New York. Aan Emilia de taak dit te overleven.

Anna Woltz heeft de orkaan Sandy zelf meegemaakt en dat gegeven heeft ze gebruikt in haar boek. Een sterke keuze. Door het onderwerp 'ontucht met leerlingen' toe te voegen aan het verhaal, wordt het verhaal geplaatst in de leefwereld van de doelgroep. Ook het taalgebruik en de stijl van het verhaal passen bij de jongeren. Dat maakt het boek aantrekkelijk. Het verhaal is vlot geschreven en bevat veel spannende elementen; je wilt zeker doorlezen!

Naast de spanning bevat het boek ook humor en onverwachte wendingen. Als lezer weet je zeker niet goed waar je aan toe bent, waardoor je nieuwsgierig blijft. Kortom: een prima boek, een heerlijk verhaal!