In deze uitgave van de historische roman Gevangen wind is ook het eerder verschenen verhaal Lieve Hart!opgenomen. Beide verhalen sluiten haarfijn op elkaar aan. Dit oer-Nederlandse verhaal speelt zich grotendeels af in de plaats Huizen vanaf 1906. Een later gedeelte speelt zich af in Friesland. De rode draad in beide romans is het levensverhaal van de jonge dame Marrie. In Lieve Hart! woont de 17-jarige Marrie in het vissersdorp Huizen en leeft daar samen met haar moeder en zusjes op de armoedegrens. Ze heeft een oogje op de vissersknecht Lammert en ondanks de waarschuwingen van haar moeder begint ze een relatie met hem. Ze raakt als snel in verwachting en het hele dorp praat schande over haar. Als Lammert na een wilde storm op zee niet naar Huizen terugkeert staat Marrie er helemaal alleen voor…..

In Gevangen Wind gaat het verhaal verder. Marrie laat zich overhalen om naar Friesland te verhuizen. Hoewel Marrie er alles aan doet om zich aan de nieuwe omgeving aan te passen, kan ze toch niet in Friesland aarden. Na een flinke tegenslag raakt ze in een depressie en keert ze met haar gezin terug naar haar geboortedorp Huizen…..

Gevangen Wind is een mooi en fascinerend verhaal waarin geschiedenis en fictie elkaar ontmoeten. De uit Huizen afkomstige auteur gunt je in haar roman een bijzonder kijkje in het verleden van Huizen. Haast ongemerkt kom je tijdens het lezen alles te weten over het rijke visverleden van Huizen en de opkomst van de kaasmakerij. Haar beeldende manier van schrijven zorgt ervoor dat de lezer van begin tot eind aan het boek gekluistert blijft. Geen droge opsomming van historische feiten, maar een leerzame en tegelijkertijd vermakelijk en vooral realistisch overkomende vertelling.