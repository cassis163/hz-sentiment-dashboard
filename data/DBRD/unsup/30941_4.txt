Met dank aan uitgeverij The House of Books voor dit recensie-exemplaar.

Sophie Kinsella heeft heel wat fans, haar boeken zijn in heel wat talen vertaald en bovendien werden verschillende boeken van haar verfilmd.
Ik heb nog nooit een boek van deze auteur gelezen, en gezien de vele goede reacties op haar vorige boeken, zijn mijn verwachtingen hoog.

Samenvatting van het verhaal

Katie Brenner wil het koste wat het kost maken in Londen en na haar studies gaat ze er aan de slag in een reclamebureau. Het is een ondergeschikt baantje, maar ze hoopt zich te kunnen omhoog werken met haar originaliteit en ideeën. Londen is een dure stad om te wonen en dat merkt Katie algauw, toch blijft ze ondanks alles doorgaan om haar droom te kunnen verwezenlijken: ‘het’ maken in Londen. Haar grote voorbeeld is Demeter, haar baas, ze wil niets liever doen dan op Demeter lijken. Demeter is de ‘carrièrevrouw’ die het gemaakt heeft in Londen en die de beste ideeën heeft voor de reclamecampagnes. Bovendien lijkt ze het perfecte leven te hebben met haar gezinnetje.

Op een dag leert Katie Alex kennen en denkt dat er een wederzijds vonkje is. Bovendien hoopt ze dat zij eindelijk gescoord heeft op haar werk en tot het ontwerpersteam mag horen. MAAR…niets is wat het lijkt, Katie wordt onverwacht ontslagen door haar baas Demeter. De Demeter die Katie eerst bewonderde, op wie Katie wilde lijken en die haar grote voorbeeld was, daar heeft ze nu een hekel aan. Demeter is nu de snob, de betweter, … .

Noodgedwongen keert Katie terug naar huis, het platteland van Somerset. Daar zal ze haar vader Mick helpen met de opstart van een glamping. Om haar vader niet te veel zorgen te bezorgen en omdat zij hoopt snel een nieuwe baan te vinden, zegt ze aan haar vader dat ze op ‘sabbatical’ is en zo tijd heeft om hem te helpen.

Wat eerst een leugentje om bestwil lijkt, blijkt al snel tot heel wat complicaties te leiden. Al snel komen de eerste gasten op de glamping aan, waaronder ook Demeter en haar familie. Katie zint op wraak, waardoor er hilarische situaties ontstaan. Maar ook hier is weer niets wat het lijkt… .

Conclusie
De auteur begint haar verhaal in de Londense metro, waar dagelijks duizenden mensen forenzen. Wat ze beschrijft is zo herkenbaar en wordt op een ludieke manier weergegeven. Op deze manier zet ze onmiddellijk de toon voor de rest van het verhaal. Doorheen gans het boek komen dan ook zeer herkenbare situaties uit ons dagelijks leven voor, die op een hilarische manier verteld worden.

De personages zijn niet alleen grappig en cliché, maar worden ook goed uitgewerkt. Ik voelde zo mee met Katie, ik begreep waarom ze deed wat ze deed. Naar de buitenwereld het ogenschijnlijke ‘Perfecte leventje’, maar in werkelijkheid is het leven een dagelijkse strijd. Haar leugentjes voor bestwil, en haar hilarische wraakacties op Demeter.

Ja dan is er inderdaad nog Demeter, in het begin lijkt zij oppervlakkig, maar naarmate het verhaal vordert leer je ook haar beter kennen, wat een onverwachte wending geeft aan het verhaal.

Door het verhaal op te delen in drie hoofdstukken die elk uit kleinere delen bestaan, leest het verhaal zeer vlot. De boodschap van het verhaal is duidelijk, niets is wat het lijkt dat het is. Om er bij te horen houden mensen vaak de uiterlijke schijn op, en hierbij zijn sociale media een handig hulpmiddeltje. Dus: geloof niet alles wat je ziet, zeker niet op sociale media.

Dit is de perfecte chicklit, met alle gekende ingrediënten: (onbeantwoorde) liefde, een vrouwelijk alleenstaand hoofdpersonage, zich afspelend in een grote stad (hier Londen), heel veel zelfspot, eigentijds en vooral zeer grappig. Het is dan ook zeker een aanrader voor de chicklitfans.
Van mij krijgt dit boek 4 sterren, het leest vlot, als lezer blijf je geboeid tot de laatste pagina, en de eindplot is origineel en onverwacht.