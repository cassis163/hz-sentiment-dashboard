LIVE BY NIGHT speelt in de jaren twintig van de vorige eeuw, het tijdperk van de drooglegging in Amerika.

Met zijn voeten in een bak cement, op een boot in de Golf van Mexico, overdenkt Joe Coughlin zijn criminele loopbaan en hoe alles is misgegaan sinds hij jaren geleden Emma Gould leerde kennen tijdens een overval. Na die overval klimt Joe via de juiste connecties omhoog in de criminele hiërarchie, tot hij zijn eigen gebied toegewezen krijgt met casino’s, bordelen en illegale drank om over te heersen. Joe leert al snel om altijd op zijn hoede te zijn, omdat bij het minste vertoon van zwakte er gelijk iemand klaarstaat om hem een mes in zijn rug te planten. Toch is dit de wereld waarvoor Joe bewust gekozen heeft om in te leven; een harde wereld die in de nacht leeft, met haar eigen regels en in zekere zin eerlijker dan de wereld van overdag.

LIVE BY NIGHT is het portret van een man die zich staande probeert te houden in een criminele wereld, maar daarbij ook zijn eigen regels stelt. Joe durft tegen de mainstream in te gaan, ook als die keuzes zich tegen hem kunnen keren. De mooiste scènes in het boek zijn die waarin Joe in gesprekken met anderen probeert duidelijk te maken waarom hij voor de criminaliteit heeft gekozen. Lehane spaart niemand in zijn boek en ook Joe moet tot het bittere einde diverse verliezen lijden. Daardoor wordt LIVE BY NIGHT een realistisch en indrukwekkend tijdsbeeld. (Door: Anne Terwisscha)