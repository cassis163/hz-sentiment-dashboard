Ik heb met heel veel plezier het boek van Allison Pataki, Sisi, de opstandige keizerin, gelezen. Door de jaren heb ik meerdere malen de romantische verfilmingen gezien van het leven van deze Oostenrijkse keizerin met in de hoofdrol Romy Schneider. En ik wist uit andere boeken dat de werkelijkheid niet zo sprookjesachtig was.

Allison Pataki laat in een historische roman de figuur van keizerin Sisi tot leven komen. Een complexe vrouw die vrijheid gewend was voordat ze met keizer Frans Jozef van Oostenrijk trouwde en zich na haar huwelijk maar moeilijk in het keurslijf van het Weense hof kon voegen. Het boek begint met een verblijf van Sisi en haar jongste dochter Valerie op het landgoed bij Boedapest waarna de reis terug naar Wenen wordt aanvaard. Daarna volgen we deze keizerin op haar reizen door Europa, naar Engeland, Ierland, Beieren en ook naar Nederland.

Tussen de reizen door verblijft Sisi met veel tegenzin in Wenen en neemt dan deel aan het Habsburgse familieleven en hofceremonieel. Tijdens de wereldtentoonstelling van 1873 zijn Sisi en Frans Jozef gastheer en gastvrouw van prinselijke en vorstelijke personen zoals de prins van Wales, de shah en de Duitse kroonprins en zijn vrouw. Dan blijken de manieren op dit hoge maatschappelijke niveau niet altijd even correct te zijn wat voor leuke anekdotes zorgt.

De schrijfster vertelt in een nawoord over de research die ze deed naar de historische feiten in het boek. Ze geeft aan verbaasd en verbijsterd te zijn geweest over de omgang en de intriges aan het Weense hof. Af en toe kon ze nauwelijks geloven wat ze las in archief documenten. Het resultaat is een interessante historische roman waarbij je inderdaad soms verbaasd bent als je de dialogen en anekdotes leest.