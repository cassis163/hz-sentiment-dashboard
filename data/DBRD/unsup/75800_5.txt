Voor mij door Jojo Moyes

Louisa Clarck is terug, en hoe!

Al vanaf het eerste boek in deze reeks ben ik fan, van Jojo, deze boeken én vooral van Louisa! Dit is al het derde boek in deze reeks, we zijn al meer dan 1000 pagina’s verder en ik heb me nog geen letter verveeld. Voor mij mogen er nog veel meer Louisa-avonturen volgen.

In Voor mij vertrekt Louisa naar New York, ze gaat daar werken als assistente van de rijke mevrouw Gopnik. Voor deze job moet ze haar kersverse vriendje Sam-de-ambulanceman achterlaten maar beide zien een relatie op afstand wel zitten.
Naast Nathan (ken je nog van boek 1) kent ze niemand in deze grote overrompelende stad, maar Louisa zou Louisa niet zijn als daar niet snel verandering in komt.

Je weet dat er liefdesperikelen gaan volgen, je wéét dat het eerst slechter gaat gaan om dan toch nog op de één of andere manier beter te gaan. Maar dat maakt niet dat het boek minder meeslepend, spannend, verrassend of hartverwarmend is.
Er is ook weer veel ruimte voor de geweldige outfits van Louisa, ze spatten van het papier. Net als elk personage dat ook maar ergens in dit boek opduikt. De conversaties sprankelen, swingen, krinkelen. Een genot om te lezen.

Er valt te lachen, te huilen, te zwijmelen, te nagelbijten en als een bezetene door te lezen tot het einde. Het verhaal is nog even sprankelend als op pagina 1 van Voor jou. Echt, hier moét een vervolg op verschijnen, ik ben verslaafd!