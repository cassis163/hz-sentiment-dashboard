Eva en Jackson zijn nog maar 2 jaar samen als haar man sterft in een tragisch ongeluk.  Overmand door verdriet besluit Eva om naar Tasmanië te reizen.  Ze wil de familie van Jackson leren kennen en zien waar hij opgroeide.  Dat loopt echter niet zoals verwacht...

Ademhalen is het tweede boek van Lucy Clarke. Het verhaal kent nog meer diepgang dan Nachtzwemmen.

In Tasmanië ontdekt Eva dat haar man vele geheimen voor haar had.  Waarom speldde hij haar zaken op de mouw?  Wat was er wel echt aan Jackson en hun relatie.  Dit maakt het voor haar nog moeilijker om haar verdriet om zijn dood te verwerken.  

Eva ontmoet op een eiland in Tasmanië Jacksons broer, Saul. Geleidelijk aan krijgen zij gevoelens voor elkaar.  Houdt ze echt van Saul of brengt hij Jackson een beetje terug in haar leven?  Zal Eva nog iemand kunnen vertrouwen en liefhebben?  

Op moeilijke momenten kan ze ook rekenen op de steun van Callie, haar beste vriendin.  Slaagt zij erin om Eva te helpen om alle geheimen en leugens te doorprikken?  

Ademhalen leest zeer vlot.  Ik beschouw het verhaal niet als een thriller, maar als een spannende roman.  Eens je begint te lezen wil je weten hoe het afloopt...