Het verhaal neemt je mee naar de levens van vijf zussen. Hun dagelijkse sleur onderbreken ze door samen hun jaarlijkse zussenweekend te pakken. Heel even maar, want elke zus heeft zo haar eigen problemen en geheimen die ze niet langer voor elkaar verborgen kunnen houden.
Halverwege de “vrijdag” had ik, als lezer, de enorme behoefte aan een rustmoment in het boek. Totdat ik mij realiseerde dat de schrijfster mijn nieuwsgierigheid had aangeroerd. Ze is er heel goed in geslaagd, juist door haar uptempo moderne schrijfstijl, mij in mijn hart te raken. Ze vallen van de ene ontdekking in de andere. Er is haast geen tijd voor reflectie en rust. Maar is dat in het echte leven wel zo? De schrijfster beschikt over een uitzonderlijk inlevingsvermogen en humor. Door telkens elke zus in een apart hoofdstuk de ruimte te geven, leer je ze allemaal kennen. Heel knap gedaan. Het plot heeft mij verrast; in een paar korte hoofdstukken geeft ze een inkijkje in hoe snel en verraderlijk geheimen zich verankeren in je relatie. En hoe kostbaar liefde is.
Hoe moeilijk en ingewikkeld het leven soms kan zijn, een familieband is nooit te verbreken. Enkel en alleen zussen kennen je door en door, weten de gevoelige snaar zo te raken, dat je toch altijd wilt luisteren naar die wijze raad. Ook al ben je woedend op d’r. José lijkt dit als geen ander te weten en heeft dit boek met liefde geschreven. Ik heb ervan genoten. Een echte aanrader!