In het boek De kracht van voelen gunt de sympathiek overkomende Tessa van Rossen je een kijkje achter de schermen van haar praktijk. Een praktijk waar ze onder andere advies, therapie en begeleiding geeft aan zij die daar behoefte aan hebben. Ze is tevens medium en kan zich als ze zou willen, vooral door haar deelname aan de televisieprogramma’s Het Zesde Zintuig (dat ze in 2008 won) en Het Zesde Zintuig Plaats Delict, een bekende Nederlander noemen.

De aanblik van de cover van De kracht van voelen deed me in eerste instantie sterk denken aan de boeken van de Amerikaanse Char Margolis. Vooral tijdens het lezen van het eerste gedeelte van het boek kon ik het niet helpen dat ik het idee kreeg dat het gehele boek een promotiestunt was voor haar praktijk. Tessa beschrijft wat ze zoal voor cliënten kan betekenen en in het boek wordt dit met regelmaat versterkt door de verhalen van tevreden klanten. Maar wanneer je doorleest kom je er, net als ik, vanzelf achter dat Tessa’s werk helemaal geen promotie nodig heeft. Ze heeft het vermoedelijk al veel te druk en hoewel je bij het lezen sterk de indruk krijgt dat ze, oprecht iedereen zou willen helpen, is dat natuurlijk onmogelijk. Voor eenieder die misschien nooit de kans zal krijgen om een sessie van haar mee te maken kan dit boek in elk geval een steuntje in de rug bieden.

Tessa van Rossen komt eerlijk en zeer openhartig over in haar boek, ze durft haar zwakheden en eigenaardigheden te tonen en bewijst daarmee boven alles gewoon mens te zijn, net zoals jij en ik! In De kracht van het voelen, toont ze hoe ze als medium te werk gaat. Maar ze biedt de lezer ook (zelf) inzichten. Al lezende leer je onder meer wetenswaardigheden over je ziel, het leven zelf, lichtwezens, energieën, sferen, en het leven de dood. Hoewel Tessa diep op alle onderwerpen ingaat, zal voor mensen die al vertrouwd zijn met boeken over spiritualiteit veel al bekend zijn. Voor hun kan dit boek echter toch een fijne reminder of aanvulling zijn en is misschien zelfs wel een “feest” der herkenning. Ben je nog niet vertrouwd met termen als intuïtie, spiritualiteit, zielen, gidsen en het hiernamaals dan is Tessa’s boek een mooi boek om hiermee kennis te maken. Het lezen van dit boek kan je tevens helpen om meer inzicht te krijgen in jezelf. Het toont wat werkelijk voelen voor je kan betekenen en stimuleert je wat vaker open en liefdevol naar de wereld en de mensen om je heen te kijken.