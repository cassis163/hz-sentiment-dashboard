De jongen die wilde mislukken van Angela Wals vond ik een heel interessant boek. Vernieuwend. Het boek gaat over Thomas die als scholier (zo'n 20 jaar geleden) met buurtgenoten uit het Spijkerkwartier in Arnhem overvallen pleegt. Hij voelt zich aangetrokken tot zijn allochtone klasgenoten; zijn vrienden zijn Turks en Marokkaans. Samen besluiten ze snackbars en tanksstations te overvallen en ze zijn druk met het plannen van een grote overval op een juwelier in Utrecht.
Journalist Angela Wals is heden ten dage de vriendin van Thomas en de moeder van zijn kind en zij is teruggegaan naar zijn verleden. Ze heeft zijn vrienden opgezocht en met hen gesproken, en ook sprak ze met de mensen die overvallen zijn door Thomas. En dat maakt dit een heel interessant boek, want Wals gaat daarin best ver. Ze zit op een gegeven moment in een klein dorp op de bank bij een van Thomas' vrienden met ook zijn ratelende vriendin en hun kind. Deze Turkse vriend heeft na zijn periode met Thomas in het buitenland nog gestreden met de Koerden, daar wil hij weinig over kwijt. Het bizarre is dat zijn vriendin amper iets weet en hij bewust in een dorp is gaan wonen waar hij de 'enige' Turk is. Een compleet ander leven. Wat doen zijn vrienden met hun leven na die periode, gevolgd door 1,5 jaar jeugddetentie... Overigens staat gelukkig nergens 'Thomas had de verkeerde vrienden' Ze pleit hem nergens vrij.
Wals bezoekt ook de slachtoffers. Interessant om te zien hoe ieder zich de overvallen anders herinnert. Dat was het geval met de snackbarhouder en de 2 klanten die op dat moment in de snackbar waren. Of de tankstationhouder die niet bij de overvallen was, maar wel overkomt als zeer 'getraumatiseerd'. Ze is bang om op haar werk en thuis overvallen te worden. Volgens haar is een van haar aanwezige personeelsleden gelijk met ontslag gegaan. Als Wals die jongen spreekt, blijkt hij ontslag te hebben gekregen omdat zij hem niet meer vertrouwde. Een week later werkte hij bij een andere tankstation. Dat maakt het boek ook weer boeiend, wat doet het met de slachtoffers: nou soms gewoon amper iets en een ander heeft er nog steeds last van, 20 jaar na dato.
En Thomas? Mankeert hem iets dat hij tot zo'n stap is gekomen. Tot aan het eind krijg je nog een gevoel, heeft hij dan toch psychopatische trekken? Kan Wals haar vriend wel vertrouwen? Thomas had 'hippe' ouders en een bekende Arnhemse familienaam. De ouders vonden het helemaal geweldig om in het Spijkerkwartier te gaan wonen, een gemengde buurt, met studenten, buitenlanders en hoeren. Als een van de oorzaken van zijn criminele gedrag wordt aangevoerd dat er weinig werd gesproken in het gezin. Dat leert Thomas als hij in jeugddetentie zit. Waarover zijn zus later iets zegt in de trand van: 'Dan floepte hij er weer wat uit en dacht ik: moet dat nou?' Ook op het gezin had het zijn weerslag. De ouders scheidden.
Thomas gaat na zijn jeugddetentie naar het conservatorium in Utrecht. Hij brengt het tot een goed muzikant en wordt toetsenist bij Mathilde Santing. En dan zit de tankstationhoudster in de zaal en die herkent de overvaller van haar zaak...