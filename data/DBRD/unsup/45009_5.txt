Het is allemaal niet wat je denkt. Engeland binnen enkele decennia vanaf nu. Melanie is het meisje met alle gaven, gekluisterd aan een rolstoel, waarin ze dagelijks naar school wordt gebracht. Ze wordt dan eerst wel door een gewapende sergeant en twee soldaten vastgebonden want ze is geen leuk meisje, maar een monster dat wordt gebruikt als proefkonijn. Ze beschikt over een fantastisch geheugen en is gebrand om nieuwe dingen te leren. Haar favoriete lerares is Miss Justineau en Pandora en andere zombie-wezens vindt het meisje geweldig. De tweede belangrijke verhaallijn gaat over zombies, die opdoemen na het uitbreken van een schimmelziekte.

Meer prijsgeven over het verhaal zelf, heeft geen enkele zin. Stap als lezer zelf maar lekker, nu ja: lekker, in het boek en laat je fantasie de vrije loop.Vorm zelf een beeld van dit mysterieuze, spannende verhaal, dat bol staat van bizarre wendingen. Je krijgt een beeld voorgeschoteld van de wereld na het uitbreken van een snel verspreidde ziekte. Carey heeft een vlotte schrijfstijl en dat maakt het boek erg luchtig, ondanks het zwaar geladen thema en de alom tegenwoordige mystiek en gruwelijkheden van het verhaal. Toch is er voldoende ruimte voor ontroering en zelfs bewondering. De auteur geeft de geheimen maar met mondjesmaat prijs; de geduldige en gegijzelde lezer moet geduld hebben. Het meisje met alle gaven zorgt in ieder geval voor enige vernieuwing in het thrillerlandschap van vandaag. Aan M.R. Carey om deze opvallende thriller nog te overtreffen!

Het meisje met alle gaven is een verhaal met een erg hoog zombie- en sciencefiction gehalte. Laat je echter niet door beide benamingen afschrikken. Dit schitterende boek is geschikt voor een erg ruim lezerspubliek.