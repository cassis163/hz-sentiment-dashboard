"Tomlin vond dat echte mannen hun eigen boontjes dopten. Ze liepen niet te roepen en te klagen dat het in de wereld oneerlijk toeging. Ze namen niets van anderen aan, losten hun eigen problemen op. Ze stonden hun mannetje."
Carter Tomlin heeft het allemaal: een goedbetaalde baan als accountant, een groot vrijstaand huis, een Jaguar, een beeldschone echtgenote en twee prachtkinderen. Niets lijkt dit perfecte leventje in de weg te staan. Totdat hij ontslagen wordt. De rekeningen stapelen zich op en het luxeleven dat het gezin leidt, eist zijn tol. Ondanks dat Becca, zijn vrouw, een baantje als lerares aanneemt en Tomlin iets voor zichzelf begint, is de financiële deceptie voor het gezin niet meer te redden. Omdat hij het voor de buitenwereld enigszins verborgen wil houden en hij zijn gezin niet de dupe van zijn ontslag wil laten worden, doet Tomlin iets ondenkbaars; hij overvalt een bank. En daarna nog een...
FBI-agente Carla Windermere onderzoekt samen met haar partner Doughty een aantal bankovervallen. Wanneer een kleine aanwijzing in de richting van Carter Tomlin wijst, besluit Windermere hem te ondervragen. Tijdens dit gesprek vallen bepaalde zenuwtrekjes bij Tomlin haar op en doen versprekingen haar vermoeden dat hij iets met de bankovervallen te maken heeft. Doughty denkt er echter anders over en pakt een andere verdachte op. Maar als er na de arrestatie meerdere  en grootschaligere  overvallen worden gepleegd, beseft Windermere dat haar vermoeden over Tomlin weleens juist kon zijn. Steun krijgt ze van BCA-agent Kirk Stevens, een oude bekende die haar helpt bij de jacht op Tomlin. Het lijkt erop dat Tomlin niet alleen bankovervallen pleegt, maar ook  samen met een team  verantwoordelijk is voor meer gewelddadige delicten. Een wanhopig kat-en-muisspel is het gevolg...
De Canadees Owen Laukkanen debuteerde vorig jaar met De professionals, waarmee hij aantoonde een bijzonder spannende thriller te kunnen schrijven. Het boek kreeg van meerdere kanten lovende reacties. Een aanwinst voor het thrillergenre, werd het genoemd. De rekenmeester  is het onafhankelijk te lezen vervolg en opnieuw overtuigt Laukkanen met een geweldige thriller.
Net als in De professionals  speelt ook in De rekenmeester  een aan lager wal geraakte man de hoofdrol. Carter Tomlin was voor zijn ontslag een gerespecteerde en gerenommeerde medewerker van een grote financiële instelling. Een kick kreeg hij als hij door het kantoor liep en zag hoe de kantoorslaven op hun werkplekken verstijfden. Zijn leven stort dan ook volledig in als hij onverwachts wordt ontslagen. De bankovervallen die hij besluit te plegen, draaiden in het begin alleen om het geld, maar uiteindelijk gaat het hem heel ergens anders om: het gevoel van macht en controle. Carter wil zijn oude bazen laten zien dat hij niet een aan de kant geschoven sukkel is. Hij wil laten zien dat hij net als iedereen zijn vrouw en kinderen kan onderhouden, ook zonder vaste baan. Dat hij hierbij compleet doordraait, heeft hij nauwelijks in de gaten. De ontwikkelingen en gevoelens van Carter worden op een zeer geloofwaardige manier beschreven, alsof de auteur het zelf heeft meegemaakt. Je voelt de adrenaline van Carter door je eigen lijf gieren wanneer hij zijn criminele wandaden uitbreidt en steeds gewelddadiger wordt. De opwinding en de spanning die hij voelt als hij onschuldige bankbedienden de stuipen op het lijf jaagt, spatten van de bladzijdes af. Met een moordend tempo vlieg je door het verhaal, waarin verrassende wendingen, levensechte personages en een sterk voelbare suspense in de korte hoofdstukken je hart sneller doen kloppen.
Het verhaal in De rekenmeester  is te vergelijken met een golf op zee. Langzaam en klein aan de start, uitgroeiend tot een metershoge stortvloed die in een verwoestende vaart de lezers overspoeld en verrast, om vervolgens te eindigen in een spetterende climax. Een zeer vermakelijke en krachtige thriller, vol actie en spanning. Een aanrader!