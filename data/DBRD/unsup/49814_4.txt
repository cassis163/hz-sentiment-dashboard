The Fox. Zo wordt Paul Hollywood vaak gekscherend genoemd door de presentatrices van The Great British Bake Off, het BBC-programma waarmee hij bekend is geworden. Maar deze Britse bakker is meer dan een grijze flirter met intense blik (die ogen!), hij maakt ook prachtige kookboeken. Vorig jaar verscheen Bakken met Paul Hollywood en nu is er Klassiekers, dat vol staat met heerlijke Britse - jawel - klassiekers.

In Klassiekers staan “recepten voor elke tijd van het jaar maar de balans slaat iets door naar koken voor koude dagen.” Denk aan verschillende pasteien (met varkensvlees, schapengehakt of rund), empanada’s, hartige pies, puddingen, taarten (bijvoorbeeld Treacle tart) en zelfs een trifle. Het boek begint met een uitgebreide introductie van Hollywood, waarin hij de waarde en keuze van zijn recepten toelicht. Er zijn drie secties: deeg, hartig en zoet. Ieder gerecht is voorzien van een smakelijke foto. Veel recepten, zoals alle deegsoorten, worden bijgestaan door een fotoreeks waarop de verschillende stappen staan uitgebeeld. Om iets te maken uit Klassiekers heb je over het algemeen geen lastig verkrijgbare ingrediënten nodig. Voor het deeg voor de hartige gerechten gebruikt Hollywood wel vaak reuzel, maar dat is tegenwoordig bij de Emté te krijgen of gemakkelijk te vervangen door boter.

Klassiekers van Paul Hollywood is een van die zeldzame kookboeken waaruit je alles wel wil maken. En ook zou kunnen maken. De meeste gerechten zijn niet direct vernieuwend (met uitzondering van de Gestoomde dropcakejes), maar dat hoeft ook niet bij een boek met de naam Klassiekers. Veel belangrijker is dat alle recepten uit dit geweldige boek goed zijn uitgewerkt en helder beschreven. Door de vele duidelijke foto’s is het ook geschikt voor beginnende bakkers, zonder daarbij saai te worden voor de ervaren groep.

Uit de grote selectie lekkere dingen heb ik uiteindelijk gekozen voor Appeltaart met Wensleydale. Omdat ik niet aan Wensleydale kon komen, heb ik Emmentalkaas gebruikt, maar je zou bijvoorbeeld ook Cheddar kunnen nemen. Het bleek een goede keuze: de bodem was dun en knapperig, de vulling zoet met een hint hartig door de kaas. Klassiekers blijft voorlopig nog wel even op mijn aanrecht liggen.

Recept: appeltaart met Wensleydale
Appeltaart met kaas - Nederlanders vinden dat misschien gek, maar in bepaalde delen van Engeland is er zelfs een gezegde over: ‘Appeltaart zonder kaas is als een kus zonder knuffel’. Ik ben het daar wel mee eens - scherpe ziltige kaas en zoete appel zijn een prachtcombinatie. Ik gebruik een mix van moes- en eetappels in deze taart voor een gevarieerde, interessante textuur.

6 personen
Voor het zanddeeg:
350 g bloem
175 g koude boter, in blokjes van ca. 1 cm, plus extra om in te vetten
Ca. 5 el zeer koud water

Voor de vulling:
500 g moesappels
500 g appels
100 g fijne kristalsuiker
125 g Wensleydale, verkruimeld.

Om het af te maken:
Beetje melk
Ca. 1 el kristalsuiker

Materialen:
Ovenschaal van 26x20 cm en 4cm diep.

Doe voor het deeg de bloem in een kom. Voeg de blokjes boter toe en wrijf het vet met je vingertoppen in de bloem tot het mengsel lijkt op fijn broodkruim. Je kunt dit ook doen in de keukenmachine of met en mixer; doe vervolgens over in een kom.
Voeg net genoeg koud water toe om het deeg met een hand te doen samenkomen. Kneed het deeg, zodra het begint te plakken, met je handen voorzichtig tot een bal. Wikkel de bal in vershoudfolie en leg 30 minuten in de koelkast te rusten.
Verwarm je oven voor op 200°C. Vet de ovenschaal in.
Schil voor de vulling de appels, snijd ze in kwarten en verwijder het klokhuis. Snijd in plakjes, doe in een grote kom en hussel ze.
Verdeel het deeg na het rusten in 2 delen; ongeveer een derde deel en tweederde deel. Bestuif het werkblad lichtjes met bloem. Rol het grotere stuk deeg uit een tot een lap die rondom zo’n 6 cm groter is dan de bodem van de ovenschaal. Bekleed de bodem en randen van de schaal met het deeg en laat het teveel over de randen hangen.
Leg een derde van de plakjes appel in de deegbodem en strooi er een derde van de fijne suiker over. Herhaal met de rest van de appel en fijne suiker. Verdeel de verkruimelde kaas eroverheen.
Rol de rest van het deeg uit tot een deksel. Bestrijk de randen van de deegbodem met melk en leg de deegdeksel erop. Duw de deegraden met je vingers op elkaar en snijd het overhangende deeg netjes bij. Bestrijk het deeg met melk en bestrooi met kristalsuiker. Maak 2 inkepingen in de deksel om stoom door te laten.
Bak in 30-35 minuten goudbruin. Laat tenminste 15 minuten staan voordat je de taart snijdt. De taart is zowel warm als koud overheerlijk.