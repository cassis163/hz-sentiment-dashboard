De wintertuin gaat over twee zussen, Meredith en Nina, die beiden een totaal ander leven leiden. Meredith is getrouwd en moeder van twee studerende dochters. Nina is single en reist de wereld rond als fotograaf. Als hun vader van wie ze zielsveel houden komt te overlijden, verwerken ze het verdriet ieder op hun eigen manier. Nina weet niet hoe snel ze weer op reis moet terwijl de altijd zorgzame Meredith zichzelf nog meer wegcijfert en het familiebedrijf draaiende probeert te houden. Daarbij neemt ze ook nog de zorg op zich voor haar kille oude Russische moeder. Zowel Meredith als Nina hebben nooit een warme band met haar gehad. Op zijn sterfbed hebben ze hun vader moeten beloven om hun moeder te leren kennen door haar het verhaal te laten vertellen over de boerendochter en de prins. Meredith en Nina houden woord en beetje bij beetje komen ze achter het schokkende verleden van hun moeder.

Aanvankelijk vond ik het verhaal niet heel boeiend, maar daar kwam verandering in zodra Anya, de moeder van Meredith en Nina, het sprookje vertelde over Veronika en haar prins Sasha. Dit verhaal speelt zich af aan het begin van de Tweede Wereldoorlog en vertelt over hetgeen de bevolking van Leningrad heeft moeten doorstaan ten tijde van het beleg van deze stad. Het verhaal is zo goed geschreven, je wordt er als lezer helemaal in meegezogen. Zeer indrukwekkend en wat mij betreft een boek wat mij bij zal blijven.

Ondanks dat De wintertuin traag begint, is het absoluut de moeite waard om te lezen. Een mustread!