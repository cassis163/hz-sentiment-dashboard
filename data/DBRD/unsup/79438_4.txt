In Van Overzee 2 schreef ik over Nothing to Fear, het derde boek van Karen Rose, en Die for me, het vierde boek van Karen Rose. Die for me is inmiddels in oktober 2008 verschenen bij De Fontein onder de titel Sterf voor mij. Nothing to Fear (niet in het Nederlands vertaald) kreeg toen wat minder sterren vanwege het hoge gehalte aan stomende vrijparijen. In Sterf voor mij was dat gelukkig al een stuk minder wat het verhaal en de spanning ten goede kwam. Met haar nieuwste in het Nederlands vertaalde boek Schreeuw voor mij laat Karen Rose zien dat ze écht weet door te zetten en dat ze spannende boeken kan schrijven die een groot publiek zullen aanspreken.

In Schreeuw voor mij doet FBI-agent Daniel Vartanian een akelige ontdekking. Slechts enkele weken nadat hij zijn broer heeft moeten vermoorden (iets wat keurig uitgewerkt wordt) ontdekt hij dat diezelfde broer samen met enkele vrienden jarenlang jonge vrouwen heeft geterroriseerd. Fotos van martelingen en verkrachtingen zijn daar het bewijs van. Daniel wil uiteraard dat de mededaders gevonden en berecht worden.
Alex Fallon is een jonge succesvolle vrouw met een akelige jeugd achter de rug. Haar zusje is vermoord en haar moeder heeft zelfmoord gepleegd. Gelukkig is zij liefdevol opgevangen in gezin van haar tante, maar als op een dag haar vroegere stiefzuster verdwijnt, komt alle ellende weer naar boven. En niemand schijnt te willen geloven hoe het nu echt zit, en dat het stiefzuster, Bailey, haar verslaving de baas was geworden om voor haar jonge dochtertje Hope te zorgen.
Daniel en Alex zullen samen alles op alles moeten zetten, want het moorden gaat door.

Karen Rose heeft een heel aardige plot neergezet waarin genoeg verrassingen zitten om de lezer goed bezig te houden. Ook heel knap is dat zij de lezer gaandeweg het verhaal een inkijkje geeft in de belevingswereld van de dader, zodat de lezer mee kan puzzelen met de hoofdpersonen. Uiteraard is het einde dan toch nog een verrassing. Geen verrassing is het dat Daniel en Alex een verhouding krijgen, maar gelukkig weet Karen Rose zich ook in dit boek in te houden en wordt niet elke kus uitgebreid beschreven. Daniel en Alex vormen in het begin een ongewoon speurderspaar maar gaandeweg het verhaal ontwikkelt de verhouding zich zo dat de romantische inslag eigenlijk vrij logisch lijkt.
Al met al een zeer evenwichtige, knap geconstrueerde thriller met verrassende elementen en een goed doorwrocht plot. De Rose is tot bloei gekomen.