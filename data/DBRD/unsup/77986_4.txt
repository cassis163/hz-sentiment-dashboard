Toen er weer een oproep kwam van Not Just Any Book om een boek te recenseren, hoefde ik niet lang na te denken. Ja, natuurlijk! Ik was een van de gelukkigen om het nieuwste boek van Ilja Gort, Chateau Fatale, te mogen lezen.

Toen het binnenkwam met de post, vond ik het gelijk al een mooi boek: lekker dik, 309 pagina's en een mooie omslag met een stoere vrouw erop met in haar ene hand een fles wijn en in de andere een Uzi.

Ilja Gort is bij velen bekend als wijnboer en tv-maker. Maar daarnaast is hij ook schrijver. Hij schrijft niet alleen over wijn, maar ook romans. Dit boek is de eerste thriller van zijn hand. Het leest inderdaad - zoals de omslag vermeldt - als een Quentin Tarantino film.

De hoofdpersoon is Leonie Fougard, journaliste bij Le Figaro - het oudste nationale Franse dagblad uitgegeven sinds 1826. Ze is onderzoeksjournaliste en duikt helemaal onder in haar onderzoeken om goede artikelen te kunnen schrijven. Haar laatste onderzoek brengt haar terecht in de wereld van de gewelddadige groep Juskomort. Hier leert zij Serge kennen die haar een beetje beschermt in deze gevaarlijke omgeving. Ze krijgen een relatie.
Tijdens hun vakantie op Corsica wordt Serge in hun vakantiewoning opgeblazen door onbekenden. Leonie vertrekt naar een vriend van haar, Alain Briard, om daar haar verdriet een plekje te geven. Hij heeft een prachtig wijnkasteel Château Briard.
Leonie kan het voorval met Serge niet loslaten en begint een onderzoek naar de daders. Ze komt op het spoor van Youssouf 'MBassa, een albinoneger met de bijnaam Edelweiss.
Op hetzelfde moment krijgt Alain een bod op zijn wijn dat hij niet af kan slaan. Het blijkt dat deze zelfde Edelweiss zijn pijlen heeft gericht op de wijnindustrie, de illegale wereld wel te verstaan. Alain moet een wurgcontract tekenen en raakt vanaf dat moment betrokken bij duistere zaken waar hij liever zijn nek niet had ingestoken. Leonie komt onwillekeurig in het midden terecht. Om Alain en zichzelf te beschermen tegen deze criminelen vechten ze beiden keihard terug. Ze deinzen nergens voor terug om hun leven te beschermen. Ze krijgen daarbij hulp van Casse-Tête, een voormalig legionair.

Het boek is geschreven in een vlotte stijl en leest heerlijk! Ik vond het een zeer spannend verhaal, doorvlochten met kleine verhaallijnen van de overige personages uit het boek. Hierdoor krijg je achtergrondkennis van iedereen, wat het verhaal completer maakt. Tevens lees je over het wijnmaakproces. Dit boek is een aanrader voor mensen die van spannende verhalen houden met antihelden die boven zichzelf uitstijgen en ook nog iets willen leren. Kijk voor meer informatie op www.chateaufatale.nl.