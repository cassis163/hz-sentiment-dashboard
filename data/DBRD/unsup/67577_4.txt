Door de facebook pagina #Boekenfans en het self-pub café van Shirley Pelikaan ben ik in aanraking gekomen met het debuutboek “Wie is er nu Stoer” van Niesje Huizing-Faber. Omdat de schrijverswereld al moeilijk genoeg is probeer ik zoveel mogelijk boeken te lezen van debuutschrijvers/self-pub schrijvers. Ook mijn 15 jaar oude dochter Lisanne heeft het boek gelezen en geeft haar mening over het boek.
Niesje Huizing-Faber heeft het boek “Wie is er nu stoer”geschreven. Het is een reeks van waargebeurde verhalen die hopelijk de ogen zullen openen bij jonge lezers over wat de gevolgen zijn van pesten.
Recensie Bianca:
Emotionele verhalen over Niesje haar eigen kinderen die gepest zijn, maar ook ingezonden verhalen van gepeste kinderen. Om allerlei redenen worden kinderen gepest: motorische vaardigheden, andere kleding dragen etc. Het pestgedrag heeft soms zo vergaande gevolgen dat er aan zelfmoord wordt gedacht of dat het zelfs daadwerkelijk wordt gedaan. Sommige van deze kinderen durven het ook niet te vertellen aan hun ouders, omdat ze bang zijn voor nog meer pesterijen. Zo lees je in de verhalen terug dat niet alle docenten/mentoren weten hoe om te gaan met pesterijen, waardoor het alleen maar erger kan worden voor het gepeste kind.
Kinderen die pesten zijn over het algemeen zelf gepest of heel onzeker over zichzelf, maar zien toch niet in wat hun pestgedrag voor impact heeft bij degene die ze pesten.

Een stukje uit het boek:
Ze scholden me allemaal uit en herhaalde de gewoonlijke scheldwoorden. Ik heb veel op mijn kamer gehuild, omdat ik niet wilde dat mijn ouders erachter kwamen. Maar het hield nooit op. In de pauzes of onder de les gooiden ze altijd papiertjes naar me met de lelijkste woorden erop. Op een dag was ik er zo zat van dat ik naar mijn mentor ging en mijn verhaal bij hem deed. Hij zei doodleuk dat ik al een grote meid was en het zelf wel kon oplossen. Nou, en dat van een mentor, hij moest zich schamen! Wanneer ik aan mijn ouders wilde uitleggen wat er op school aan de hand was, werd er gewoonweg niet naar mij geluisterd. Steun kreeg ik niet en ik moest het zelf maar oplossen, want ik lokte het zelf uit. Nou, en dat zijn je ouders.
Ik voelde me net als Remi alleen op de wereld, hopeloos.
Ik wist mezelf geen raad, werd erg depressief en dacht zelfs aan zelfmoord.

Dit stukje is één van de vele verhalen die in dit boekje staan, maar allemaal met dezelfde boodschap: gepeste kinderen willen serieus genomen worden als zij hun verhaal doen want voor je het weet is hij/zij er niet meer omdat ze geen uitweg zien.

Een boek dat zeker een aanrader is om gelezen te worden door docenten, mentoren en intern begeleiders van school voor meer bewustwording, zodat de kinderen de juiste hulp kunnen krijgen.
Zelf ben ik ook lang gepest geweest, door kinderen maar ook door docenten en zelfs door mijn eigen moeder en broer en ik vond het daardoor best pittig om te lezen. Wel mis ik enigszins een stukje in het boek wat je kan doen als kind om hulp te krijgen, bijvoorbeeld door een lijst met websites en/of telefoonnummers van hulpinstanties voor kinderen en/of hun ouders. Misschien zelfs een stukje geschreven door een hulpverlener met diverse tips.
Voor de rest had ik liever een ander lettertype gezien bij de ingezonden verhalen om duidelijk een onderscheid te maken.
Zeker een aanrader voor jong en oud!

Recensie Lisanne:
Ik vond het boek erg heftig, door al het pestgedrag en hoeveel schade dat nou eigenlijk kan aanrichten. Zelf ben ik ook gepest geweest op de basisschool, maar nog niet zo zwaar dat ik mezelf wat aan wou doen. In het boek wordt verteld dat kinderen bang zijn om tegen hun ouders te vertellen dat ze worden gepest. Ik had dit ook en was bang dat ze me nog meer zouden pesten als ik het zou zeggen. Uiteindelijk heb ik het toch verteld, want het zat me erg dwars. Vaak wordt er gezegd door je mentor dat je het moet vertellen tegen hem/haar als er iets is, maar geen één kind zou dat doen uit zichzelf. Dit boek weerspiegelt precies hoe de realiteit is en hoe elk kind er wel last van heeft en niks durft te zeggen omdat ze bang zijn. Door dit boek komen mensen te weten hoe moeilijk het kan zijn voor kinderen om gepest te worden, zelfs zo ingrijpend dat ze afstand nemen van hun leven, omdat ze het niet meer aankunnen.