Ze zeggen wel eens dat achter elke sterke man een nog veel sterke vrouw staat. Dit gezegde past erg goed bij het nieuwste boek van Marja Visscher. In De Wolkenkijker maken we kennis met Sara Hoevenaar, de echtgenote van Frans Naerebout (1748 – 1818). In Zeeland wordt deze garnalenvisser nog altijd gezien als een ware volksheld. Zo staat er een standbeeld van hem op de boulevard in Vlissingen en is de scoutingvereniging van Goes naar hem vernoemd.

Marja Visscher (1951) is journalist en schrijft fictieve romans over historische personen waarvoor zij uitgebreid research doet. Ook het verhaal van Sara is fictief. Zoals Visscher zelf al aangeeft in haar nawoord is er weinig informatie te vinden over het leven van Sara. Meer dan haar geboortedatum en de hoeveelheid kinderen die ze kreeg, is er niet bekend. De Wolkenkijker is Visschers eigen beeld van het verhaal van Sara. Leuk weetje: Visscher stamt zelf af van Naerebout.

Het verhaal begint met een uitgebreide beschrijving van Sara’s leven en diens omstandigheden. Visscher heeft duidelijk voor ogen welke kant ze op wil met het verhaal, maar de hoeveelheid informatie is eigenlijk wat te veel. Dit zorgt ervoor dat het begin meer voelt als een biografie dan een roman. Later in De Wolkenkijker neemt de roman juist de overhand. De gebeurtenissen worden spannender en lijken her en der een beetje aangedikt voor dramatisch effect. Toch is dit juist het gedeelte waar het interessant wordt. Sara lijkt zich wat meer open te stellen en dat maakt het allemaal meteen een stuk minder afstandelijk.

Het zijn die laatste paar hoofdstukken waarin Sara echt kracht uitstraalt. Wanneer haar man vermist wordt, gaat ze niet bij de pakken neer zitten maar ze gaat door. Dit zijn de scènes waarin Visscher de lezer voor zich weet te winnen en erin slaagt om invulling te geven aan het leven van Sara Hoevenaar.

Al met al is dit een prima roman, wanneer je in je achterhoofd houdt dat het een fictieve vertelling is over het leven van Sara Hoevenaar. Als er zo weinig bekend is over iemand is het een hele uitdaging om daar een waardige roman over te schrijven, maar dit is Visscher zeker gelukt. Deze roman is geschikt voor wie van prettig leesbare historische romans houdt.