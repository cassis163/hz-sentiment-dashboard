Het offer van de Baobab heeft alles in huis om van Vic Falls Missions de nieuwe Alex Rider te maken. Dankzij de vlotte schrijfstijl is het volledig inleefbaar voor jongeren (waar ik mezelf als 17-jarige toch wel even bij reken). Er is een mooie afwisseling tussen spanning en humor: het ene moment zit je op het puntje van je stoel en niet veel later kan je niet stoppen met grijnzen. Het boek laat ook je morele waarden niet onaangeroerd: het besef dat mensen met een beperking soms meer intelligentie, talenten of doorzettingsvermogen hebben dan jijzelf, is een belangrijk en krachtig thema in het boek. Doe daar nog een schep vriendschap (of iets meer?) bovenop, en je zit tot stukken in de nacht aan dit boek gekluisterd. Maar wees gewaarschuwd! Eens het uitgelezen is, zal je haast niet kunnen wachten op het vervolg. Neem dat maar van me aan.