Dit boek is geïnspireerd door de Black Life Matter beweging die strijdt tegen het geweld dat met name politie agenten plegen tegen ongewapende zwarte mensen, alsmede tegen raciale ongelijkheden in het rechtssysteem.
De 16-jarige Starr Carter zit bij haar jeugdvriend Khalil in de auto wanneer Khalil 's nachts door een politie agent wordt doodgeschoten. Ze is bang om te getuigen omdat het haar leven in gevaar kan brengen. Zij is echter de enige die precies gezien heeft wat er gebeurd is. De verontwaardiging in de zwarte gemeenschap is groot. In de pers wordt Khalil afgeschilderd als een crimineel. Sommige politieagenten proberen Starr en haar familie te intimideren. Iedereen wil weten wat er die nacht echt gebeurd is. De enige persoon die daarop antwoord kan geven is Starr.

Dit debuut roman geeft een aangrijpend beeld van het leven van een zwarte tienermeisje. Ze leeft in twee werelden: die van de arme buurt waarin zij woont en die van de luxe privéschool waarop zij zit, maar waarop verder vooral blanken zitten. De balans tussen deze twee werelden wordt verstoord door het incident waarbij haar jeugdvriend omkomt.
De schrijfstijl van Angie Thomas is dusdanig dat de lezer zich helemaal kan inleven in de situatie waarin Starr terecht komt: de lezer ervaart de schok en de pijn door de actie van de politieagent en de verontwaardiging over de nasleep.

Thomas heeft haar karakters zorgvuldig uitgewerkt waardoor de lezer met de personages meeleeft.
Het verhaal geeft een blik op leven, dood en verdriet en het kaart een complex sociaal probleem aan. Het is heel menselijk verwoord en de lezer voelt de emotie van degenen die getroffen worden door het optreden van de politie. Het gaat echter niet alleen over verdriet en woede, maar ook over de vrolijke kant van het leven, zoals de liefde tussen Starr en de blanke Chris.

In The Hate U Give weet de auteur heel goed de problemen te beschrijven die in de Amerikaanse maatschappij spelen wanneer het gaat over de verhouding tussen de zwarte gemeenschap en autoritaire figuren, als politieagenten. Het verhaal mag dan wel fictief zijn, het is ook ontzettend realistisch.