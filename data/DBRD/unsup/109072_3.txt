De Ierse talkshowpresentator Graham Norton staat bekend om zijn vlijmscherpe grappen en hilarische commentaar tijdens het Eurovisiesongfestival. Wie van zijn debuut Bewaring een onvervalste komedie verwacht, komt voor een verrassing te staan.

Vanaf de eerste bladzijde is duidelijk dat Nortons schrijfdebuut mijlenver af staat van zijn flamboyante televisiepersoonlijkheid die wekelijks de groten der aarden ontvangt in The Graham Norton Show. Norton vertelt op ingetogen wijze een verhaal dat niet zou misstaan als aflevering van de detectiveserie Midsomer Murders. Plaats van handeling is echter niet het fictieve Engelse graafschap Midsomer, maar een slaperig Iers plattelandsdorp.
Het dorpje Duneen staat op zijn kop wanneer er op een bouwplaats menselijke resten worden gevonden. Al snel bestaat het vermoeden dat het overschot weleens van Tommy Burke zou kunnen zijn. Hij verdween twintig jaar geleden met de noorderzon en niemand heeft sindsdien meer iets van hem gehoord. Aan de plaatselijke politieagent PJ Collins de taak om deze zaak tot een goed einde te brengen. Tijdens zijn onderzoek komt Collins er al snel achter dat de naam Tommy Burke nogal wat losmaakt in het dorp.
Na het lezen van de eerste hoofdstukken is al snel duidelijk dat de menselijke resten slechts het startpunt vormen om de verhalen van de dorpsbewoners uit te lichten. Al snel verplaatst het perspectief zich dan ook van de plaats delict naar de buurtwinkel en de plaatselijke pub. Naarmate het boek vordert kom je ook steeds meer te weten over de verhalen die zich achter de voordeur afspelen.
Bewaring is dus geen thriller waarin de achtervolgingen of onwaarschijnlijke plotwendingen elkaar in rap tempo opvolgen. Norton kruipt met zijn beschrijvingen van de dorpsbewoners dicht op hun huid, waardoor het voelt alsof je voor even zelf deel uitmaakt van het dorpsleven. De hoofdpersonen zijn oprecht in elkaar ge√Ønteresseerd, maar ondertussen maken ze ook aannames en suggesties over wat er daadwerkelijk gebeurd zou kunnen zijn. De gemeenschapszin, roddel en achterklap zullen voor elke inwoner van een klein dorp herkenbaar zijn, zeker als je net als ik voor een langere tijd in Ierland hebt gewoond.
Door de intriges in het dorp sneeuwt de vraag van wie de menselijke resten zijn en wie ze daar heeft begraven een beetje onder. Het is Norton vergeven, want door zijn oog voor detail en het feilloos doorgronden van het gemeenschapsleven in een klein dorpje, bewijst hij dat er een geboren verhalenverteller in hem schuilt.