De beroemde romanschrijfster Jane Austen leefde van 1775 - 1817 maar liet ons vele prachtige romans na waaronder het boek Sense and sensibility dat in 1811 uitgegeven werd en Pride and prejudice uit 1813 waarin de alom gekende Mister Darcy een prominente rol speelt. Wie heeft er niet genoten van het prachtige boek Mansfield Park uit 1814 en nog andere pareltjes van haar hand. De boeken van Jane Austen zijn ruim 200 jaar geleden geschreven maar zijn helemaal niet oubollig en weten nog steeds een groot lezerspubliek te bekoren.
Anke Werker is uitgever, schrijfster en columniste bij JaneAusten.nl en daardoor zeker een kenner op het gebied van het werk van Jane Austen. Door haar vele reizen en gebruikmakend van de vele biografieÃ«n die van de beroemde romanschrijfster Jane Austen zijn verschenen brengt zij op een geheel eigentijdse manier de zussen Jane en Cassandra terug tot leven. Zij goot alle informatie waarover zij beschikte in een dagboekvorm en vermengde zo haar fantasie met historische feiten tot een onderhoudend verhaal.
Anke Werker vertelt, in het boek 'Jane Austen, onder vier ogen', het verhaal van Jane en Cassandra Austen die in 1809 samen met hun moeder hun intrek nemen in Chawton cottage te Hampshire. Zo geeft ze ons een kijk op het leven van de twee zussen, die een innige band hadden met elkaar, hoe ze leefden, wat hun dromen waren alsook hun dagelijkse beslommeringen. Wanneer Jane in 1817 overlijdt vraagt Cassandra zich af wat ze met het nagelaten werk van Jane moet aanvangen.
Afwisselend krijgt de lezer dagboekfragmenten van Jane te lezen, die niet zo heel boeiend zijn, en de memoires van Cassandra. Samen geven deze verschillende verhaallijnen ons een mooie inkijk op het leven, de gedachten en de gevoelens van de twee zussen.
Dat Anke Werker een autoriteit is op het gebied van Jane Austen valt niet te betwisten en dit verhaal is dan ook een uitstekend boek om kennis te maken met de werken van Jane Austen zelf.