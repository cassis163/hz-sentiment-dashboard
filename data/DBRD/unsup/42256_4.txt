De hoofdpersoon, Charlie, gaat terug naar het dorp van haar jeugd. Als rechercheur moet ze onderzoek doen naar de verdwijning van een jong meisje. Het verhaal uit haar jeugd en het verhaal van nu zijn met elkaar verweven. Al lezend kom je er als lezer achter wat er gebeurd is in beide verhalen. Je puzzelt mee en soms denk je het te weten, maar dan was je toch weer op een verkeerd spoor gezet… Het einde vond ik verrassend.
Het kostte me wat moeite om in het verhaal te komen, door de vele flashbacks en doordat er veel personen een rol spelen. Nu ik het boek uit heb, vind ik dit wel goed passen bij het politieonderzoek en bij Charlies eigen zoektocht. De structuur van het boek is zo meteen een weergave van haar zoeken. Eigenlijk vind ik dat dan wel weer mooi. Dat leest minder 'makkelijk' maar een boek hoeft ook niet altijd makkelijk te zijn! Doordat je meegenomen wordt in Charlies beleving van de dingen leef je met haar mee en wil je verder lezen om erachter te komen hoe het zit.
Het mooie van het boek vind ik dat je eigen 'puzzel' als lezer overeenkomt met de puzzel van de hoofdpersoon. Jouw verwarring door de tijdsprongen komt deels overeen met Charlies worsteling in het nu en terugkijkend naar haar verleden. Tijdens het lezen vond ik het daardoor soms lastig, maar ik was wel zo geboeid dat ik verder wilde lezen.
Sommige delen van het boek zijn spannend, als er heftige gebeurtenissen worden beschreven, andere zijn spannend, omdat er wat onthuld wordt. Er zijn ook rustiger stukken, waarin meer aandacht is voor de beleving en ontwikkeling van de hoofdpersoon.
Als je houdt van een boek met afwisselend actie, psychologie én puzzelen, dan is dit boek een aanrader!