Over de auteur
Pamela Kribbe studeerde in 1992 af in de moderne wetenschapsfilosofie. Tijdens haar assistentschap aan de universiteit van Nijmegen schreef ze haar proefschrift met als centraal thema; de verhouding tussen geest (bewustzijn) en werkelijkheid. In de jaren die volgden liet ze haar wetenschappelijke carrière los en verdiepte zij zich meer in de innerlijke ontwikkeling en volgde uiteindelijk de opleiding ‘intuïtieve ontwikkeling,’ gevolgd door ‘Phycic reader’ (aura’s lezen). Pamela kreeg contact met Jeshua via channeling en van daaruit ontwikkelde zich haar pad dat leidde naar een website in twintig talen, zes boeken en wereldwijde belangstelling voor haar groepssessie channeling.

De verboden vrouw spreekt
Het boek, dat opgebouwd is uit twee delen, behandelt in het eerste deel persoonlijke channelings die Pamela had met Maria Magdalena. Deze zijn in een vraag en antwoord stijl uitgewerkt. Deze keuze geeft een handzame structuur aan de teksten die voor mensen zonder ervaring met spirituele ontwikkeling best ingewikkeld zijn. In het tweede deel van het boek geeft de auteur een weergave van channelings die zij tijdens groepssessies met Maria Magdalena had. In dit deel worden ook praktische visualisatie en meditatieoefeningen gedeeld. Persoonlijk vond ik het tweede deel toegankelijker.

De kern van de inhoud gaat over vrouwelijke en mannelijke energie en over universele wonden die vrouwen en mannen in zich dragen en die via de weg van de evolutie in ons zijn geslopen. Het uitgangspunt is daarbij dat onze energetische ziel telkens overgaat in een nieuw leven. Dat wij de ervaringen uit onze eigen eerdere levens meedragen, maar ook de universele energie.

Persoonlijk moest ik het beeld loslaten dat Maria Magdalena de aangever van deze teksten was. Daar kon ik niet mee uit de voeten. Gaandeweg begreep ik dat ik mij een andere voorstelling van het boek had gemaakt. Ik had bijvoorbeeld meer geschiedkundige informatie verwacht over de rol van Maria Magdalena in het leven van Jezus, en over haar leven nadien met een spiegeling naar het heden. Maar daar is natuurlijk weinig over bekend wat met feiten onderbouwd kan worden.

Voor wie wel helemaal mee kan gaan in de gedachte van de channelings, of voor wie dat uiteindelijk los kan laten en puur kijkt naar de boodschappen, staan er mooie lessen in dit boek. De auteur valt echter wel wat vaak in herhaling, maar als je daar doorheen kan lezen leidt het boek tot verrassende inzichten over je eigen leven. En kun je een andere kijk ontwikkelen op het begrip 'universele energie.' Het is naar mijn mening geen boek voor iedereen, en ook geen boek voor alledag. Maar meer een boek om af en toe, op een vrije dag, een hoofdstuk uit te lezen en je geest de ruimte te geven om erover na te denken. Zoals je een filosofisch boek benadert.

Voor mij krijgt het boek drie sterren.