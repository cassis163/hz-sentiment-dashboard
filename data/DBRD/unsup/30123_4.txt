In 2007 is dit boek van Persson verschenen bij Cargo, onder de titel Vrije val. Het is deel van de 'Evert Bäckström' serie. Ook na 7 jaar is het boek beslist niet ouderwets, integendeel. Deze serie verdient het om opnieuw in de markt gezet te worden.

Het is 2007 als Lars Martin Johansson, 'hij die om de hoek kan kijken', het besluit neemt om de moord op premier Olof Palme in 1986 opnieuw te laten onderzoeken. Hij doet dat onder het mom van 'de archieven opruimen'. De archieven zijn inderdaad een puinhoop en het bewijsmateriaal eveneens. Lisa Mattei, Anna Holt en Jan Lewin storten zich met frisse tegenzin op deze klus, waarvan zij bij voorbaat denken dat het niets zal helpen. De moordenaar is nooit gepakt, ondanks jaren speurwerk. Na enige tijd echter komt ook Evert Bäckström in beeld en hoewel hij officieel geen deel uitmaakt van het team bemoeit hij zich er fijn tegenaan. Tegendraads en stiekem als hij is komt hij iets op het spoor. Echter, het team is ook niet dom en zij komen óók op een nieuw spoor. Maar wie heeft nu het spoor naar de echte dader gevonden?

Tegen het décor van een loeihete zomer in Oslo beschrijft Persson feilloos hoe de karakters van de hoofdpersonen het verhaal maken zoals het is. Een voorzichtig opbloeiende relatie, sporen die naar het duistere verleden van diverse politici en andere hooggeplaatste personen wijzen en tenslotte Evert Bäckström, de dikste, moeilijkste en meest asocial inspecteur van het westelijk halfrond. En soms ook de beste. Persson heeft hier feit en fictie gemaakt tot een briljante, amusante en spannende mix. (Door: Jannelies Smit)