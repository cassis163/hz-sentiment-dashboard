Wie nog nooit van de Vlaamse An Bogaerts heeft gehoord, zal haar naam na lezing van Kilocomplot niet snel vergeten. Deze biologe heeft een grote interesse voor evolutionaire gedragsbiologie. Ze werkt sinds tien jaar als lifestylejournaliste voor onder andere De Morgen, De Standaard en De Tijd, waar ze ook uitvoerig bericht over trends over eten. Dat is wat we op internet van haar te weten komen.  

Na lezing van het boek Kilocomplot weet je ook dat An Bogaerts met verstand van zaken schrijft over voeding en uitlegt waarom veel mensen het zo moeilijk vinden om 'nee' te zeggen tegen eten op momenten dat ze dat eigenlijk wel zouden moeten doen. Op de achterkant van het boek lezen we het volgende:  

“‘Zes kilo kwijt op twee weken!’ ‘Een bikini-lijf in drie weken!’ ‘Drie maten slanker in vier weken!’ Allemaal onzin, en we weten het. De Heilige Graal naar een slank leven bestaat niet. Voordat je nog maar eens beslist iets nieuws te proberen om af te vallen, lees eerst dit boek! Het maakt ons bewust van de psychologische spelletjes die supermarkten, restaurants en dieetgoeroes met ons spelen. En vooral: het psychologische spelletje dat we met onszelf spelen wanneer we op dieet gaan. Waarom maken we zoveel slechte beslissingen wanneer het op eten aankomt? En hoe komt het toch dat we zo moeilijk van een lekkere hamburger, een verfrissend ijsje of een vettig pak frieten kunnen blijven? Waarom kunnen wij als intelligente mensen niet beter inschatten hoeveel we van die dingen mogen eten? Vanwaar komt die drang naar ongezonde voeding? En hoe kunnen we die omzeilen?”  

Dat klinkt allemaal erg serieus maar An Bogaerts heeft de gave om belangrijke en serieuze informatie met een geweldig gevoel voor humor op te schrijven. Het begint al direct bij Het Menu, dat in dit boek de hoofdstukindeling is. Hoofdstukken zijn ‘Aperitief’, ‘Amuse’, ‘Voorgerecht’, ‘Hoofdgerecht’, ‘Dessert’ en ‘Koffie’. Ieder hoofdstuk start met een leuke quote over eten of diëten. In goed leesbaar en sappig Vlaams passeren in ieder hoofdstuk een aantal belangrijke onderwerpen de revue die heel vaak een gevoel van herkenning oproepen. Veel weten we wellicht al, maar An Bogaerts diept het net nog iets verder uit en maakt je bewust van zaken waar je zelf niet aan gedacht had. Ze laat je hier en daar ook schrikken. Op indringende en deskundige wijze krijgen we de waarheid voor de kiezen. Om vervolgens toch weer te moeten lachen om de manier waarop ze zaken beschrijft en duidelijk maakt.  

Mensen die gewicht verliezen en dat verloren gewicht ook niet meer terugkrijgen zijn zeldzaam, hoewel men ons graag anders wil doen geloven. Denk maar eens aan de bekende voor/na-foto’s in advertenties voor producten waarmee je binnen korte tijd veel kilo’s kwijt kunt raken, maar ook aan mensen die zelf met succes zijn afgevallen. Zij maken ons graag wijs dat het allemaal zo simpel is en eigenlijk vanzelf gaat. Maar dat is niet waar. Het is niet simpel en het gaat niet vanzelf. De manier waarop supermarkten en restaurants een spelletje spelen en vooral hoe we die spelletjes met onszelf spelen zijn uitermate interessant om te lezen.  

Er zijn over dit onderwerp inmiddels een aantal boeken geschreven, maar geen enkel boek gaat zo diep op de materie in als Kilocomplot en bovendien is het van begin tot eind boeiend en interessant om te lezen. Het zet je op veel punten aan het denken. De informatie die An Bogaerts op ons loslaat haakt zich in je hersens en komt op de juiste momenten weer bovendrijven net als je het nodig hebt. Zoals ze zelf zegt: ‘Na dit boek zal eten nooit meer hetzelfde zijn. Het zal beter zijn.’  

Dat is absoluut een feit maar dan moet je het boek wel zorgvuldig lezen. En niet één keer, maar gerust nog een keer. De hoeveelheid nuttige en interessante informatie rechtvaardigt dat zeker. Als je toch van plan bent meer te lezen over onzin over eten en diëten en je kennis wilt opvijzelen over allerhande aanverwante zaken dan is dit een boek om niet te missen.