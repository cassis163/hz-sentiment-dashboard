ISBN: 9789461093615
Uitgever: De Crime Compagnie
Verschenen: 15-01-2019
Taal: Nederlands
Bladzijden: 320 pp.
Bindwijze: Paperback
Prijs: € 17,95




Van Vrouwenthrillers ontving ik een exemplaar van Ciao Sicilia, de tweede ik-vertrek thriller van Marelle Boersma.
In februari 2018 kwam Chateau de Provence uit, de eerste ik-vertrek thriller.Deze heb ik helaas nog niet gelezen,
maar dat ga ik zeker doen na het lezen van Ciao Sicilia! Zelf vertrok Marelle naar Portugal waar ze woont en schrijft.
Sicilië is een eiland waar ik helaas nog nooit ben geweest, maar graag eens naartoe zou willen gaan.Al zoveel gehoord over,
dit eiland, en de mooie natuur hiervan. Ik was dan ook benieuwd naar de sfeer van het boek.


Op het moment dat Anne de envelop in een brievenbus laat vallen, weet ze dat ze nooit meer terug kan. Haar werk als chocolatier,
haar echtgenoot Benny en haar vriendschap met Daan, alles moet ze achterlaten. Haar leven zal nooit meer hetzelfde zijn.
Ze vertrekt naar het Italiaanse eiland Sicilië in de hoop dat ze daar nooit gevonden wordt...


Het verhaal start een beetje verwarrend. Later in het verhaal vallen de gebeurtenissen op hun plek. De sfeer op het eiland,
zoals die wordt beschreven, bracht me echt naar Sicilië. Dan heb ik het nog niet over de beschrijving van de geuren en smaken
als het over het maken en verwerken van de echte Modica chocolade gaat. Zo goed beschreven, deed deze chocoholic soms echt watertanden...


Anne is een vrouw die al lange tijd haar leven niet in eigen handen heeft genomen. Maar dat gaat veranderen.Haar man zit in allerlei schimmige
zaakjes, en via zijn contacten probeert/weet Anne haar leven om te gooien. Ze verdwijnt... naar Sicilië. Ook voor haar is dit een verrassing.
Nieuwe woonplaats, nieuwe naam, nieuw werk.... Nieuw leven.
Langzaam lijkt ze een andere persoon te worden. Ze neemt het heft meer en meer in eigen handen, dat zal ze ook wel moeten door de omstandigheden waar
ze in belandt. Als je aan Sicilië denkt, denk je aan de Etna en de maffia. Eén van beiden komt in het verhaal erg sterk naar voren.

Het verhaal vond ik erg fijn weglezen, met spannende momenten. Mooi beschreven, zodat ik me alles echt voor de geest kon halen.
Ook vond ik de verandering van de diverse personages mooi om te lezen. Al had ik van 1 personage in het bijzonder graag meer willen weten.
Het verhaal boeide me en las prettig, echt een boek zoals ik van Marelle Boersma gewend ben...