Na de dood van zijn vader kreeg Péter Gárdos een stapel brieven; bijeengehouden met twee linten. De brieven waren sinds 1946 niet meer ingekeken. Ze bevatten het verhaal van de bijzondere manier waarop zijn ouders elkaar ontmoet hebben. Op deze brieven heeft Péter Gárdos zijn boek, Ochtendkoorts, gebaseerd.

De hoofdpersonages, Miklós en Lili ontwikkelen zich vrij traag in het verhaal. Aan het begin van het boek zijn beide personen opgenomen nadat ze ziek uit een concentratiekamp kwamen. Miklós verstuurde 117 brieven naar jonge vrouwen die afkomstig zijn uit Debrecen. 18 vrouwen beantwoordden de brief van Miklós, waaronder ook Lily. Gedurende het boek moeten beide personages herstellen, waardoor ze elkaar niet veel kunnen zien. Miklós wordt lang tegengehouden om Lili op te zoeken, maar halverwege het boek slaagt hij er toch in om zijn correspondente te gaan bezoeken. Nadien volgen er nog meer brieven met hun uiting van liefde voor elkaar.

Het verhaal bouwde traag op, het was pas in het midden van het boek dat er wat meer gebeurde dan enkel de briefwisseling tussen Miklós en Lily. Nadien verliep het verhaal wat vlotter. Voor de titel, Ochtendkoorts, is al vrij snel een verklaring te vinden. Miklós Gárdos had ’s morgens altijd 38,2°C koorts. Iedere ochtend meet Miklós zijn koorts, dat komt ook meerdere malen terug in het boek. Aan het einde van het verhaal wordt beschreven dat Miklós zijn koorts daalt en de caverne in zijn longen langzamerhand verdwijnt.
De schrijver, Péter Gárdos, maakt gebruik van een zeer beschrijvende schrijfstijl. Er komt ook zeer veel beeldspraak in het boek voor. Zo schreef Gárdos: 'Mijn vader zat in de met zilverfolie beklede bus als een overgebleven chocolaatje in een doos bonbons.'

Péter Gárdos heeft me kunnen raken met het idee dat zowel Miklós als Lily, na die verschrikkelijke oorlogstijd hun leven weer wilde opnemen en er iets moois van wilde maken. Ik vind dat een heel mooie gedachte. Het mooie aan het boek vond ik dat Miklós steeds optimistisch blijft, ondanks zijn ziekte, ondanks de gebeurtenissen tijdens de oorlog, ondanks de tegenslagen,..

Ik had de verwachting dat dit boek een mooi liefdesverhaal zou zijn. Deze verwachting is ook uitgekomen. Ik had echter wel gehoopt dat het verhaalverloop wat vlotter zou zijn.

4 sterren.