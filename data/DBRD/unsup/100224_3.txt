Asta's boek is een goed geschreven verhaal over het leven van een vrouw aan het begin van de vorige eeuw. Door middel van haar dagboeken krijg je een goed beeld van haar, haar gedachten en haar leefomgeving. Door het deel dat zich zeventig jaar later afspeelt, maar dat ook terugkijkt vanuit andere perspectieven, krijg je ook inzicht in het verschil in beleving van diverse mensen omtrent dezelfde gebeurtenissen. Wat mooi is om te zien is hoe veel kleiner iemands leefomgeving toen was vergeleken bij nu.

Het dagboek bevat spannende passages en ook de ontrafeling van het geheim rond de moord is nu en dan spannend. Maar het gaat te ver om het boek een thriller te noemen. Er zit een detective-achtig element in in de vorm van Ann die op zoek gaat naar de moordenaar, maar meer nog naar het geheim dat Asta over de afkomst van één van haar dochters heeft.

Dat je gedurende het hele boek nieuwsgierig bent naar de uitkomst van beide raadsels en dat het verhaal daar prima naar toe werkt zijn zeker pluspunten. Jammer dat de titel thriller voor mij persoonlijk toch meer spanning in een boek doet vermoeden dan ik hier heb teruggevonden. Kortom een goed verhaal en een -hier en daar- spannende roman van de hand van Ruth Rendell maar geen vijfsterren thriller.