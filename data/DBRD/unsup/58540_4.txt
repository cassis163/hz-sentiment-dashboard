‘Dreiging’ is een historische roman die zich afspeelt in een kleine nederzetting in de nabijheid van Ermelo rond het jaar 1863. Mystieke gebeurtenissen in de bossen en op de hei bepalen er deels het dagelijks leven. De strijd om het bestaan is hard, maar de onderlinge saamhorigheid is groot en burenhulp is vanzelfsprekend. Tegelijkertijd is het leven onder een landheer niet altijd gemakkelijk. Afgunst en achterklap zijn derhalve aan de orde van de dag.
Tegen die achtergrond manoeuvreren Otto de stroper en zijn achterneef Evert zich door de dagen. Een uitweg lijkt vaak onmogelijk, maar dan is daar de liefde... of de dood.

“De voettocht van het landhuis naar zijn hut is lang en moeilijk. Doorgaans heeft Otto geen moeite met een uren durende inspectietocht te voet. Maar nu is hij moe en uit zijn doen. Zijn benen voelen zwaar aan en hij weet nauwelijks vooruit te komen.”

De Ruiter levert met ‘Dreiging’ en boeiende roman af. Hij weet de aandacht van zijn lezers vast te houden en dat is te danken aan zijn wijze van vertellen en zijn plezierige schrijfstijl. Een van de sterkste punten van deze auteur is echter zijn vermogen om beeldende omgevingsbeschrijvingen in zijn verhaal op te nemen. Je waant je in de bossen en andere settings.

“In de bossen op het landgoed Sterrenloo daalt een bosuil op een boomtak neer. Zijn naargeestige roep oehoeoeoe, oehoeoeoe haalt de mensen in de boerderijen en de arbeiderswoningen uit hun slaap. Huiverend vragen zij zich af wat de onheilsboodschap van de vogel te betekenen heeft.”

De hoofdpersoon is stroper Otto. Otto trekt zich weinig aan van wat wel en wat niet mag, maar heeft desondanks een goede inborst. Ook maakt de lezer kennis met Jannes; een herder en zonderlinge man die met regelmaat onheilspellende aankondigingen doet die meestentijds uitkomen. Overigens zijn –naast deze twee- ook de andere personages goed uitgewerkt.

“Bij graafwerkzaamheden op de plaats waar over enkele maanden het nieuwe winkelcentrum De Enk gaat verrijzen, zijn grondwerkers gestuit op een tot nu toe niet geïdentificeerd onthoofd lichaam.”

‘Dreiging’ begint met een artikel uit een krant dat dateert uit 1981. Het artikel meldt de vondst van een geraamte bij een hotel dat is afgebroken. Het mysterie van het skelet blijft de lezer bezighouden.

De Ruiter weet de spanning goed op te bouwen en werkt richting een onverwacht plot.

Over de auteur
De Ruiter (1953) heeft al meerdere boeken op zijn naam staan. Veelal spelen deze zich af in een historische setting.

Uitvoering
Nabij Producties
ISBN 97899492055347
Papierback, 256 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/