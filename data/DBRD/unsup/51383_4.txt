Wat een vrolijk boek is Fashion Academy! Het enthousiasme spat er af, je kunt merken dat de auteur Simone Arts dit boek met veel plezier heeft geschreven. Het boek is rijkelijk voorzien met fraaie tekeningen door tante Beun.
Als je dit boek in de winkel ziet liggen kan ik mij niet voorstellen dat je Fashion Academy, flamenco meets flowerpower, kunt laten liggen.
De Fashion Academy is niet zomaar een school, het is een unieke school waar alles om mode draait. De eerste school voor mode voor kinderen ter wereld start nota bene in Nederland! Niet iedereen kan naar deze prestigieuze school. De directrice Donna Sofia besluit na een intake op haar gevoel wie toegelaten wordt. Een spannende intake! De kinderen die een plaatsje krijgen blijven intern en hebben een eigen kamertje, eten en slapen doen ze op school. Ze gaan maar één weekend per maand naar huis.
Het boek begint met een inleiding door de designers Simone Arts en tante Beun, fijn om iets meer van hun te weten. Daarna lezen we wie de hoofdrolspelers zijn. Geen alledaagse figuren maar wel bijzonder kleurrijk.
Het verhaal draait vooral om Jewel, een succesvolle vlogster die stiekem niet zo zelfverzekerd is. Dol op mode maar is ze wel zo handig met naald en draad? En de andere hoofdrolspeler is Falk, een ietwat schuchtere, lieve jongen die uit een kleermakersfamilie komt. Donna Sofia geeft deze talentvolle jongen een beurs. Maar hij moet keihard werken want als hij niet slaagt moet al het schoolgeld terug betaald worden.
Tijdens het semester krijgt één van de kinderen een geheime opdracht die gepresenteerd moet worden tijdens de afsluitende modeshow. Weet de 'gelukkige' deze opdracht succesvol te presenteren tijdens de afsluitende modeshow?
In korte prettig lezende hoofdstukken leven we mee met de belevenissen van de kinderen. Het verhaal wordt verteld vanuit het perspectief van Jewel en Falk. Het is helemaal geschreven vanuit de belevingswereld van een ongeveer twaalfjarige. Vloggen is helemaal hip, dus dat spreekt zeker aan. Thema's als arm, rijk, vriendschap, eerlijke kleding en persoonlijke groei komen aan bod. Naast natuurlijk mode, veel mode.
Kortom, een bijzonder geslaagd boek. Prachtige lay-out en de tekeningen sluiten perfect aan bij het verhaal. In het volgende deel Sport meets safari komen Pleun en Ravi in de spotlight. Ik ben reuze benieuwd.

Met dank aan Notjustanybook en Uitgeverij Holland