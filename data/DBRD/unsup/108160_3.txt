De Don is het levensverhaal van zakenman Don Schothorst, zoals hij dit door ghostwriter Renee Kelder heeft laten optekenen. Zeker geen boek dat je ter ontspanning voor het slapengaan leest; het boek kan nogal wat negatieve emoties oproepen.

Het boek begint met de zin “De dag waarop Maria zonder mij op vakantie ging met de kinderen ging ik naar het dichtstbijzijnde bordeel, Boccacio.” Deze zin typeert meteen de strekking van het boek: een door Don verlaten gezin, zodat hij aan zijn verslavingen kan toegeven.

Don kijkt vervolgens terug op zijn naar eigen zeggen liefdeloze jeugd. Hij voelt een leegte in zichzelf die hij in eerste instantie opvult met zichzelf pijnigen, en naarmate hij ouder wordt komt drank, SM en vervolgens coke te hulp.

Vervolgens neemt Don de lezer tot in detail mee in zijn meedogenloze, succesvolle zakenleven en zijn buitenissige seksleven, dit alles onder invloed van diverse verslavingen. Hierbij wordt op pijnlijke wijze duidelijk hoe zijn gezin hieronder lijdt.

Don leeft zijn leven zoals hem dat belieft, niets ontziend, zonder scrupules en graag met alle aandacht op hem.

“Het was weer de grote Don-show he?’ zei een collega. “jij bent als enige aan het woord geweest, jij moet altijd nr. 1 zijn.” “Ja dat is ook zo. En dat ben ik ook,” antwoordde ik zelfvoldaan en draaide hem de rug toe.

Don laat zich in een ontwenningskliniek opnemen maar pas na diverse terugvallen is hij afgekickt. Naar eigen zeggen wordt zijn nieuwe drug mensen helpen is, maar daar staat nog altijd tegenover dat er wel veel geld aan verdiend moet worden.

Dit is het eerste boek waarbij ik moeite had met de beslissing hoeveel sterren toe te kennen. Ik heb me het hele boek geïrriteerd aan de persoon en was blij dat het uit was, maar objectief gezien is de schrijfstijl helemaal passend bij het boek en is het een zeer openhartig boek geworden dat je wel raakt, zij het voornamelijk in negatieve zin. Don gaat letterlijk en figuurlijk met de billen bloot.

“ Op stille momenten, zoals ’s nachts, werd ik overspoeld met verdriet. Ik had gefaald als vader, ik had gefaald als echtgenoot. En ik had niet het leven geleid dat ik vroeger voor ogen had gehad.”