Zoet en sexy, dat is Zoen me tot ik zwicht. Inspiratie voor Hoang waren de film Pretty woman en zijzelf. Hoang werd in 2016 gediagnosticeerd met een autisme spectrum stoornis waardoor dingen op hun plek vielen. Stella is onder andere gebaseerd op eigen ervaringen, wat het boek misschien nog wel wat persoonlijker maakt.
Hoewel het verhaal van Zoen me tot ik zwicht voorspelbaar is en weinig verrassingen brengt, is het toch een heerlijk verhaal. Ik werd zelf een beetje verliefd op de personages. De onzekerheid van Stella, de manier waarop Michael met haar omgaat. Het tedere en lieve tegenover de hete momenten die zij beleven. Deze scènes zorgen er tevens voor dat je vaak met rode oren leest en het boek niet heel geschikt is voor al te jeugdige lezers.

De schrijfstijl van Hoang is erg fijn. Het boek leest makkelijk en juist doordat Stella anders is dan de doorsnee vrouw, is dit boek net even anders dan anderen in zijn soort. Escort Michael is ook niet doorsnee. Door zijn personage te verdiepen zorgt Hoang ervoor dat ook hij je raakt met zijn eigen verhaal.

Zoen me tot ik zwicht heeft wel wat weg van een modern sprookje. In de jongere jaren zwijmel je over een knappe prins, tijdens het lezen van dit boek droom je over een man zoals Michael. Gelukkig is ook Stella een personage om in je hart te sluiten. Ze heeft het niet makkelijk met de verwachtingen van haar ouders en het ervaren dat ze anders is dan anderen. Waar zij al bereid is genoegen te nemen met minder, leert Michael haar dat zij net zoveel waard is als ieder ander.

Het enige kleine nadeel en de reden waarom ik het boek niet de volle vijf sterren geef, is dat in het midden van het verhaal een gevoel komt bovendrijven van herhaling. In het begin worden de sexy momenten tussen Stella en Michael mooi opgebouwd waardoor er een hele intieme sfeer wordt gecreëerd. Hierdoor zijn al die scènes naast zwoel en teder ook verschillend. Wanneer Stella eenmaal losser komt, zijn deze scènes nog altijd fijn, maar bekruipt je ook een gevoel van ‘daar gaan we weer’. Verder is voor de lezer heel duidelijk waar het verhaal naartoe gaat en is het een beetje irritant hoe lang Stella en Michael om hun gevoelens heen blijven draaien.

Toch heb ik erg genoten van dit boek, wat ook nog eens het debuut is van Hoang! Ik kijk zeker uit naar haar tweede boek. Zoen me tot ik zwicht krijgt 4,5 ster.