Mirjam Leslie-Pringle, die met haar gezin op het zonnige eiland Ibiza woont, begon in 2012 een blog met dezelfde naam als dit boek, Veggie Very Much. Haar drijfveer is om mensen te inspireren met heerlijke en makkelijke recepten met verse en pure seizoensgebonden ingrediënten - zonder vlees - die je overal kunt kopen! Vandaar ook 'Urban Healthy Recipes': gezond en lekker, maar zeker ook makkelijk en haalbaar, met het oog op ons drukke stadse bestaan.

"Als Nederlandse fotografe en schrijfster, woon en werk ik met mijn gezin en dieren in Ibiza. Een van mijn grootste interesses zijn gezonde voeding en het ontwikkelen en fotograferen van dito recepten. Behalve de geweldige natuur en het heerlijke klimaat hier is er ook een echte ‘good food’ trend aan de gang. Echt, vers, gezond en fris vegetarisch eten. Producten die ons lichaam voeden, niet alleen maar vullen. Ik ben er heilig van overtuigd dat we geen vlees nodig hebben om gezond te zijn. Sterker nog, ik denk zelfs dat we veel gezonder kunnen worden door überhaupt geen vlees (meer) te eten ...!"

Vegetariërs hadden vroeger een stoffig imago en werden als 'alternatievelingen' gezien. Die fase is gelukkig passé, het wordt nu steeds meer een lifestyle met zelfs een hip imago om bewust met voeding én onze planeet om te gaan. Want door minder vlees te eten belasten we het milieu, en daarmee onze aarde, minder. Zo simpel kan het zijn.

Ik kom zelf ook uit een gezin waar het belang van gezonde en verse - vaak vegetarische - voeding nog steeds hoog in het vaandel staat. Achteraf gezien waren we de tijd vooruit, zonder bewust door te hebben wat de positieve neveneffecten zijn voor de aarde. Dit aspect herkende ik in het voorwoord uit de pen van de bekende tv-kok Caspar Burgi. Ook bij hem thuis werd er zeker twee keer in de week vegetarisch gegeten, zonder dat de term genoemd werd. Maar daar waar hij, ondanks die bewuste (op)voeding, een verstokte carnivoor blijkt te zijn, ben ik mijn hele leven al flexitariër. Ik eet dus af en toe vlees en/of vis, maar mijn voorkeur gaat uit naar veggie.

Ik heb dit boek met aandacht en plezier gelezen en inmiddels al de 'goedgevulde groentetaart', blz. 67 (yummie) en Mirjam's 'échte ratatouille', blz. 181 - (eveneens yummie) bereid. Ik vond het leuk te lezen dat zij, net als ik, helemaal verkocht was na het zien van de animatiefilm Ratatouille.

Mirjam heeft echt iets speciaals gemaakt van haar boek. Natuurlijk zijn er al veel vegetarische kookboeken in de handel, maar desondanks heeft ze er, binnen het huidige aanbod, haar eigen unieke stempel op kunnen drukken. Het is niet traditioneel ingedeeld maar volgt de dag: de ochtend, de middag en de avond. In haar intro en door haar foto's krijg je een inkijkje over haar als persoon. Haar energie, èn de spirit van Ibiza, spat van de pagina's en de schitterende kleurrijke foto's af! De vormgeving is duidelijk met zorg en liefde gedaan.

Dit boek is een prachtige aanwinst voor iedereen die van lekker vegetarisch eten houdt, en voor de verstokte carnivoren een goede aanvulling op een vleesrijk dieet! De gerechten en het boek roepen een zomers gevoel op. Fijn om straks tijdens de koude maanden een associatie met de zomer te hebben terwijl je de boodschappen haalt, kookt, eet en nageniet.

Neem ook een kijkje op haar blog VeggieVeryMuch.com voor nog meer inspiratie. Ik zag op facebook dat dit het kookboek van de maand september is geworden.