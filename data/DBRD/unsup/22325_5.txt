“ Bevrijding” speelt zich af net na de tweede wereldoorlog, wat de titel verklaart. Maar de personages worden ook op heel andere manieren bevrijd. Er worden veel oude ketenen verbroken. Veel personages worden bevrijd van allerlei vooroordelen, geheimen, de schijn ophouden, onvermogen tot handelen, noem maar op.
Howard heeft het vermogen om met enkele woorden de personages heel goed te typeren, en ze zodanig te beschrijven dat je veel empathie voelt voor ( bijna) ieder van hen, omdat ze zo menselijk zijn, met hun dilemma’s, hun fouten, hun dromen.
Omdat dit boek het vierde deel is over de familie Cazalet, komen er veel oude bekenden in voor. Ik durf niet te zeggen of het boek ook boeiend is als je de overige delen niet hebt gelezen. Er wordt voortgeborduurd op thema’s die al eerder aan de orde kwamen, en de familie voelt na drie delen als je eigen familie. Al ken je deze familie misschien nog wel beter dan je eigen familie doordat ook de gedachten en gevoelens die niet worden uitgesproken wel worden beschreven. In dit deel is ook ruimte voor de “ buitenstaanders”, die zeker een plekje verdienen, naast oude bekenden zoals de broers Cazalet, Louise, Polly, Clary, Rachel en Archie.
Howard stipt heel veel filosofische vraagstukken aan, zonder deze zwaar te maken. Als je ervan houdt, kun je hier veel inspiratie uit halen. Als je er niet van houdt, blijft er een prachtige familieroman over.