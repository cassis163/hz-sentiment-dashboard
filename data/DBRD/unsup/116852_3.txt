Camouflage is al weer de derde thriller van Paul Goeken. Na twee onderwaterthrillers (één over een haaienplaag bij Gran Canaria, een tweede over de aanslagen op duikers) gooit Goeken het nu op een geheel andere boeg en bewijst hij dat hij ook zonder de benauwende diepte de lucht uit je longen kan schrijven. Deze keer schrijft hij over terrorisme en de gruwelijke daden en gevolgen ervan, zowel onder water als op het vaste land.

Na een fenomenale inleiding sleept Goeken je mee van het Spaanse vaste land, naar tientallen meters diepte aan de Canarische kust en knalt vervolgens door naar de binnenlanden van Marokko. Je zit direct in het verhaal. Alfonso Silva (bekend uit Hammerhead), hoofd van Nueve, een speciaal onderdeel van de Spaanse geheime dienst, is de belangrijkste personage in Camouflage. Zijn hulp wordt ingeroepen wanneer er in korte tijd een aantal aanslagen op Gran Canaria zijn gepleegd. Silva komt er al gauw achter dat er een spelletje gespeeld wordt, waarvan hijzelf wel eens de dupe zou kunnen worden. Wanneer zijn eigen famile wordt bedreigd, gaan alle remmen los.

De verhaallijn is tegen het licht van de recente gebeurtenissen akelig actueel geworden. De ongrijpbaarheid van het geloof en de schijnbaar op nergens gebaseerde motieven voor de terroristische gruweldaden is al een intrige op zich. Goeken is er in geslaagd een geloofwaardig verhaal neer te zetten waarbij je als lezer meer inzicht krijgt in de achtergronden van een terroristische aanslag.

Een Paul Goeken boek bevat altijd een aantal vaste elementen: adembenemende duikscènes waarbij je als lezer naar adem happend de paginas om moet slaan en letterlijk hijgend de laatste woorden van de passage beleeft, heerlijke beschrijvingen van Gran Canaria waarbij de liefde voor dit eiland van de paginas spat, Carmelo die in elk boek met zijn humor en doortastende no nonsense levenshouding een glimlach op je lippen achterlaat en de liefdevolle relatie tussen Matthew Price en zijn vrouw Claudia en hun gezamenlijke passie voor het duiken.

Paul Goeken heeft een snelle en levendige manier van vertellen. Camouflage is een spannend en schokkend boek wat doorspekt met de grappige schrijfstijl van Goeken heerlijk is om te lezen. Een echte aanrader!