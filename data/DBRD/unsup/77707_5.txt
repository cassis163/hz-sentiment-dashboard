Geef mij een boek met een knappe jongen, een zinderende romance en een sterk verhaal en je hebt de komende uren geen kind aan me. Boeken zoals dit kunnen me namelijk helemaal meevoeren tot ik me niet langer bewust ben van wat er om me heen gebeurt omdat ik helemaal opga in het verhaal. Wacht Op Mij van J. Lynn valt ook onder dit soort boeken.

Het verhaal gaat over Avery, een nogal timide meisje op de vlucht voor haar verleden. Dat wordt wel duidelijk wanneer je wordt verteld dat ze expres is gaan studeren aan de andere kant van het land om zoveel mogelijk kilometers tussen haar en haar ouders te plaatsen. Op een dag loopt ze de knappe Cam tegen het (goddelijke) lijf en vanaf dat moment komt ze hem overal tegen. Ondanks zijn duidelijke interesse in haar, houdt ze hem op afstand. Daar kom jij als lezer om de hoek om de verschillende puzzelstukjes aan elkaar te knopen om de geheimen van Avery’s verleden te ontluiken.

Ik vind het heerlijk om een beetje te moeten puzzelen als ik een boek lees. Dat houd het interessant en motiveert om te blijven lezen. Dat er iets is gebeurt in Avery’s verleden wordt al vroeg in het verhaal duidelijk, en ik moet toegeven dat ik ook al snel dacht te weten wat datgene nou precies was. Toch wist de auteur me steeds weer aan het twijfelen te brengen over mijn conclusie… I loved that!

Als dat nog niet genoeg is om je te overtuigen dat je dit boek moet lezen, dan heb ik slechts één woord voor je… Cam. Cam is een droom van een vent en toevallig ook nog eens Avery’s overbuurman. Hij is charmant, sexy en loopt regelmatig zonder shirt rond. Wat wil een meisje nog meer? Cam maakt van Wacht Op Mij een boek om verliefd op te worden!