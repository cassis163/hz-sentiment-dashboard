Het is nauwelijks te geloven dat het pas 4 jaar is geleden dat Loes den Hollander met haar eerste thriller Vrijdag lezend Nederland heeft verrijkt. Alsof het niet op kan, ligt dit jaar al weer het achtste volwaardige boek in de winkel onder de veelzeggende titel Vluchtgedrag.
In haar laatste verschenen interview bij Crimezone verklaart ze dat haar vijf jaar in de psychiatrie de basis zijn geweest voor alles wat ze nu schrijft. Laat het waarheid worden dat deze basis een veelvoudig langere duurzaamheid kent dan haar werkzame jaren in de psychiatrie. Vluchtgedrag wekt niet de schijn dat dit anders zou zijn!

Lotte Wegerif is afgestudeerd fysiotherapeut, werkzaam als caissière in een supermarkt, heeft een hartsvriendin Annette en is getrouwd met Jan Vondel. Na een controleonderzoek door haar huisarts, deelt hij haar mee dat ze zwanger is. Zij begrijpt hier niets van omdat de laatste keer seks zeker 10 maanden geleden is. Haar huwelijk met Jan is al langere tijd van een zo slechte kwaliteit dat er van seks geen sprake kan zijn. Het moment is daar dat Jan aan Lotte bekent dat hij verliefd is geworden, op een man genaamd Adam Groszmaier. Als Lotte haar schoonvader Haye Vondel bezoekt, blijkt het hele huis overhoop gehaald en haar schoonvader dood te zijn. Ze merkt haar slippers onder aan de trap op en neemt ze verbaasd mee.
Tijdens de crematie ontmoet Lotte de doodgewaande moeder van Jan, Evelien van Lennip. Zij blijkt, in tegenstelling tot Jans verklaring, een leuk en vriendelijk mens te zijn. Lotte wordt door haar schoonmoeder thuisgebracht, waar politie en ambulance voor de deur staan. Annette blijkt zwaar gewond te zijn, het huis overhoop gehaald en de laptop met het manuscript van haar nieuwe thriller Debetnota, is verdwenen.
Vanaf dit moment staat het leven van Lotte volledig op zijn kop. Ze wordt bedreigd, onder druk gezet en vreemden dringen haar huis binnen. Gevlucht en vanuit het gastenhuis bij haar schoonmoeder probeert ze haar leven weer op een rijtje te krijgen en de voorwaarden te scheppen voor een betere toekomst. Daar hebben anderen echter geen enkel belang bij.

De eerste indruk van Vluchtgedrag wordt gevormd door het vrouwelijke personage, Lotte. Verrassend en afwijkend van eerdere boeken van Loes den Hollander zijn de sterke mannelijke personages die in dit boek een rol spelen. Vaak waren die in eerdere verhalen ondergeschikt en speelden min of meer een figurantenrol. Dat is in Vluchtgedrag dus even anders. Ook al is Lotte de persoon waar het verhaal om draait, de regie ligt dit keer voor een belangrijk deel in handen van mannen; Jan en Adam. Deze driehoek vormt de basis voor een ijzingwekkende thriller waarin overleven noodzaak wordt. Op geraffineerde wijze mengt Loes den Hollander de fysieke bedreigingen met psychische aanvallen op Lotte en haar verwanten. Met een eindeloze versnelling dendert een menselijke vernietigingsmachine door het verhaal. De hoofdpersonages weten dat ontkomen alleen mogelijk is door nog harder terug te slaan, lichamelijk én psychisch. Dit gegeven maakt het verhaal tot een sterke psychologische thriller. Anders dan in haar voorgaande boeken is in Vluchtgedrag een continu opbouwende spanningslijn nadrukkelijk aanwezig, die je als lezer onherroepelijk naar de climax sleurt. Een originele en verrassende ontknoping is aan de laatste paar paginas toevertrouwd en is de onmisbare slagroom op de taart.
Een meesterlijke compositie van deze vakvrouwe!