Daan Fousert (1947) mag dan misschien niet de meest bekende thrillerauteur zijn, toch is Jachtig ondertussen zijn zevende boek en het vierde deel rondom het personage Caitlin Dern. Naast schrijver is hij tevens een zeer gepassioneerd beeldend kunstenaar.

Caitlin Dern is in het dagelijks leven inspecteur van politie in Londen. Op een dag wordt er in Londen het stoffelijk overschot van een totaal onbekende man gevonden. Deze man draagt de sleutels van een schip bij zich. Opvallend hieraan is dat hij niet de eigenaar van het schip blijkt te zijn. Als Caitlin en haar team op onderzoek uitgaan, belanden zij binnen afzienbare tijd diep in de wereld van de georganiseerde misdaad. Ook de broer van Caitlin’s beste vriendin, Namir, blijkt een heel belangrijke rol in deze duistere wereld te hebben. Omdat uit alle onderzochte feiten en omstandigheden duidelijk wordt dat de nationale veiligheid ernstig gevaar loopt, besluit Caitlin de zaak te bespreken met de nationale veiligheidscoördinator. Als Caitlin vervolgens vermoedens krijgt dat zelfs binnen de veiligheidsdienst niet iedereen te vertrouwen is, is het hek pas echt van de dam.
Jachtig is om te beginnen zonder terughoudendheid een overtuigende thriller te noemen. Vanaf het allereerste moment weet Fousert zijn lezers het verhaal in te trekken. Onmiddellijk pakt hij de lezer beet met de melding, dat er ‘een dode is gevonden’. Vervolgens ontvouwen alle gebeurtenissen zich op een heel natuurlijke en geloofwaardige manier, waarbij de spanningsboog continu voelbaar en aanwezig is. De geloofwaardigheid in het verhaal wordt daarbij vooral bereikt, doordat Fousert op een heel subtiele, maar wel heel mooie manier gebruik maakt van de actualiteit. Je hoeft er maar een krant op na te slaan om te zien dat mensen zich grote zorgen maken over hoe men in de wereld met elkaar omgaat. Daarnaast zal dit boek waarschijnlijk niet alleen worden gewaardeerd door de liefhebbers van het spannende genre. Ook zij, die meer gericht zijn op het lezen van (literaire) romans komen zeker aan hun trekken. Dit heeft onder meer te maken met de uitwerking van de personages. De wijze waarop Caitlin in dit verhaal tot leven wordt gebracht is van zeer hoog niveau. In het bijzonder de conversaties met haar collega’s Imogen en Eliot zijn zo levensecht beschreven, dat je serieus met beide dames gaat meeleven en ook hun handelen in het verhaal volledig begrijpt.
Jachtig is vooral heel geschikt voor lezers die op zoek zijn naar een echt goed verhaal en het daarbij aandurven uit de comfortzone te stappen van de heel bekende schrijvers. Daan Fousert toont met dit boek aan, dat niet alleen de ‘grote namen’ kwaliteit kunnen leveren. Deze auteur verdient zeer zeker ook een plek in de spotlights.