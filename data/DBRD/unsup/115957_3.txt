De hogere kringen in en rondom Londen, een paar families die enorm met elkaar vervlochten zijn. Geweldig om daar deel van uit te maken, of toch niet? In De andere vrouw laat de auteur zien dat elke huisje inderdaad z’n kruisje heeft en dat het niet uitmaakt wat je achtergrond is. Het verhaal wordt chronologisch verteld met korte terugblikken naar het verleden. Elk hoofdstuk is gewijd aan een ander karakter. Dit zijn er zodanig veel dat je als lezer vooral bij het begin je hoofd er goed bij moet houden. De karakters zijn goed van elkaar te onderscheiden. Het eigenlijke verhaal start op de morgen van de bruiloft van Cressida. De feestelijkheden zijn de avond daarvoor al gestart, maar op de ochtend van de bruiloft is Cressida spoorloos. Terwijl er driftig naar haar gezocht wordt, leren we haar familie kennen en de mensen om hen heen. Zo is er haar zus die kledingontwerpster is, maar dreigt failliet te gaan. De vader van Cressida die een donker geheim met zich meedraagt uit z’n carrière als gynaecoloog. De sympathieke wereldreiziger Merlin en de Française Jeanine. De auteur besteedt aan iedereen uitgebreid aandacht en alle geheimen worden langzaam ontrafeld. Dat maakt dat je wilt blijven lezen. De auteur heeft haar ervaring in de modewereld verwerkt in De andere vrouw. Het boek kent meerdere lagen. Tot het eind toe blijft de vermissing van Cressida wat mysterieus en de vraag is of we echt achter de waarheid zijn gekomen. Daarentegen hebben we de mensen om haar heen heel wat beter leren kennen en heeft dit boek gezorgd voor aardig wat uurtjes ontspannen leesplezier. De auteur is dit jaar helaas overleden, maar haar boeken blijven voortbestaan en zijn echt de moeite waard om te lezen.