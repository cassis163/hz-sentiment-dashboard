Eigenlijk ben ik niet zo’n onwijze Disney fan. Natuurlijk heb ik de klassieke Disney films gezien, en heb ik wel een favoriet (drie keer raden..), maar een hele grote Disney kennis heb ik niet. Toch vond ik ‘Dwaaleiland’ een heerlijke guilty pleasure, zoals de uitgeverij het zelf noemt.

Ik heb de bijbehorende film niet gezien, al zou ik dat wel een aanrader vinden als je ook het vervolg op ‘Dwaaleiland’ gaat lezen. Het idee van dit boek vind ik echt heel leuk, je volgt namelijk de kinderen van alle slechteriken uit de Disney films. Die kinderen zijn opgegroeid met hele sterke voorbeelden en moeten zelf ook slecht zijn.

Maar natuurlijk zit er in dit boek, typisch Disney, ook een verborgen boodschap en dat blijft toch ook weer de kracht van dit soort verhalen. Daarnaast is ‘Dwaaleiland’ op momenten grappig, moedig en gewoon heerlijk om te lezen.

Als je Disney fan bent, dan moet je ‘Dwaaleiland’ gewoon gelezen hebben. Een echte guilty pleasure met een goede verborgen boodschap erin.