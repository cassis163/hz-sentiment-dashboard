Het was weer een hele tijd geleden dat er een nieuw boek van Sophie Kinsella was verschenen, maar met Mijn niet zo perfecte leven heeft ze laten zien dat ze het echt nog in de vingers heeft. Haar nieuwste boek is weer chicklit op den top en kun je met recht een ware Kinsella noemen. Haar fans - waaronder ik - kunnen het hart weer ophalen!

Zoals we van haar gewend zijn zit het vol humor en zit je regelmatig hardop te lachen. Katie/Cat maakt van alles mee en dit gebeurt natuurlijk niet zonder slag of stoot. Ook komen er hilarische momenten op de glamping voorbij waardoor je niet zonder een glimlach op je gezicht kunt verder lezen. Hoe Katie allerlei plannen gaat uitwerken op wraak te nemen op haar vorige baas is ronduit geniaal! I loved it!

Niet alleen de humor is fijn, maar de personages zijn misschien nog wel fijner. Katie vond ik een soort van lief, klein zusje die een enorme groei doormaakt en zichzelf echt leert kennen, maar verder is ze niet heel erg bijzonder of bijster origineel. Boss from hell Demeter is juist een personage waar ik graag meer van had willen lezen. Ik vind het erg knap dat Kinsella een personage heeft neergepend waar je in het begin een grote hekel aan hebt, maar die je aan het eind in je hart hebt gesloten.

Als je fan bent van chicklit en/of van Sophie Kinsella is Mijn niet zo perfecte leven echt een boek dat je moet lezen. Met fijne personages en hilarische momenten zorgt dit boek gegarandeerd voor wat heerlijke uurtjes leesplezier!