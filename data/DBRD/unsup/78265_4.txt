In het begin van Band van liefde maakt John Baxter samen met de makelaar een ronde door het Baxter-huis. De verkoop is begonnen. In elke ruimte komen herinneringen naar boven en zo lees je al een stukje over de geschiedenis van deze familie.  

Zo komt Baxter’s dochter Ashley erachter dat ze in verwachting is van haar vierde kindje. Zij en haar man hebben twee jongens en vorig jaar zijn ze hun dochtertje verloren. Zij is overleden aan een hartafwijking. Ashley heeft dubbele gevoelens bij deze zwangerschap. Een andere kleindochter van John Baxter is vorig jaar bijna verdronken en moet leren leven met haar beperkingen. Ondertussen zijn Dayne en Katy Matthews in het stadstheater bezig met de voorbereidingen voor hun voorstelling ‘Joseph and de amazing dreamcoat’. De audities zijn in volle gang.  

Zo komen er steeds verhalen van de gezinsleden bij. Iedereen is bezig met zijn of haar leven, werk en gezin, maar onderling is er een liefdevolle band. De familie Baxter is groot, vooral omdat er naast de gezinsleden ook anderen tot dit gezin behoren. Ze hebben allemaal één ding gemeen; ze hebben vertrouwen in God en dat komt in dit boek ook meerdere keren naar voren. Ze bidden samen of steunen elkaar met gedeeltes uit de bijbel. Heel mooi om te lezen hoe mensen met tegenslagen omgaan en troost vinden in het geloof. Dat het verhaal ook actueel is blijkt als Connor, die uitgezonden is naar Afghanistan, vermist wordt. De spanning bij de mensen die hem lief hebben is zo voelbaar. Een klein momentje van discussie over het nut van deze oorlog laait op, maar wordt ook weer gesust.  

Ondertussen komt de bruiloft van Elaine en John dichterbij. Elaine heeft de eerste vrouw van John ook gekend en is een bekende van de familie. Iedereen is ook blij met haar en verheugt zich op de bruiloft. De plot in dit boek verloopt echter anders, zolang je van een plot kunt spreken in een roman. Een echte tranentrekker, want het is wel heel bijzonder hoe dingen uiteindelijk goed lijken te komen. De band van liefde is hier heel sterk.  

Karen Kingsbury is een Amerikaanse auteur die al heel veel boeken op haar naam heeft staan. Er is een grote stapel los te lezen boeken en daarnaast schrijft ze series zoals deze, ‘Samen onderweg’, net alsof ze de mensen uit haar verhalen niet los kan laten. Door de openhartige schrijfstijl van Karen Kingsbury kom je snel in het verhaal en door de terugblikken weet je ongeveer wat er gebeurd is. Het boek is dus prima los te lezen, maar doet je verlangen naar de rest van de delen.  

Band van liefde is het vierde en laatste deel uit de serie ‘Samen onderweg’. Deze reeks gaat verder in de serie ‘Het witte doek.’ Daarvan is het eerste hoofdstuk te lezen in Band van liefde.