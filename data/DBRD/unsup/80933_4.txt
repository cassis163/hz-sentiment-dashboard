Voor op gesteld: ik was ZO blij toen ik hoorde dat dit boek vertaald werd! Engels lezen vergt veel concentratie van mij, waardoor ik niet ontspannen kan lezen. Zodra het boek in de winkels lag ben ik hem ook gaan halen!

Nu over het boek: Helen is nogal een apart meisje. Ze woont alleen met haar vader en haar moeder is verdwenen toen ze nog een baby was. Ze wordt omschreven als een aantrekkelijk en atletisch meisje wat sociaal niet helemaal vaardig is. Vooral in het begin van het verhaal worden er zinnen gebruikt die me nogal irriteerden en nogal geforceerd grappig moesten zijn, zoals “zeker te weten, verwekker van mijn BFF.”. Dit neemt gelukkig snel af, en Helen lijkt snel wat volwassener te worden met haar vriendin (waardoor ze wat normalere gesprekken gaan voeren).

Ik zwicht echter meteen voor de Delos-familie en wilde alles van ze weten, ook al vond ik Helen en haar beste vriendin nog al eens irritant. Maar naar mate het verhaal vorderde, leek Helen zichzelf te worden, alsof Angelini toen wat relaxter ging schrijven. De conversaties klonken niet meer zo geforceerd en de personages verbaasden me zelfs af en toe.

Oh, en wat zwicht ik voor Lucas. Hij staat zeker op mijn lijstje van book-crushes. Ik vind het ook heerlijk dat hij word omschreven als een knappe en atletische jongen, maar hij is niet wonderschoon of afschuwelijk gespierd zoals dat vaak gaat in YA boeken waar knappe mannen superkrachten hebben. Zijn eigen talenten maken hem juist heel erg eigen en nog leuker dan dat hij al is (maar daar kom je ook steeds meer achter naarmate je verder komt in het verhaal!).

Hoe verder je komt in het boek, hoe meer mysteries en geheimen er duidelijk worden, maar ook hoe meer er bij komen. Je wilt steeds meer weten over deze Delos familie en hun geschiedenis. Al die intriges, (verboden) liefdes en geheimen zorgen ervoor dat je samen met Helen steeds nieuwsgieriger wordt en dolgraag samen met haar deze reis wilt maken (ook al wil je haar soms wel een schop verkopen).
Ik kan nog wel even door gaan over waarom het boek zo geweldig is, maar het is al lastig genoeg om hierover een recensie te schrijven zonder te spoileren…

Al met al, ik heb me heel erg verheugd op dit boek en was ook erg blij dat ik het eindelijk kon lezen. Het verhaal kwam alleen wat traag op gang maar als snel sluit je Helen in je hart, wordt je verliefd op Lucas en kreeg uiteindelijk het verhaal een verrassende wending. Vandaar dat het boek 4 van de 5 sterren krijgt van mij. Naar mijn mening is dit een boek waar je van moet houden, maar ik verheug me al op deel 2 die dit najaar uit komt! Ik vind het alleen zo jammer van de cover, daar had de uitgever wel iets mooiers van kunnen maken…