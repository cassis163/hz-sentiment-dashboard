Luisteren, wat houdt dat eigenlijk precies in? Welke houding neem jij aan als je écht naar iemand luistert? Dit zijn waarschijnlijk vragen waar je nooit eerder bij stil hebt gestaan. Meer iets dat vanzelf gaat, maar weet je dan ook of je met aandacht hebt geluisterd? Dit boek nodigt je uit om daarbij stil te staan en te onderzoeken wat je kunt bereiken met aandacht voor de ander en jezelf.  

Cathelijne Esser, van huis uit journalist en dus beroepsluisteraar, beschrijft in haar boek dat eenvoudig luisteren in de praktijk best lastig kan zijn. De hele dag door worden we afgeleid door beeldschermen, prestatiedruk, werkdruk etc. Door deze continue afleiding is het luistervermogen van mensen beperkt. Daarnaast leren we als kind vooral dat luisteren iets is wat je moet en word je vooral gestimuleerd om te spreken tijdens spreekbeurten en debatten. Luisteren betekent voor Esser  meer dan enkel je oren gebruiken of gehoorzamen. Aan de hand van zeven sporen legt ze uit hoe je het luisteren kunt verbreden en verdiepen en wat dat je kan brengen.
Dit boek beschrijft de zoektocht van de auteur naar deze bron van innerlijke wijsheid. Het boek is met aandacht geschreven en tot stand gebracht. Het heeft een handzaam formaat en is mooi vormgegeven. Op de pagina’s staan af en toe illustraties en de tekst per pagina is niet te lang. Toch is het lastig om ieder beschreven ‘spoor’ met evenveel aandacht te lezen. Juist omdat deze zoektocht zo persoonlijk is, en bij tijd en wijle filosofisch beschreven, zal niet iedereen zich evenveel herkennen in de feiten die dit boek weergeeft. Daarnaast kun je sommige delen van het boek typeren als ‘zweverig’. Dit hangt mede samen met je geloof in een energetisch veld, de kracht van het universum en de intelligentie van het hart.
Toch slaagt ze er wel in om je uit te dagen om zelf op ontdekkingstocht te gaan en te onderzoeken wat een ontwikkeld luistervermogen jou kan bieden. Het boek omschrijft praktische tips waarmee je kunt oefenen en nodigt vooral uit om te vertragen en te “niet-doen”. Als je bereid bent om kritisch naar jezelf te kijken en gelooft dat wij meer zijn dan ons brein, dan kun je je door dit boek laten uitdagen om je eigen pad te vinden.