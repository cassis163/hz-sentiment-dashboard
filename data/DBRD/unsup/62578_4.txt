Wat een geweldig boek was dit om te lezen. Je wordt meteen gegrepen door het verhaal ook al heb je nog geen idee wat er speelt. In eerste instantie dacht ik dat Eleanor autistisch was, door de dingen die ze doet. Al haar regeltjes en een patroon waar ze niet van afwijkt. Maar naarmate je doorleest, ontdek je dat dat helemaal niet zo is. Door haar opvoeding is ze deze dingen op haar eigen manier gaan doen, waarschijnlijk omdat het veilig voelde voor haar. Ze is in ieder geval tevreden met haar leven - ze weet niet beter - tot ze haar nieuwe ICT-medewerker ontmoet. Als ze samen over straat lopen zien ze een man ineenzakken. Eleanor denkt dat deze dronken is en wilt er geen aandacht aan besteden. Raymond, de nieuwe ICT'er, denkt juist dat er meer aan de hand is en besluit om hem te helpen. Dit is het begin van een reeks ontroerende, hilarische en warme momenten die ervoor zorgen dat je het boek niet meer weg kan leggen. Daarnaast is het boek in een vlotte schrijfstijl geschreven wat ik zeer waardeer. Bij een langdradig verhaal raak ik sneller mijn focus kwijt en bij elk boek is dat altijd even afwachten. Heerlijk om weer een keer wat in het Engels te lezen. Zou ik vaker moeten doen, maar gelukkig bestaan er deze leuke leesclubs voor. Van mij krijgt dit boek vier sterren!