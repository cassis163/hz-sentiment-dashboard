In Bonita Avenue vertellen de drie hoofdrolspelers van het boek in eigen hoofdstukken hun verhaal. Dit is wel handig om te weten voordat je aan het boek begint, want anders leest het toch vrij verwarrend. Ook wordt er voortdurend in de tijd gesprongen en dat maakt het er óók niet gemakkelijker op.

Persoonlijk lees ik graag een boek ter óntspanning en niet ter ínspanning, maar het verhaal hield me zó in zijn greep, dat ik maar niet te lang bleef stilstaan bij zaken die ik niet helemaal begreep.

Buwalda is een goede verteller, maakt ook mooie zinnen en ja, soms is het hier en daar wat over de top, maar dat vond ik niet storend.
Ik houd helemaal niet van dikke boeken, maar bij deze 544 pagina's heb ik geen moment gedacht dat het voor mij wel wat dunner mocht zijn. Het boek leest als een trein.