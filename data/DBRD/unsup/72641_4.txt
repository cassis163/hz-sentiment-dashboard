De juni moorden is geen Alex Delaware verhaal, maar wederom een verhaal met Petra Connor in de hoofdrol. De boeken met Petra in de hoofdrol (de vorige was Cold Heart) hebben een beetje andere sfeer en insteek dan die met Delaware als belangrijkste persoon, maar dat maakt ze niet minder leesbaar.
Petra wordt in dit verhaal opgezadeld met een soort stagière, ene Isaac. Isaac is een wonderkind. Afkomstig uit een net, maar arm gezin, heeft hij de kans gekregen aan een prestigieuze school te gaan studeren. Dat is hij waard, want Isaac is zijn leeftijdsgenoten ver voor. Vanwege een project loopt hij stage bij de politie; hij houdt zich bezig met statistieken. Op een dag ontdekt hij dat er al jaren achtereen op 28 juni een moord wordt gepleegd. Wat de overeenkomst is tussen de slachtoffers weet hij niet, dus hij legt zijn verhaal voor aan Petra. Die heeft het echter net erg druk, omdat de een of andere gek zijn geweer heeft leeggeschoten op een groepje jongeren dat een disco verliet. Daarbij zijn vijf doden gevallen. Toch laat Isaacs verhaal Petra niet los en als dan ook nog blijkt dat er wellicht raakvlakken zijn tussen beide zaken, kan ze niet anders doen dan hard aan de slag gaan.

Die Petra, die komt steeds beter uit de verf. Een goeie meid, die gelukkig niet abnormaal bovenmenselijk is. Ze moet op z’n tijd eten, drinken en naar het toilet, en ook haar liefdesleven gaat niet altijd over rozen. Toch is ook Isaac in dit verhaal een interessante figuur, en laat het maar aan John Kellerman over om een mooi spanningsveld te creëren tussen die twee!

(Door: Jannelies Smit)