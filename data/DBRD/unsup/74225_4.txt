Francis Ackerman jr. Een seriemoordenaar van het ergste soort, maar hij doodt niet zomaar, voordat zijn slachtoffers aan hun einde komen, speelt hij eerst een spel met ze. Hij geeft je in deze dus een kans om te overleven, maar zie het maar eens te winnen en te ontkomen aan deze gehaaide psychopaat!

Ik ben de nacht is een mooi vormgegeven boek in een handzaam formaat en vuistdik.
Tijdens het lezen van het eerste hoofdstuk sta je gelijk op scherp!
In tegenstelling tot andere thrillers die rustig aan beginnen en in de loop van het boek steeds spannender worden, begint Ik ben de nacht gelijk superspannend. Dit zie je maar zelden in een boek. De auteur weet gedurende het grootste gedeelte van het boek de spanning en vaart er behoorlijk in te houden. Het boek had op mij dan ook een verslavende uitwerking waardoor je steeds maar verder wilt lezen. Aan de andere kant wil je ook weer niet te snel lezen omdat het boek dan te snel uit is. Af en toe is het boek naar mijn idee wel een klein beetje over de top en iets te Amerikaans. Maar wel bijzonder goed geschreven en de seriemoordenaar Ackerman verdient wat mij betreft een oscar, zo overtuigend als dit karakter wordt neergezet, je hoopt deze persoon zelf nooit tegen te komen, zo iemand die je de rillingen geeft.

Ik was laaiend over het boek en dacht: Dit kan wel eens dé thriller van het jaar gaan worden, echter het laatste deel van het boek vond ik behoorlijk teleurstellend en had ik graag anders gezien, hier laat de auteur toch wel wat steken vallen. Was dit niet zo geweest dan had hij het maximale aantal sterren gekregen, maar hierdoor moet hij toch punten inleveren.

Overall toch een zeer geslaagde thriller, waarvan 3/4 nagenoeg perfect is, maar helaas niet het ultieme.

★★★★