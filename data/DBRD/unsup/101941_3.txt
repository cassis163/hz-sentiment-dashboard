Ik lees eigenlijk altijd maar één boek tegelijk en ook compleet uit alvorens ik weer een nieuwe grijp. Nadat ik met het boek “Mijn Amerika” van Mart Smeets was begonnen heb ik voor het eerst deze gewoonte losgelaten. Waarom zul je misschien afvragen…..wel…ik kwam er maar niet doorheen! Het boek bleek, althans in mijn beleving, deels naast een goed leesboek tevens een groot naslagwerk en geschiedenisboek over Amerika te zijn. De vele literatuur die Smeets als ondersteuning daarvoor in zijn boek gebruikt, waarschijnlijk ook allemaal uit zijn eigen boekenkast, zijn maar liefst zeventig met name genoemde boeken en verder achttien tijdschriften. Niks mis mee, ook wel interessant, maar de veelvoud en vaak diepgaande informatie ervan bracht mij tijdens het lezen regelmatig in gedachten terug naar de schoolbanken. Ik had destijds altijd moeite om voortdurend geconcentreerd te blijven tijdens de geschiedenislessen. Bij dit boek kreeg ik soms het gevoel dat ik met mijn huiswerk bezig was. Ik heb meerdere boeken van Smeets gelezen, meestal vanwege zijn mooie verhalen als verwoed sportjournalist met daarnaast zijn ook niet te stuiten passie en kennis van muziek. Ook deze verhalen komen gelukkig veel in dit boek voor waardoor het huiswerk naar achteren schuift en het leesplezier weer terugkomt. Voor de liefhebbers heeft Mart Smeets nog een aantal extra hoofdstukken geschreven die online te vinden zijn. Voor de basketbalfans is dat “Het weerzien”, voor honkbalgekken is dat ”New York” – een vader-zoontrip naar de New York Yankees, voor de liefhebbers van eten is dat “Fastfood” en voor elk wat wils is dat met de titel “uitvindingen”. Over het algemeen is het voor mij toch wel een drie sterrenboek. Ik realiseer me dat het vooral aan mijzelf ligt dat het boek me wat tegenviel. Op alle schoolrapporten van vroeger heb ik namelijk nooit een cijfer boven de zes gehad voor geschiedenis………