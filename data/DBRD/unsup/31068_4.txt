De nichtjes Pru en Milly Plum hebben een zeer succesvolle patisserie in Londen. Het succes is niet komen aanwaaien, ze hebben er keihard voor moeten werken. Beiden zijn nu in de 60 en genieten van alles dat ze hebben opgebouwd. Het grote gemis in hun leven is een beetje liefde: nooit hebben ze een partner of kinderen gehad. Wel hebben ze Bobby in hun leven, de dochter van de overleden broer van Pru. Bobby gaat binnenkort trouwen met William, maar het ongeluk treft hen hard. Beiden komen om het leven en Pru en Milly gaat kapot van verdriet. Dan blijkt William een tweede leven te hebben gehad: hij had een andere vriendin, Meg, die zwanger is. Meg heeft niemand meer en Pru neemt haar ik huis. Pru heeft het geluk de leuke Christopher te ontmoeten en eindelijk lijkt ze een beetje liefde te hebben gevonden. Helaas lijkt hun relatie niet op het sprookje waar ze van droomde door de dingen die ze heeft moeten doen in haar jongere leven om te komen waar ze nu is.

Ik vond het verhaal vooral leuk, omdat het over dames gaat die niet de jongste meer zijn. Al die liefdesverhalen over tieners, twintigers en dertigers ken ik nu wel. Heerlijk zoâ€™n verhaal met personages die een echt en rijk verleden hebben. Veel draait dan ook om dat verleden. Er hadden voor mij nog wel meer verhalen over dat verleden in mogen zitten.

Er zitten geen grote verrassingen in het boek, maar dat heeft het ook niet echt nodig. Het is leuk en vlot geschreven, de nichten gaan met humor met elkaar om en dat leest lekker weg. De tragedies in hun leven zijn groot, maar toch blijft het een vrolijk boek om te lezen. Ik zit niet in dezelfde leeftijdscategorie als deze dames, maar kon heerlijk met ze meeleven. Soms liggen de gebeurtenissen net te veel voor de hand, maar dat is dan ook het enige minpuntje voor mij.

Dit boek krijgt van mij een dikke vier van de vijf sterren. Ik zat snel in het verhaal en het boek heeft voor mij een insteek die ik niet vaak tegenkom. Door de inkoppers die erin zitten net geen vijf sterren, maar een heerlijk boek. Ik ga gelijk kijken wat deze schrijfster nog meer heeft geschreven!