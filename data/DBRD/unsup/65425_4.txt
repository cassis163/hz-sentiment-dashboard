Michael White heeft het in 2006 met zijn debuutthriller Equinox in het buitenland helemaal gemaakt. Merkwaardig genoeg was zijn succes in Nederland wat minder. Maar voortbordurend op het succes dat hij in andere landen wel had, heeft hij niet stil gezeten en is onlangs zijn derde thriller op de markt verschenen. De Borgia ring is gebaseerd op waargebeurde feiten uit het verleden en ingebed in een fictief verhaal dat speelt in het heden. Hoewel je je kunt afvragen of de geschiedenis niet spannend genoeg was geweest!
De Borgia ring is een dodelijk wapen dat in de 16e eeuw gebruikt werd door de nymfomane Lucrezia Borgia om op snelle en effectieve wijze definitief van haar vijanden af te komen. Na haar dood is deze ring spoorloos verdwenen en in de eeuwen die daarop volgden nooit meer teruggevonden.
In Londen wordt in een bouwput een skelet ontdekt dat aan de rechterpink een kolossale ring heeft met een even grote steen. Omdat de bouw al achterloopt op de planning is da aannemer eigenlijk niet blij met de vondst maar toch laat hij de put bewaken door zijn medewerker Amal Karim. In die nacht wordt Karim overvallen en gedood en is het skelet, op een klein botje na, spoorloos verdwenen.
Hoofdinspecteur Jack Pendragon krijgt het onderzoek toegewezen en staat voor een raadsel als architect Middleton vergiftigd wordt en overlijdt tijdens een bijeenkomst. Middleton was architect van het bouwwerk waar het skelet is gevonden dus een verband wordt tot de mogelijkheden gerekend. In zijn speurtocht in het heden krijgt Pendragon veel informatie over het verleden en ontdekt zo de oorsprong en de mogelijke reis die de Borgia ring heeft kunnen maken.
In een subverhaal dat door het hoofdverhaal verweven is, vertelt Pater John William Allen hoe hij in 1589 in aanraking is gekomen met de Borgia ring en wat het voor hem en zijn goede vriend en collega Pater Sebastian Montjoy heeft betekend. Op een geraffineerde wijze werd door Lucrezia Borgia, ondersteund door haar alchemist, een uiterst giftige vloeistof samengesteld waarmee de ring werd gevuld om het sierraad tot dodelijk wapen te transformeren. Met dat wapen worden de beide Jezu√Øeten op een missie naar Engeland gestuurd.
Een thriller op zich die echter wel raakvlakken heeft met waargebeurde feiten.
Deze combinatie van twee verhalen die zich ieder in hun eigen tijd afspelen brengt zoveel synergie in het boek dat daarmee een eenvoudig spannend verhaal opeens naar een inhoudelijk goed onderbouwd en volledige thriller wordt verheven.
Het is duidelijk dat het ei er in dit geval eerder was dan de kip maar dit verklaart ook dat beide verhalen onlosmakelijk met elkaar verbonden zijn. Een indrukwekkende thriller, mede dankzij de juiste dosering historische achtergrond die sfeerbepalend is zonder te domineren. De Borgia ring is perfect in balans. Michael White heeft het goed begrepen, spanning alleen is niet voldoende voor een goede thriller, inhoud hoort er ook bij. Een meer dan geslaagd viersterren boek.