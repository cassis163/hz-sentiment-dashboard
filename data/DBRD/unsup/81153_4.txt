Het verhaal speelt zich af in de zomer van 1984. Het wordt verteld door de bejaarde Fielding Bliss.
Het gezin Bliss woont in het slaperige stadje Breathed, in Ohio. Vader Autopsy Bliss is advokaat. Verder bestaat het gezin uit moeder Stella en de twee zonen Grand en, de toen dertienjarige, Fielding Bliss.
In dat slaapstadje gebeuren die zomer drie opzienbarende dingen. Het wordt geteisterd door een hittegolf; merkwaardig omdat deze enkel op die plaats voorkomt. Autopsy nodigt de duivel uit via een advertentie in de plaatselijke krant. En uit het niets lijkt het wel, duikt plots de dertienjarige gekleurde jongen Sal op die beweert de duivel te zijn. Hij wordt door de familie Bliss in huis opgenomen.
Al gauw zijn de twee jongens onafscheidelijk.
Omdat er zich een aantal vreemde incidenten voordoen in Breathed, beginnen meer en meer stadsgenoten te geloven dat Sal ook werkelijk de duivel is. Onder leiding van de uitzonderlijk haatdragende buurman Elohim, met wie Fielding in eerste instantie bevriend is, ontstaat er een beweging die Sal wil vernietigen of tenminste verbannen. De massahysterie groeit onder zijn manipulatie en door de extreme hitte. De auteur, Tiffany McDaniel, verwoordt het zo:
"Het ontastbare smolt mee. Angst, geloof, woede en die sjablonen van het gezonde verstand, waarop we ons zo lang hadden verlaten, smolten mee. Ook levens smolten weg, hun toekomst werd samen met de kluiten aarde aan de schop van de doodgraver weggegooid."

Dit citaat laat al zien welk een rijke taal de auteur in haar boek gebruikt. Naast toneel- en scenarioschrijver en kunstenaar is ze ook dichter en dat is goed te merken. Ze gebruikt veel beeldspraak en details om een bepaalde sfeer of gevoelswereld te schetsen De beeldspraak is vaak origineel, goed gekozen en ontroerend. De lezer kan volop genieten van alle narratieve vaardigheden van deze
schrijfster. Ze heeft ook gevoel voor drama dat o.a. het slot erg meeslepend maakt. De spanning wordt stelselmatig opgebouwd tot de overdonderende climax. Steeds probeert McDaniel om de zekerheden van de lezer omtrent de aard en de herkomst van Sal te ondermijnen. Ze zaait steeds opnieuw mysterie en twijfel.
Het boek wordt bevolkt door allerlei vreemde personages. Elohim, Dovy, Dresden en alle andere uitgelichte personages hebben een, vaak bizarre eigenschap.
Het boek is ook inhoudelijk zeer rijk. Een hele resem onderwerpen wordt aangesneden: het verschil tussen goed en kwaad, liefde en haat, homofilie, massahysterie, angst, aids, fobieÃ«n en angstneurosen, leven en dood, schuld en onschuld, racisme, geloof.

Tiffany McDaniel heeft een geslaagd debuut geschreven. Het leest vlot, maar elke bladzijde nodigt je ook uit om van zinnen te genieten, om bij de gebruikte beelden en metaforen stil te staan.
Het boek heeft me aangename uren verschaft. Het heeft me geboeid, ontroerd. Het was meeslepend en moeilijk weg te leggen. Het verhaal ken ik nu. Maar ik zal het zeker nog eens herlezen en dan de focus verleggen naar de taal.