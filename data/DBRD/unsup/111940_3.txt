Hoewel in de titel van het boek de naam Albert genoemd wordt is dit boek vooral het verhaal van Homer en Elsie, een jong getrouwd stel waarbij de relatie niet echt soepel verloopt.
De problemen worden, vooral door Homer, geprojecteerd op Albert. Albert is de alligator die Elsie als huwelijkscadeau kreeg van een oude liefde, een liefde die ze in haar gedachten is gaan idealiseren.
Voor Homer is het duidelijk: Albert moet weg, naar huis, naar California!
Elsie gaat uiteindelijk akkoord maar onder de voorwaarde dat ze Albert zelf naar huis brengen.
En zo begint hun roadtrip….
Tijdens hun reis maken ze allerlei bizarre avonturen mee, ontmoeten bijzondere mensen en raken verzeild in vreemde situaties.
En hier is dan ook de vergelijking met ‘de 100-jarige man die uit het raam klom en verdween’ te maken, al moet ik zeggen dat deze nogal magertjes is.

Gedurende het verhaal wordt duidelijk dat Homer erg veel van Elsie houdt maar niet opgewassen is tegen haar sterke wil. Homer houdt er niet van om dingen op de spits te drijven en gaat daarom maar vaak mee in wat Elsie wil, maar raakt hierdoor steeds meer met zichzelf in de knoop.
Elsie wil van alles, maar dan vooral: iets totaal anders dan het huidige leven wat ze lijdt, in haar zoektocht naar wat ze dan wel wil ziet ze Homer vaak over het hoofd, houdt geen rekening met hem en geeft hem weinig erkenning.
Maar gedurende deze bijzondere reis, met alligator Albert groeien Homer en Elsie toch geleidelijk aan meer naar elkaar toe.