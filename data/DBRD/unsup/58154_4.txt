Voor degenen die van geschiedenis, politiek, mooie quotes en/of treffende uitspraken houden is 'Onsterfelijke laatste woorden' zeker een aanrader. De 383 bladzijden die dit boek telt staan er vol mee. In chronologische volgorde van 2620 v. C. tot en met 2009, kom je via laatste woorden van beroemde mensen op een tijdsreis langs grote staatslieden, wetenschappers, krijgsheren, filosofen, muzikanten, filmsterren, dichters en auteurs. Doordat elke uitspraak is voorzien van een korte biografie met foto, van de persoon en van de omstandigheden waaronder de woorden werden gesproken, karakteriseert dit boek de tijdsgeest van verschillende perioden. Zo ga je van voor Christus, naar de Romeinse tijd, waarna je langzaam de kerkelijke periode over ziet gaan naar staatsgezag. Naast de laatste woorden wordt er bij sommige personen ook nog belangrijke of spraakmakende uitspraken, brieven of boeken waarmee auteurs bekend zijn geworden, aangetipt, waardoor je prachtige teksten, poëzie, wijsheden en zelfs muziekstukken tegenkomt. Die zelfs ter inspiratie gebruikt zouden kunnen worden voor een begrafenis.

In het boek vind je namen als: Boeddha, Socrates, Caesar, Cleopatra, Horatius, Jezus van Nazareth, Jeanne d’Arc, Lorenzo de Medici, de Borgia’s en Tudors, Leonardo Da Vinci, Nostradamus, Galileo Galilei, Newton, Edison, Freud , Einstein, Mozart, Beethoven, Tsjaikovski, Shakespeare, Jane Austen, Goethe, Brontë, Hans Christian Andersen, Mark Twain, Tolstoi, Kafka, Keats, Pope, Voltaire, Dickenson, Trotski, Virginia Woolf, George Washington, Abraham Lincoln, Livingstone, Roosevelt, Churchill, Kennedy, Hitler, Anne Frank, Martin Luther King, Picasso, Dali, Van Gogh, Walt Disney, James Dean, Elvis Presley, John Lennon, Frank Sinatra, Micheal Jackson en vele, vele anderen.

'Onsterfelijke laatste woorden', is in tegenstelling tot wat de titel doet vermoeden, geenszins een zwaarmoedig boek om te lezen maar is juist een prachtige ode aan de dood. Dankzij de vele wetenswaardigheden en soms prachtige, ontroerende, grappige stukjes zoals bijvoorbeeld de laatste woorden van La Contessa:

‘Nou een vrouw die nog scheten kan laten, is niet dood!’ (Blz: 92)

Of de toespraak van Crowfoot aan zijn volk vanaf zijn sterfbed:

‘Wat is het leven? De flits van een vuurvlieg in de nacht. De adem van een bizon in de winter. De kleine schaduw die over het gras vliegt en zichzelf in de zonsondergang verliest.’ ( Blz: 196)

Ondanks dat niet elk tijdperk me evenveel aansprak, zo had ik met de middeleeuwen wat moeite om doorheen te komen door de vele, elkaar opvolgende ophangingen, brandstapels, vierendelen en ontwijdingen. En ik voetnoten miste in de tekst naar de uitgebreide bronneninformatie achterin het boek. Waarbij ik het jammer vind dat niet bij alle personen een foto is geplaatst, er zelfs bij een vader en een zoon (blz. 145 en 150) een zelfde foto is geplaatst. Krijgt 'Onsterfelijke laatste woorden' vanwege de prachtige inhoud, 4 sterren van mij.