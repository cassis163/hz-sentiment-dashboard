Het zou mij niet verbazen als veel mensen geen idee hebben waar het land Anatolië ligt en wat de geschiedenis van dit deel van de wereld is. Ik ook niet, maar gelukkig wordt het in dit boek heel goed uitgelegd. En de tekst boven de titel: “De avontuurlijke Turkse keuken” zet ons ook al op het goede spoor. De Australische journalist en culinair schrijver David Dale en de in Istanbul geboren en in Australië woonachtige kok en restauranteigenaar Somer Sivrioğlu hebben de keuken uit deze regio en de bijbehorende geschiedenis op werkelijk schitterende wijze gebundeld in een boek van formaat.

Het boek bevat 140 traditionele en eigentijdse recepten voor iedere gelegenheid uit de gehele streek Anatolië. De recepten zijn duidelijk en worden voorafgegaan door een informatieve inleiding of een stukje geschiedenis. De ingrediënten zijn overal verkrijgbaar, al zul je soms naar de Turkse supermarkt moeten maar dat is logisch met een kookboek uit deze streek. Is een ingrediënt echt wat moeilijker verkrijgbaar dan wordt veelal een alternatief genoemd. Na een voorwoord van beide heren, een behoorlijk en heel interessant stuk geschiedenis en alles over ingrediënten en technieken volgen de hoofdstukken Ontbijt, Lunch, Tijd voor zoet, Mezze en Diner. Aan het einde van het boek staan tips van Somer Sivrioğlu voor mensen die van plan zijn om zijn geboortestad Istanboel te bezoeken alsmede wat tips voor overige steden.
Tussen de recepten door lees je interessante wetenswaardigheden over rituelen, volkswijsheden en de mensen achter het heerlijke eten uit dit land.

Salade van groene olijven en walnoten (Zeytin Piyazi)
Voor 6 personen
125 g groene olijven
2 teentjes knoflook
125 ml extra vergine olijfolie
½ bosje bladpeterselie
4 lente-uitjes
50 g walnoten
½ groene appel
1 rode puntpaprika (of ½ rode paprika)
Sap van 1 citroen
2 el. Granaatappelmelasse **
1 tl chilivlokken
½ el gedroogde tijm

** Een hele simpele manier om zelf granaatappelmelasse te maken staat ook in het boek. Granaatappelsap inkoken tot een kwart. Geen suiker toevoegen.

Snijd de olijven in kwarten en verwijder de pitten. Kneus de teentjes knoflook en verwijder het vel. Doe de olijven en de knoflook en de helft van de olijfolie in een klein bakje en laat een nacht marineren. Hak de blaadjes van de peterselie fijn. Was de lente-uitjes, verwijder het uiteinde en de buitenste blaadjes en snijd in dunne ringetjes. Hak de walnoten grof. Snijd de appel in dunne plakjes. Maak de paprika schoon en snijd in kleine stukjes. Doe de olijven uit de knoflookmarinade in een grote kom. Doe de rest van de ingrediënten erbij en meng goed. Serveer de kom Zeytin Piyazi in het midden van de tafel zodat iedereen zelf kan opscheppen.

We hebben hier een boek waar je in eerste instantie alleen in kijkt, leest en van geniet en pas daarna uit gaat koken. Er is zoveel te zien en te lezen! Ieder recept heeft een stukje inleiding en die stukjes zijn op zich al om te smullen. Om van de informatie voorafgaande aan ieder hoofdstuk maar helemaal niet te spreken. De werkelijk prachtige foto’s van topfotografe Bree Hutchens maken het geheel compleet. De vertaalster Kim Steenbergen mag ook best genoemd worden want die heeft weer uitstekend werk afgeleverd.
Niet alle gerechten uit dit boek zijn even simpel of maakbaar maar een groot aantal doet je zeker watertanden. Heel simpele gerechten en ook de wat meer bewerkelijke trekken om beurten de aandacht. Er zijn recepten voor Gevulde meloen met kip en cashewnoten, Knolselderij met kweepeer en sinaasappel, Gebakken ingelegde sperziebonen, Moeders tuinbonenpaté, Clotted cream met rozenjam en nog veel en veel meer.
Het is een heel groot boek en het mag rustig een hele poos op tafel liggen om de bezitter en het bezoek te vermaken. Maar als het bezoek vertrokken is wel even controleren of het boek er nog is. Grapje natuurlijk. Iedereen die dit boek gezien heeft koopt het gewoon zelf. Om in te lezen, naar te kijken en zeker ook uit te koken. Zeer indrukwekkend boek dat je graag  zelf wilt hebben.