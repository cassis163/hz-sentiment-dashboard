Hannelore Bedert schreef met Lam haar debuut. Voordat ze besloot een boek te schrijven, was ze vooral in België bekend als kleinkunstzangeres. Ze trad zowel in Nederland als België op. Nadat ze een aantal jaar geleden bijna een burn-out kreeg, besloot ze het roer om te gooien. Ondertussen is ze begonnen met het schrijven van haar tweede boek.

Waar gaat Lam over? Voordat ik de beschrijving van het boek las, trok het formaat boek en de cover mij aan. Het boek is net wat kleiner dan het standaardformaat en de cover oogt wat saai. Geldt dit ook voor de inhoud? Nee zeker niet!

Zodra het eerste hoofdstuk gelezen is, wil je als lezer weten wie Lucia is en waarom haar moeder haar achterliet. Het verhaal vertelt zoveel meer dan alleen maar de verdwijning van haar moeder. De relatie met haar vader is ook stug en afstandelijk te noemen. Op jonge leeftijd staat Lucia er alleen voor. Ook school is niet de beschermde omgeving die Lucia zo nodig heeft.

Wanneer Lucia, na het overlijden van haar vader, terugkeert naar haar geboortedorp rakelt dit de jeugdherinneringen weer op. Na tien jaar ontmoet ze oude bekenden, herkend ze winkels en plekken. Het is onontkoombaar om het verleden niet in de ogen te kijken.

De flashbacks tussen het heden en verleden laten Lam leven en tempo houden. Het zorgt ervoor dat de lezer Lucia begrijpt. Als persoon komt ze niet over als sociaal. Ze heeft weinig vrienden en gaat haar eigen gang. Door Lucia vanuit de derde persoon te schrijven, begrijp je haar gedrag beter. Mondjesmaat leren we Lucia steeds beter kennen, maar ook haar omgeving. Zo ontdekken we waarom haar moeder verdween, Lucia achterliet in een snikhete auto en waarom haar vader zich verdronk in zijn werk en Lucia aan haar lot overliet.

Lam is na het lezen een titel die vanuit meerdere perspectieven te verklaren valt. Zeer goed gekozen voor dit debuut. De thematiek pesten, die als een rode draad continu door het verhaal verweven is, laat de lezer nadenken over de gevolgen en consequenties.
Daarnaast is het thema verlaten een belangrijke lijn in het verhaal. De schrijfstijl is hard en rauw te noemen. Het pakt je als lezer in. Het past bij de gebeurtenissen en stijl van het verhaal.

Het verleden maakt je als persoon. Het is aan jezelf om te bepalen hoeveel invloed dit op je heeft als je ouder wordt. Lucia`s verleden heeft veel invloed gehad op haar huidige levensstijl, maar heeft haar ook sterker gemaakt. Hannelore Bedert heeft laten zien dat ze talent heeft en actuele onderwerpen in een goed verhaal kan verpakken. Veelbelovend voor lezer die uitkijken naar haar tweede boek.