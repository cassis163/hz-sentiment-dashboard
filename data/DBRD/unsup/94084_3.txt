Pieter Waterdrinker schrijft naast meeslepende romans over zijn belevenissen in o.a. Rusland ook korte verhalen. De goudmaker van Soezdal is opgenomen in de verhalenbundel Een dame in Kislovodsk. Deze verhalen lenen zich bij uitstek om te beluisteren, zeker als deze voorgelezen worden door Rik van de Westelaken.

In dit verhaal moet de schrijver noodgedwongen overnachten in een klooster omdat hij vast zit door een sneeuwstorm. De sfeer en omstandigheden maken dat je je in het Rusland van de 19e eeuw waant. Tot de schrijver zijn mobiele telefoon tevoorschijn haalt...
Samen met de poortwachter van het klooster komt hij bij een alchemist terecht die zich de goudmaker van Soezdal noemt. Deze is zojuist bezig met het maken van zijn goud. En wat is dat Russische goud dan wel? Een hint, er zit (veel) alcohol in.

Waterdrinkers proza is met name geschikt voor lange uitweidingen die in dit korte verhaal niet geheel tot hun recht komen. Maar het is zeker geschikt om eens kennis te maken met zijn werk.