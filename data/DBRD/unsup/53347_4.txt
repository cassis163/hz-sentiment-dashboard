Mallory heeft een heftige jeugd meegemaakt. Ze werd opgevoed door de pleegouders Henry en Becky die haar mishandelen en nauwelijks eten geven. In datzelfde huis woonde Rider, een jongen die haar altijd heeft beschermd en haar beloofde dat altijd te zullen doen. Ze heeft zichzelf aangeleerd om zo stil mogelijk te zijn, waardoor ze nauwelijks praat. Door een ongeval wordt Mallory uit het huis van Henry en Becky gehaald en wordt ze geadopteerd door een artsenechtpaar die de beste adoptieouders zijn die ze zich maar kan wensen. Sindsdien heeft ze Rider niet meer teruggezien, tot die ene dag waarop ze na jarenlange thuisonderwijs voor het eerst weer naar school gaat.

Het boek is zo mooi, maar ook heftig! Het laat zien wat jarenlange mishandeling en verwaarlozing met je doet en dat zelfs jaren na de gebeurtenissen een persoon er nog last van kan hebben. Je leeft als lezer heel goed mee met Mallory en wil haar af en toe een knuffel geven vanwege wat ze heeft meegemaakt. Ik kreeg echt een klik met haar! Haar ontwikkeling was prachtig om te zien. Niet alleen het personage Mallory was ontzettend goed uitgewerkt. Ook het personage Rider vond ik geweldig. Hij is zo lief en beschermend tegenover Mallory en anderen. Beide personages komen echt tot leven en je leert ze heel goed kennen. Ze voelen nergens oppervlakkig aan!

De schrijfstijl van Jennifer L. Armentrout is weer super. Ze schrijft heel vlot, waardoor je door het boek heen vliegt. Van het begin kreeg het boek mijn volle aandacht en liet mijn aandacht ook niet meer los. Ik had het boek in drie dagen uit, ondanks dat het een best dikke pil was. Het boek heeft namelijk ruim 400 bladzijdes!

Het probleem met voor altijd is dus net zo mooi als de titel doet vermoeden. Het verhaal is heftig, maar het is wel belangrijk dat over kindermishandeling en -verwaarlozing en de gevolgen ervan geschreven wordt, omdat het gewoon nooit mag plaatsvinden. De vlotte en meeslepende schrijfstijl van Jennifer L. Armentrout zorgt ervoor dat je het boek in een mum van tijd uitgelezen hebt. Van mij krijgt dit boek 4 sterren. Een aanrader!