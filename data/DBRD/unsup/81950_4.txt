Onder water - Linda Jansen
Genre; Roman
ISBN; 9789491535376
Uitvoering; Paperback
Aantal; pagina’s 262
Uitgave; 17 juli 2015

Met dank aan Uitgeverij NAU voor dit recensie-exemplaar.

Over de auteur;
(bron linda-jansen.nl)

Linda Jansen (Roosendaal, 1978) is schrijfster en woont met haar gezin in het Bourgondische Brabantse land. Op jonge leeftijd schreef zij al gedichten en songteksten. Na de geboorte van haar jongste kind begon zij in de spaarzame stille uren te schrijven aan haar debuutroman “Onder Water”.
Het idee voor haar debuutroman ontstond nadat ze in de media regelmatig de term ‘onder water’ tegenkwam. De verhalen erachter lieten haar niet los. Zij vormen de basis van ‘Onder water’, gecombineerd met een van haar passies: het observeren van mensen en hun gesprekken op terrassen, in cafés en het park waar ze graag komt. Dat is voor haar iedere dag opnieuw een bron van inspiratie.
Linda Jansen woont tegenwoordig in Breda met haar man en twee kinderen.

Korte inhoud;

Deze roman is als een fles sprankelende, frisse witte wijn van een goed jaar en met een spannende afdronk. Zou het niet heerlijk zijn om op nieuwjaarsdag alle ellende van het afgelopen jaar achter je te laten? De zwarte pagina’s uit je leven te scheuren en volledig blanco opnieuw te beginnen… 

Oudejaarsavond. Champagne bruist vrolijk in kristallen glazen en het gonst van de goede voornemens van rijke vrienden, terwijl Liz haar man Tom observeert. Een aantrekkelijke, charismatische man en de trotse vader van hun dochtertje Lara. Tom is vaak van huis en Liz´ gevoel van geborgenheid is door de jaren heen weggeëbd.

Ze heeft geen besef van het leed dat Tom onderhuids voor haar verborgen houdt.
Zijn verantwoordelijkheden drukken zwaar op hem. Naast Liz’ argwaan en het financiële noodweer waarin zijn bedrijf verkeert, is er de pijn in een Zwitserse kliniek.

Die avond ziet de mooie, lichtelijk aangeschoten Liz een paar donkere ogen op haar gericht die toebehoren aan een jonge man, type covermagazinemodel. Zo iemand kijkt heus niet naar een vrouw van vijfendertig, denkt ze. Over de datum heet dat.
In het nieuwe jaar feest en borrelt Liz vrolijk door met haar vriendinnen, die voor haar door het vuur gaan. Ze blijft geld als water uitgeven en ´neemt´ een minnaar, die haar kolkende rivieren van hartstocht en sensualiteit laat ervaren. Tegen deze achtergrond vecht Tom eenzaam en in stilte voor alles wat hem dierbaar is.

Samenvatting;

Ondanks hun leeftijdsverschil van twintig jaar zijn Tom en Liz een droomkoppel. Liefde op het eerste gezicht was het. Tom heeft een bedrijf dat sloepen bouwt en met succes. Liz en hij kunnen rijkelijk leven en Liz hoeft niet te werken.

Vier jaar geleden is hun dochter Lara geboren en ondanks Tom zijn belofte om minder op zakenreis te gaan en meer thuis te zijn, is daar in de praktijk maar weinig van terecht gekomen. Sinds dan is er van hun sprookje nog weinig over. Liz voelt zich alleen en onbegrepen en vult haar dagen met shoppen, haar vriendinnen Suus en Daan en wijntjes.

Als ze op oudjaar uitgenodigd zijn bij rijke vrienden en Liz haar Tom vanop afstand gadeslaat, is hij voor haar een vreemde geworden. Waar is de man waar ze verliefd op geworden is, de man die haar geborgenheid gaf? Terwijl ze daar staat, in eigen gedachten verzonken, ziet ze een weerspiegeling in haar glas. Een paar donkere ogen staren haar aan. En voor ze het goed en wel beseft laat ze zich verleiden door deze knappe vreemdeling.

‘Terwijl buiten de vuurpijlen het nieuwe jaar inluiden, woedt in mij een wervelende storm die amper tot bedaren komt, IK LEEF!’

Ondertussen worstelt Tom ook met zijn gevoelens. Er zijn zaken uit het verleden waar Liz niets van weet en dat wil hij graag zo houden. Zou ze het wel begrijpen? Zou ze wel bij hem blijven? Hij wil het risico niet lopen dat hij zijn vrouw en Lara kwijtspeelt door alles op te biechten wat in Zwitserland, zoveel jaar geleden gebeurt is. Door de crisis gaat het bovendien niet goed met zijn bedrijf en is hij dichtbij een faillissement. Ook dit mag Liz niet weten.

Tom en Liz groeien steeds verder uit elkaar. Liz zich niet bewust dat er minder geld in het laatje komt, blijft lustig geld uitgeven. Haar knappe vreemdeling is ondertussen haar minnaar geworden, want ze heeft een vermoeden dat Tom ook een ander heeft. Gelooft hij nu echt dat zij denkt dat hij elke keer op zakenreis gaat? En wat hij mag, kan zij toch ook! Haar vriendin Daan stimuleert haar bij die beslissing, wat voor Liz een extra bevestiging is dat het kan en mag.

Terwijl Tom en Liz ieder met hun eigen ik en innerlijk gevecht bezig zijn, gebeuren er allerlei mysterieuze dingen. Is iedereen wel wie hij werkelijk is? Hoe zit het eigenlijk met haar beste vriendin Daan? Wie is die knappe minnaar eigenlijk en wat voor rol speelt de overbuurvrouw eigenlijk?

Conclusie;

‘Onder water’ wordt verteld vanuit het perspectief van Tom en Liz. Door op deze manier het verhaal neer te zetten krijg je als lezer een goede kijk op het gevoelsleven en de gedachten van hen beiden. Een goede keuze! Het wordt steeds duidelijker hoe ze naast elkaar leven en inplaats van met elkaar te praten, vertellen ze hun verhalen tegen hun beste vrienden. Tom die bang is om Liz pijn te doen en haar en zijn dochtertje te verliezen en Liz die het vermoeden heeft dat haar Tom, eens haar rots in de branding, vreemd gaat. Best schrijnend als lezer, omdat je weet hoe het wel in elkaar zit. Triest om te zien hoe Tom vecht voor zijn huwelijk. Maar door zijn geheim niet te delen met Liz en beloftes te doen die hij niet kan nakomen, ziet hij zijn huwelijk langzaam uitdoven. Liz van haar kant voelt zich na de geboorte van hun dochter zo alleen en van Tom zijn beloftes komt niets in huis.

Ik voelde sympathie voor zowel Tom als Liz en kon mij in beiden goed verplaatsen. Je zou ze allebei wakker willen schudden en hun eens eventjes vertellen hoe ze het wel moeten doen. Dit komt waarschijnlijk omdat je voelt dat er liefde is tussen hen en dat ze het allebei anders zouden willen. De auteur weet dit erg goed over te brengen.

Is dit thema nieuw, binnenkijken in een relatie en alle liefdesperikelen die erbij horen? Op zich niet, er is al menig boek over geschreven. Toch heeft Jansen het verhaal op zo een pakkende wijze geschreven dat het blijft boeien. Vanaf pagina één zit je ermee in. Daarbovenop is het ook zeer beeldend geschreven. Als lezer wil je verder lezen en dat gaat als vanzelf. Hoewel het een roman is, weet Jansen er een zekere spanning in te verwerken en wat je min of meer vermoedt, wordt bevestigt naar het einde. De ontknoping is misschien ‘over de top’, maar bij dit genre van boek vind ik het passen, het kan.

De papierkeuze van de cover is luxueus, maar buiten de afbeelding van de bakfiets vind ik hem niet één met het verhaal. De kleur roze in combinatie met de groene letters, nee, dat is het niet. Het maakt mij totaal niet nieuwsgierig! Ik zou dit boek zeker niet vastpakken als ik het in de winkel zou zien liggen. Jammer, ik vind dit een gemiste kans. De cover geef ik een 5.

Maar, het mag gezegd, Linda Jansen schrijft met vlotte pen. Het boek is in duidelijke taal geschreven, op sommige momenten erg herkenbaar en daardoor leest het als een trein. Ik had het boek in no-time uit. Ik kijk dan ook uit naar het vervolg, ‘Boven water’. Heel benieuwd hoe het verder gaat met Tom en Liz. Voor dit debuut, dat me aangename uurtjes bezorgd heeft, geef ik 4 sprankelende sterren.

Karin
Team DPB