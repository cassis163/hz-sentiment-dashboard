Verwacht niet alleen maar zware feministische kost van dit boek. Bettine Vriesekoop heeft een reisverslag, geschiedenis en legendes, en interviews verweven in een prettig leesbaar boek. Op zoek naar de emancipatie van de Chinese vrouw heeft Bettine Vriesekoop een gids/tolk in de arm genomen die haar vergezelt bij haar gesprekken met allerhande vrouwen. Interessant, omdat de tolk soms aanstoot neemt aan de vragen die Bettine stelt en de conclusies die ze trekt. De kloof tussen de Chinese cultuur en de onze wordt op die manier subtiel aan het licht gebracht.

Dochters van Mulan verhaalt over Bettines ontmoetingen met sterke Chinese vrouwen, maar ook over haar verblijf in China en de plaatsen waar ze de vrouwen ontmoet. Het geeft daardoor een interessante inkijk in het leven in China. Zo beschrijft ze de datingperikelen van jonge singles in China, jongeren hebben weinig zeggenschap en controle over hun eigen liefdesleven. Als westerse vrouw is het ondenkbaar om een dergelijk leven te leiden. Ze vult haar eigen ervaringen tijdens haar onderzoek aan met geschiedenis, achtergrond en legendes. Deze stukken vloeien prettig in elkaar over en geven de benodigde voorkennis over de Chinese cultuur en geschiedenis. Daarnaast geeft ze af een toe een korte samenvatting van haar conclusies op dat moment. Prettig, omdat er soms erg veel informatie voorbij komt. De rode draad van het verhaal blijft zo steeds duidelijk.

Dochters van Mulan is een interessant boek voor iedereen die is geïnteresseerd in de Chinese cultuur en emancipatie: het neemt je mee door de rijke, boeiende geschiedenis van de vrouw en de extremen van haar plaats in de samenleving. Van stoere zwaardvrouw tot een aan huis gekluisterde kreupele met gebonden voeten - van de ongewenste dochter in de één-kind-politiek tot de machtige, hoogopgeleide vrouw die weer eigen keuzes durft te maken en de controle over het leven in eigen hand neemt. Een boek dat je aan het denken zet over de rol van vrouwen in onze eigen maatschappij.