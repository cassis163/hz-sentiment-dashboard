Op een besneeuwde decemberdag pakt Laurie de bus vanuit haar werk naar huis. Maar dan ziet ze bij een halte waar de bus stopt een jongen zitten. Als hun ogen elkaar ontmoeten, voelt ze dat hij de ware voor haar is. Een magisch moment, maar dan.. rijdt de bus door.

Laurie en haar beste vriendin Sarah gaan op zoek naar de bus jongen, maar helaas zonder resultaat. Laurie denkt dan ook dat ze hem nooit meer tegen zal komen. Totdat Sarah haar een jaar later, tijdens de kerst voorstelt aan de liefde van haar leven. En dat is… de jongen die ze gezien heeft vanuit de bus.

Laurie is vastbesloten om hem te vergeten, maar wat gebeurd er als het lot andere plannen heeft?

‘God, ik heb meer drank nodig. De zoektocht naar de busjongen duurt nu al drie maanden. Ik kan hem maar beter snel vinden anders eindig ik nog in een afkickkliniek.’

In eerste instantie verwacht je waarschijnlijk een prachtig liefdesverhaal, maar een dag in december is veel meer dan dat. Het verhaal raakt je als lezer, omdat het meer is dan alleen een romantisch verhaal. Het is ontroerend, grappig, maar ook een boek met herkenbare momenten.

Een dag in december is grotendeels geschreven vanuit het perspectief van Laurie. Maar af en toe word dit afgewisseld met het perspectief van Jack. Waar je als lezer in het begin misschien wel even aan moet wennen is dat er tijdsprongen in het verhaal zitten. We volgen namelijk 10 jaar van het leven van Laurie, wat enorm verweven is met de personages Jack en Sarah. De tijdsprongen zorgen ervoor dat het verhaal niet eentonig wordt. De decembermaand heeft ook een belangrijke rol in het boek, want elk jaar begint met een lijstje van goede voornemens van Laurie. Het is leuk om te lezen dat deze voornemens elk jaar veranderen. Hierdoor zie je ook de groei van het personage, maar ook dat er in een jaar veel kan gebeuren. Het einde van het boek is misschien niet onverwachts, maar de weg er naar toe is alles behalve voorspelbaar. Je blijft dan ook verder lezen, mede door de onverwachte momenten, maar ook omdat je Laurie de liefde gunt die ze verdient.


De cover van een dag in december is prachtig. Deze kun je niet voorbij lopen in de boekhandel. De cover straalt echt een kerstgevoel uit door de sneeuw. De titel een dag in december is in glimmend zilver op de cover gedrukt dat geeft ook net wat extra’s.

Een dag in december brengt je helemaal in kerstsferen.

Als je hebt genoten van de films: The Holiday en Notting Hill dan moet je een dag in december zeker gaan lezen.