‘Zinsbedrog’ is het debuut van de Vlaamse Lizi Mulder. Geen echte thriller, maar wel een prettig leesbaar verhaal, waarbij de klemtoon op de romantiek ligt. Het is vooral een liefdesverhaal, met op de achtergrond een speurtocht naar een drugsdealer die zeer waarschijnlijk een moord op zijn geweten heeft. De voorkant van het boek spreekt van ‘romantische spanning van bij ons’, maar ook dat klopt niet helemaal. De echte spanning komt er pas in de laatste 40-50 bladzijden van het boek.

Waarover gaat ‘Zinsbedrog’ ? Het boek kent met Jo (Jolien) en Steve twee hoofdpersonages. Jo is na een slecht huwelijk naar Antwerpen verhuisd om daar een nieuwe start te maken. Steve is hoofdinspecteur van politie en de bovenbuur van Jo. In de flat waar Jo woont, woonde vroeger Zoë en zij is vermoord. Waar een echte thriller zich zou concentreren op het ophelderen van de moord, gaat in ‘Zinsbedrog’ de meeste aandacht echter naar de ontluikende liefde tussen Jo en Steve en een aantal van hun vrienden.

‘Zinsbedrog’ is een vlot geschreven, typisch Vlaams verhaal. De keuze om dicht bij de eigen taal te blijven is perfect verdedigbaar. Het grote aantal Engelse (en Italiaanse) woorden, daar waar een perfect gangbaar Nederlands equivalent voorhanden is, is dat minder. Het boek is doorspekt met muziek van Vlaamse artiesten, heel herkenbaar, voor Vlamingen althans.

Na het lezen van ‘Zinsbedrog ‘ komt de vraag op welke richting Lizi met haar volgende boeken zal uitgaan. Zal ze zich in een tweede boek meer op het creëren van spanning toeleggen of wordt het weer een romantisch verhaal met spannende kantjes ? Eén en ander zal duidelijk worden na het lezen van ‘Smeulende waanzin'.