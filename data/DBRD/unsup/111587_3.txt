Nova Barakal is eco-activiste van Greenpeace, die met twee vrienden actie te voert tegen de Dirty Thirty, de top-30 Zweedse bedrijven en personen die het niet zo nauw nemen met het streven naar een schoner milieu en in belangrijke mate bijdrage aan de opwarming van de aarde. Nova dringt het huis van Josef F. Larsson, directeur van Vallenfell, binnen en bekladt de muren en het meubilair met leuzen maar als zij daar mee bezig is ontdekt zij dat iemand haar voor is geweest en een extreem gruwelijk tafereel in het huis heeft achtergelaten.

Amanda, de inspecteur op hoge hakken, die de moord op Josef Larsson onderzoekt kent Nova persoonlijk omdat zij haar heeft begeleid nadat haar moeder bij een verkeersongeluk om het leven was gekomen. Als er nog een schokkende moord wordt gepleegd en Amanda aanwijzingen vindt die allemaal naar Nova wijzen, wordt deze ineens de hoofdverdachte en moet zij vluchten.

In 2003 werd de wetenschapper Goerge McAlley op Hawai vermoord. Hij heeft de overblijfselen van de ark van Noach gevonden en op weg naar een persconferentie wordt hij door een beeldschone vrouw doodgeschoten.

De Zweedse Åsa Schwarz debuteerde in 2005 met Och fjättra Lilith i kedjor dat gevolgd werd door Stigma, twee spannende boeken waarin thema’s als geschiedenis, occultisme en horror aan bod komen. Nefilim, de tweede zondvloed, zoals de volledige titel van Nefilim luidt, is een thriller waarin naast religie en mysterie vooral de strijd tegen de opwarming van de aarde een belangrijke rol speelt. Mocht je het idee hebben dat Nefilim een zweverig verhaal is over Bijbelse complotten of bovennatuurlijk zaken heb je het mis. Het is een niet onaardige thriller over een activiste die strijdt tegen bedrijven en personen die verantwoordelijk zijn voor de opwarming van de aarde en waarin een aantal gruwelijke moorden plaatsvindt die verband lijken te houden met deze strijd.

Åsa Schwarz heeft een plezierige schrijfstijl en het boek leest dan ook lekker. Je voelt bijna haar enthousiasme en gedrevenheid bij het schrijven van dit boek. Het onderwerp van het verhaal is origineel, het is goed opgebouwd, heeft veel vaart en er zijn voldoende wendingen om het spannend te houden. De meeste personages zijn herkenbaar uitgewerkt. Grappig is dat Nova de alledaagse dingen die zij doet laat bepalen door de effecten ervan op het milieu. Een glas water uit de kraan veroorzaakt minder uitstoot van CO₂ dan een glas water uit een flesje dat je bij de buurtsuper koopt.

Hoewel religie en mysterie van ondergeschikte belang zijn, spelen deze aspecten in de ontknoping van Nefilim wel een rol en dat doet veel afbreuk aan de geloofwaardigheid. Door het toevoegen van een bovennatuurlijke ondertoon verliest Nefelim aan kwaliteit en wordt de ontknoping vergezocht en onbevredigend. Dat is jammer want zonder deze zaken zou Nefilim overtuigender zijn geweest.