In 2011 vlucht Jess voor haar gewelddadige vriend. Zonder zicht op een toekomst belandt ze in het verlaten laatste huis op de hoek. Dan valt er een brief op de deurmat. Persoonlijk en urgent. Geschreven aan Stella Thorne. Afkomstig van ene Dan, negentig jaar en stervende. Ze waren vroeger duidelijk verliefd maar zijn elkaar uit het oog verloren. Jess wordt overvallen door het gevoel dat ze Dan moet helpen om deze vrouw te vinden. Wie zij ook mag zijn.

In de oorlog worden Stella en Dan verliefd. Het is een onmogelijke liefde, maar ze besluiten elkaar te schrijven. Er ontstaat een briefwisseling, brieven die Jess in het heden in het verlaten huis vindt en besluit te lezen. Ze wordt gegrepen door de jonge Dan, gevangen in het leger en vreselijk geweld, en zijn mysterieuze geliefde. Wat is er in het verleden toch gebeurd dat hun sprankelende en serieuze liefde geen stand heeft gehouden? En, belangrijker nog: is het voor deze twee mensen op leeftijd te laat?

Iona Grey heeft met ‘een verloren liefde’ een mooi liefdesverhaal geschreven, waarin de briefwisseling die in de oorlog tussen Dan en Stella ontstond centraal staat, afgewisseld met het verhaal van Jess en de onbekende Will. Het heden gaat over in het verleden, het verleden over het in heden en beetje bij beetje worden de puzzelstukjes op hun plaats gelegd. De perspectiefwisselingen, tussen hoofdstukken en later midden in een hoofdstuk, zitten ontzettend goed in elkaar. De verhaallijnen lopen hierdoor vloeiend in elkaar over, van Will die cake haalt voor Jess naar Stella die cake eet met beste vriendin Nancy. Al lezende breekt je hart, vooral door die fantastische Dan, in dit verhaal op alle fronten de rots in de branding.

‘Een verloren liefde’ gaat echter nooit diep, op twee zware thema’s na waarbij er in de afgelopen zeventig jaar onze wereld een hoop veranderd is. Het verhaal komt tergend langzaam op gang en frustratie ligt op de loer (lees niet de achterkant!). Weliswaar maakt het prachtige en meeslepende middenstuk een hoop goed, maar daarna zakt het alsnog als een kaartenhuis in elkaar. Ineens is alles voorbij, lees je alleen nog vanuit het heden en blijf je met vragen achter over de periode uit het verleden. De liefde had een betere uitwerking verdiend. Toch, voor wie een mooi liefdesverhaal wil, is ‘Een verloren liefde’ een verrassend en sprankelend boek.