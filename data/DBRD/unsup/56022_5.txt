Wie de boeken van Cocky van Dijk leest, gaat van draken houden. ‘Kristallen ziel’ is het tweede deel en laatste deel in de Drakenijs serie. Net als het vorige boek is het een meeslepend verhaal, dat door de originaliteit, fantasie, spanning en humor een mustread is en waarin de thema’s acceptatie, loslaten en open staan voor de ander belangrijk zijn.
Het spanningsveld tussen de mensen en draken met betrekking tot verbondenheid is een belangrijk motief in het werk van Van Dijk. De manier waarop de relatie van Fenna met de draken zich ontwikkelt is ontroerend, bijzonder en krachtig. Niet alleen de relatie met Zot, maar ook met andere draken.
In dit boek zoekt ze op creatieve wijze de dynamiek op van verbondenheid met betrekking tot acceptatie en loslaten. Dat levert voor Muloc en Ilaghmoc heftige, ontroerende en schrijnende situaties op. Met name Muloc krijgt te maken met duistere erg intense gebeurtenissen. Hierdoor kon ik het boek niet aan de kant leggen, omdat ik wilde weten hoe het verder ging!
Ook het thema toegankelijkheid wordt origineel uitgewerkt. De auteur laat verschillende personages ieder op verschillende wijze kennis maken met de verantwoordelijkheid die het open staan voor anderen met zich meebrengt. Van uiterst macaber tot ontroerend liefdevol laat Cocky van Dijk haar lezers meegenieten van een creatieve constructivistische benadering van een thema.
Dus iedereen die een meeslepend verhaal wil lezen over acceptatie, loslaten en open staan voor anderen kan ik ‘Kristallen ziel’ van harte aanraden.