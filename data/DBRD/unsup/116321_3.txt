Het Noord-Hollandse Kennemerland is de natuurlijke habitat van de schrijver Gerard Nanne (1949). Het is daarom de omgeving waar zijn verhalen over het personage Jillian Blom zich afspelen. Gerard Nanne houdt van de lokale sfeer, die hij graag gebruikt in zijn boeken.

In het verhaal wordt de onderzoeksjournalist Wilfred Krombach in ware paracommandostijl afgemaakt. De Hoornse politie leidt het onderzoek naar de moordzaak. Er is een verband met de Zwitserse kunsthandelaarsfamilie Hommers, de mysterieuze Cora Veldman waarmee de journalist een kortstondige relatie had en een complex met seniorenflats. Cora's oma Maria die Auschwitz overleefde heeft er gewoond. Marleen de Waard, haar buurvrouw in het complex, was tijdens dezelfde periode lid van het verzet. Daarnaast ontdekken de rechercheurs dat tijdens de oorlog een waardevol schilderij van de familie Veldman ontvreemd werd. De politiemensen trachten het plaatje in elkaar te passen. Zullen ze erin slagen? Daarbij is de moord op de journalist niet de enige die op een mysterieuze manier gepleegd wordt. De ene gebeurtenis leidt onvermijdelijk tot de volgende. Kunnen de rechercheurs de escalatie voorkomen?

Het hoofdpersonage van het verhaal is hoofdinspecteur Jillian Blom. Zij leidt het onderzoek, terwijl de rechercheurs Felix Winner en Paula Van Es naar de plaats delict worden gestuurd. Sinds de misdaadroman Het stille kwaad  in 2008 is Jillian Blom Gerard Nannes protagonist bij de politie. In het boek komen afwisselend de verschillende agenten aan bod. Ze nemen elk een deel van het politiewerk voor hun rekening. In Dodenmis  kan de lezer een blik werpen op de persoonlijke levens van de politiemensen. De grote en kleine kantjes van hun karakters worden beschreven. Jillian Blom moet haar rol als moeder met haar werk trachten te verzoenen, terwijl het slecht gaat met de zaak van haar echtgenoot. Ze heeft het moeilijk omdat haar jonge zoontje opgevangen wordt in een kinderdagverblijf. Paula Van Es denkt aan haar prille relatie met haar Italiaanse buurvrouw Donna. Felix Winner daarentegen heeft belangstelling voor zijn Zwitserse collega Suzie Wertheim, die een relatie had met een verdachte in het deelonderzoek naar de familie Hommers. De gebeurtenissen worden door Gerard Nanne kernachtig beschreven. De auteur wijkt daarbij weinig af van de rode draad in zijn boek. Dodenmis  bevat bijgevolg amper overbodige scènes. Het boek zou daarom erg goed verfilmbaar zijn of zich staande houden als een aflevering uit een tv-serie. Gerard Nanne gebruikt als achtergrond een periode die zonder meer interessant is voor de schrijver en de lezer. De personages die de oorlog meemaakten, zoals Maria Veldman, Marleen de Waard en Carl Hommers, worden als zeer sterke persoonlijkheden beschreven. Gerard Nannes vertelstijl is efficiënt, met als resultaat een bondig verhaal. Het verhaal wordt afgerond op een 200-tal bladzijden. De auteur houdt bovendien een constant verteltempo aan. Het is ongetwijfeld een keuze van de auteur om het verhaal zo compact te houden. Het zou best meer in de diepte uitgewerkt kunnen worden, zonder aan spanning in te boeten.

Dodenmis  is een misdaadverhaal waar goed over is nagedacht. Het mysterie draait om gebeurtenissen uit het oorlogsverleden van de hoofpersonages. Het sterke verhaal blijft de interesse van de lezer vasthouden en is beslist 3 sterren waard.