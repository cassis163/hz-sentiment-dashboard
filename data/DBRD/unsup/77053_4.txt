Vier studenten zijn in 1993 een weekend in het vakantiehuis op de Veluwe van de ouders van Peter-Paul. Ze huren een Poolse prostituee in. Onder invloed van drank en drugs vermoord Peter-Paul de jonge vrouw. Hij weet niet dat de zeventienjarige Petra, Manon en Juliet daar getuige van zijn. Zij zijn bang voor de invloed van de rijke familie van Peter-Paul en besluiten hun mond te houden. Wel dragen ze elk een medaillon met een derde deel van de foto van Sofia. De jongens werken het lichaam van de vermoorde vrouw weg.

Als Peter-Paul na vijftien jaar (in 2008) door een auto-ongeluk overlijdt gaan Manon en Juliet naar de kerkdienst. Manon is inmiddels rechercheur, Juliet woont in Noorwegen en labiele Petra is in 2007 door zelfmoord overleden. Juliet zoekt, nu ze toch in Nederland is, de moeder van Petra op en krijgt van haar Petra’s dagboeken.

‘Wraakzusters’ begint met een aantal inleidingen, waarvan je niet precies begrijpt hoe deze bij elkaar horen. Maar al snel wordt dit duidelijk. Het verhaal gaat over een jarenlange vriendschap, hoe het leven van de vrouwen verder is verlopen en wat een invloed de moord van destijds nog steeds op hun levens heeft. Wraakzusters wordt verteld in de derde persoon, vanuit het perspectief van Manon en Juliet. Doordat de vrouwen de dagboeken van Petra lezen, komen zij er achter dat Petra geen zelfmoord heeft gepleegd. Samen gaan zij op onderzoek uit en ontdekken steeds meer.

‘Wraakzusters’ is het thrillerdebuut van Machteld van Zalingen (1973). Zij is tekstschrijver en freelance redacteur. In 2009 verscheen haar eerste boek ‘Geboren in 1980’ en volgden diverse non-fictie titels. ‘Wraakzusters’ is een lekker leesbaar boek met een boeiende verhaallijn en spanningsopbouw. Wel vond ik de flashbacks soms uit het niets er tussen staan en is het jammer van de ‘losse eindjes’ die niet meer opgevolgd zijn. Want wat gebeurt er met Ferry? En wie zijn de drie mannen die met elkaar mailden? Ferry of toch Stephan, de man van Juliet? Daardoor is het verhaal voor mij niet helemaal af. Ik heb het boek met veel plezier gelezen en vind het een aanrader.