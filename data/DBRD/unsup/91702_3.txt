Het verhaal bestaat uit drie delen, elk onderverdeeld in hoofdstukken met titel. Het boek leest vanaf het begin vlot en het begint bijzonder intrigerend. John Water is vanaf het eerste begin een zeer boeiend personage dat je niet los laat. Het is een verhaal waarvan je het liefst zou willen vertellen waar het over gaat, maar dat is moeilijk zonder spoilers. Het verhaal is gewoonweg fascinerend. De schrijfster weet de vaart in het verhaal goed vast te houden. Ik hou van het tempo van het verhaal. Het is alsof je een actiefilm aan het kijken bent.

De verschillende personages zijn heel divers. Wat een hekel had ik aan Kevin Water. Lena vind ik een zeer sympathiek personage vanwege haar directheid, ze is een sympathieke vrouw die weet wat ze wil en zij laat zich niet door regels tegenhouden om haar doel te bereiken. De grootste ontwikkeling qua karakter maakt John Water zelf door, dit heeft mede te maken met het verhaal zelf. Hij leert steeds meer over zijn afkomst en moet keuzes gaan maken wie hij uiteindelijk wil zijn en hij zal met de consequenties van die keuzes moeten leren leven. Alle personages zijn goed uitgewerkt, ook de minder belangrijke krijgen voldoende details mee om je een goed beeld te vormen. De goede interactie tussen de personages zorgt ervoor dat het verhaal verdieping krijgt.

Ursula Visser laat in dit sciencefictionboek zien dat ze beschikt over een grote dosis fantasie die zij overtuigend naar de lezer weet over te brengen. Daarnaast stelt ze ook maatschappelijke zaken ter discussie. De andere wereld waar John Water deel van uit blijkt te maken, is er een van extremen. Deze wereld is aan de ene kant compleet anders dan die van ons, maar als je dieper kijkt zijn er toch wel overeenkomsten te vinden: onder andere onderdrukking, discriminatie, onverschilligheid. Het zet je aan het denken dat andere werelden en rassen dan misschien wel heel anders lijken te zijn, maar dat het verschil soms maar erg klein is. Buiten de spanning van actie, weet Ursula Visser ook de politieke spelletjes die gespeeld worden spannend en overtuigend neer te zetten. Het is jammer dat alleen John en de andere, bekende personages aan het woord komen wat betreft de andere wereld. Het zou fijn zijn geweest als de schrijfster daar dieper op in was gegaan en we die vreemde wereld door de ogen van de gewone burger hadden kunnen meemaken.

Ursula Visser wist mij te verrassen door na een cliffhanger waarmee het eerste deel "John Water" eindigde. Het verhaal gaat verder, maar nu gezien door de ogen van het nieuwe ik-personage Valerie. Ik kon op dat moment niet stoppen met lezen, er waren zoveel spannende gebeurtenissen die vragen bij mij opriepen. Erg knap hoe de schrijfster mijn aandacht vast wist te houden, het verhaal wordt alleen maar beter door deze verrassende wending.

In het laatste deel van het boek wordt het John uiteindelijk duidelijk wat hij dient te doen en waarom hij zijn leven aan een experiment te dienen heeft. Het verhaal eindigt anders dan ik had verwacht. De schrijfster heeft mij weten te verrassen met dit einde.
Het is zoals ik al aangaf zeer moeilijk om een spoilervrije recensie te schrijven. Ik zou zo graag wat meer details over het verhaal prijs willen geven, maar dat zou alleen maar het leesplezier voor een ander verpesten. Wat ik kan zeggen is dat het een zeer spannend sciencefictionverhaal is met meerdere plotwendingen. Het verhaal bevat actie, heeft vaart en leest aangenaam. De titel van het boek "Evolutie" is mooi gekozen, het blijkt een dubbele betekenis te hebben.

Ongeveer een jaar geleden heb ik de Abby Ryan tweeluik mogen recenseren. Dit tweeluik bestaat uit de boeken “Het Atria Project” en “De vloek van Bedaron”. Het is goed te merken dat Ursula Visser sindsdien als schrijfster is gegroeid. Ik kijk uit naar haar volgende boeken. Ik geef “Evolutie” van Ursula Visser graag 3,5 sterren.