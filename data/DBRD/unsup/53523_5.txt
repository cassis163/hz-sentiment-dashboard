Tess Minnaert is een Nederlandse rechercheur bij moordzaken en opgegroeid bij haar oma en tantes. Met zijn allen runnen zij al jaren een hotel. Als de oma van Tess overlijdt, komt haar mysterieuze verleden bovendrijven. Gedurende de oorlog en in de jaren daarna zijn er rare dingen gebeurd in het hotel en een Oostenrijkse man lijkt daar een belangrijke rol in te spelen. Tess gaat intuïtief op zoek naar de waarheid en het spoor leidt haar naar een groep mannen in Zuid-Afrika. Daar ontdekt ze de verschrikkelijke misdaden die zijn gepleegd. Met gevaar voor eigen leven probeert ze de gruwelijke waarheid naar buiten te brengen.
In 1996 kwam de eerste druk uit van Conny Braams Zwavel. Zeer terecht komt na jaren de vijfde druk uit. De themas in dit boek zijn nog steeds actueel en spreken een groot deel van de maatschappij aan. Conny Braam blijft met haar waterval van woorden van begin tot eind boeien. De vlotte schrijfstijl, die zij hanteert, is ook wel nodig bij het soms op hoog niveau geschreven verhaal. De lezer moet de gebeurtenissen goed volgen en met volle aandacht het boek lezen om het verhaal zo goed mogelijk tot zich door te laten dringen.
De gebeurtenissen die zich jaren geleden in de oorlog afspeelden, hebben hun nasleep in de jaren negentig. Hiermee laat Braam zien dat de Tweede Wereldoorlog nog steeds invloed uitoefent op ons dagelijks leven. Na al die jaren zijn de leefomstandigheden in landen als Zuid-Afrika nog niet veel verbeterd en heerst er nog steeds onderdrukking. Deze maatschappijkritiek heeft ze verweven in een uitermate spannende psychologische thriller. De spanning wordt goed opgebouwd. De lezer voelt de spanning die Tess voelt en maakt de overwegingen die zij maakt ook zelf. Als toetje trakteert Braam op een ontluisterende ontknoping waarin het heden en verleden akelig dicht bij elkaar komen. Prachtig, vijf sterren.