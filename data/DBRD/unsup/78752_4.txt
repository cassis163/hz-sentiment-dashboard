Amanda Berry en Gina DeJesus zaten, samen met Michelle Knight, ruim 10 jaar opgesloten in een huis op 2207 Seymour Avenue in Cleveland. Ontvoerd door Ariel Castro zonder dat er een spoor van hen werd gevonden. In 10 jaar gevangen vertellen zij hun verhaal in samenwerking met Pullitzerprijs winnaars Mary Jordan en Kevin Sullivan.

Het boek start op 21 April 2003, na een korte proloog die zich afspeelt in 2013. Amanda Berry wordt met een smoes door Castro zijn bus ingelokt en verdwijnt van de kaart. Ondanks een uitgebreide zoektocht word er geen spoor van haar gevonden en weet niemand dat ze vlakbij vastgehouden wordt. In dagboekvorm vertelt Amanda over haar eerste dagen, weken en maanden en de gruwelijke dingen die Castro haar aandoet. Op 1 April 2004 weet Castro ook Gina DeJesus in handen te krijgen en afwisselend vertellen de meiden over hun ervaringen in het huis, afgewisseld met hoofdstukken vol informatie over Castro’s leven en werk en het onderzoek naar de verdwenen Amanda en Gina.

10 jaar gevangen is een rauw en heftig verhaal, dat je als lezer een inkijkje geeft in hoe het leven van Amanda en Gina is geweest op 2207 Seymour Avenue. Beide hebben vanuit hun eigen perspectief in de ik-vorm verscheidene hoofdstukken geschreven waarin ze niet alleen terugblikken op hetgeen Castro hen aandeed, maar ook hoe zij op elkaar reageerden en welke rol hij daarin speelde. De machteloosheid van de meiden springt van de pagina’s maar hun hoop en geloof in de redding zorgt ervoor dat je als lezer aan de pagina’s gekluisterd blijft. De kracht die zij laten zien in de manier waarop zij zich staande hebben gehouden, en zelfs de dochter van Amanda en Castro goede eerste jaren gaven, roept bewondering op. De verhalen van Amanda en Gina worden afgewisseld met een blik op de onderzoeken naar de verdwenen meiden, het doorzettingsvermogen van de families om te zorgen dat ze niet vergeten worden en informatie over Castro en zijn leven. Deze hoofdstukken zorgen voor een compleet en realistische beeld van hoe deze zaak verlopen is. 10 jaar gevangen raakt de lezer van begin tot eind.