Opgesloten is de novelle uit de serie ‘The Jewel’, geschreven door Amy Ewing en is naar het Nederlands vertaald door Ans de Graaff. Deze novelle is een extra uitgave die past tussen boek een: The Jewel en boek twee: The White Rose, dat in het najaar bij uitgever Young & Awesome verschijnt.
Raven wordt tijdens de veiling verkocht aan de gravin van de Steen. Vanaf het eerste moment heeft Raven een hekel aan haar. Ze wordt gevangengehouden in een gouden kooi, ze wordt gemuilkorfd en moet de meest verschrikkelijke experimenten ondergaan. Weet Raven zich staande houden onder de gruwelijke omstandigheden binnen de muren van het huis van de Steen en zal ze haar vriendin Violet nog terugzien?
In The Jewel leerden we Raven al kennen door de ogen van haar beste vriendin Violet. Daarin was te lezen dat Violet zich zorgen maakte om Raven, maar we kwamen niet te weten wat er met Raven was gebeurd. In Opgesloten lezen we het verhaal van Raven. Ewing laat met deze twee boeken bepaalde gebeurtenissen vanuit twee oogpunten zien. Een leuke afwisseling, want vaak lees je in een serie enkel het perspectief van de hoofdpersoon. Echter, doordat Ewing ervoor heeft gekozen om een aantal gebeurtenissen uit deel 1 terug te laten komen in deze novelle, zit er niet heel veel verschil in de verhaallijn. Het idee om beide perspectieven tegenover bijvoorbeeld de veiling te laten zien is leuk, maar hoe uitgesproken de karakterverschillen van Raven en Violet ook zijn, ze kijken op dezelfde manier naar de veiling. Daardoor heb je als lezer het gevoel dat je dingen al hebt gelezen. Ze zijn dan wel vanuit een nieuw perspectief beschreven, de boodschap an sich is niet nieuw.
Een novelle is een kort verhaal, dat vaak niet langer is dan honderd pagina's. Opgesloten telt 91 pagina's. Ewing is er wel in geslaagd om binnen dit geringe aantal bladzijdes een geloofwaardig personage neer te zetten. Er moet uiteraard wel gezegd worden dat ze in The Jewel al de basis voor het personage van Raven heeft gelegd.
Echt grote antwoorden op wat er met Raven is gebeurd en waarom Violet haar in The Jewel wil redden, krijg je in Opgesloten niet. De lezer komt wel achter bepaalde details die doen vermoeden hoe het met Raven afloopt, maar om dat echt te weten te komen zal men toch het vervolg op The Jewel moeten lezen. Met Opgesloten heeft Amy Ewing de spanning opgevoerd en deze novelle is dan ook de perfecte opwarming voor The White Rose.