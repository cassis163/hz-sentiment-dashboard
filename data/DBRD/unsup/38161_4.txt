**** Kees de Bree

Onder het pseudoniem Mr.Raab schreef strafpleiter Mr. Max Moszkowicz sr. meer dan twee decennia lang in De Telegraaf anekdotische stukjes waarin hij de belevenissen van een advocaat beschreef.
Ook Duitsland heeft een Mr. Raab. Zijn naam is Ferdinand von Schirach en hij werkt als strafadvocaat in Berlijn. Zoals vrijwel alle strafrechtadvocaten wordt Von Schirach dagelijks geconfronteerd met het aller slechtste dat de mensheid te bieden heeft. Om de emoties die dergelijke confrontaties met zich meebrengen enigszins te kanaliseren, schrijft Von Schirach boeken. Zijn nieuwste boek Schuld is een bundeling van 15 korte verhalen. Sterk autobiografisch, al is de rol van de advocaat tot het minimum beperkt. Het zijn prachtig verwoorde misdaadminiatuurtjes geworden, schrijnende anekdotes waarin slachtoffers vaak hun recht niet krijgen. De advocaat is met handen en voeten gebonden aan de wet, die vreselijke wet die maakt dat er wel recht wordt gesproken, maar geen recht wordt gedaan. Von Schirach heeft gekozen voor menselijkheid. In al zijn hartverscheurende, waar gebeurde, verhalen staat de mens, meestal het slachtoffer, centraal. Het taalgebruik van Von Schirach is fenomenaal. Op literaire wijze beschrijft hij de natuur, de weersgesteldheid, de kleding en de gevoelens van de hoofdrolspelers in de verschrikkelijke dramaÂ’s die hij aan de orde stelt. Daarmee treedt hij uiteraard naast de werkelijkheid, want een ooggetuige van de misdaden was hij niet. Het resultaat van zijn literaire benadering is verbluffend. De anekdotes zijn invoelend. De afgrijselijke gebeurtenissen ontrollen zich vlak voor onze ogen en blijven kleven op onze huid. Von Schirach grijpt de lezer bij zijn/haar keel. Zijn verhalen blijven emotioneel doorwerken, lang nadat het boek is weggelegd. Een groter compliment kan je een schrijver nauwelijks maken.