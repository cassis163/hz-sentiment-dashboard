Titel: IJsengel
Auteur: Nathalie Pagie
Uitgeverij: De Boekerij
Publicatiedatum: oktober 2018
Aantal blz: 301

Cover
Ik vind de cover zeer goed gekozen. Lichtblauw is perfect als het om ijs gaat. En als je het boek hebt gelezen weet je precies wat de cover inhoudt.

Auteur
Nathalie Pagie (1974) is tekstschrijver en communicatieadviseur. Ze woont met haar man, dochter en zoon in Breda. De Toneelclub was haar debuut, daarna volgde De Campus, Paradijsvogels, Casa Familia en Rio Grande. IJsengel is een nieuwe stand alone.

Achterflap/samenvatting
De brute ontvoering van mediamagnaat Berndt Müller zet heel Zweden op zijn kop. Zijn vrouw en dochters zijn wanhopig en gaan, tegen het advies van de politie in, met de ontvoerders in gesprek. Maar wanneer ze het geëiste losgeld betalen, verandert er niets; Berndt blijft spoorloos.

Als blijkt dat de ontvoerders allen hun eigen redenen hebben voor het misdrijf, slaat de vlam in de pan. Intussen ontdekt een klein meisje dat Berndt wordt vastgehouden op een onbewoond eiland voor de kust van Göteborg. Even lijkt zijn redding nabij, maar dan blijkt dat het meisje net zo gevangen zit als hij…

Mijn mening
Nathalie Pagie heeft mij verrast met deze stand alone. Ze neemt ons in IJsengel mee naar het koude Zweden. Daar wordt de bekende Berndt Müller ontvoerd en vastgezet op een klein onbewoond eilandje. De ontvoerders gaan terug naar het vasteland en vervolgen hun leven, ze plannen de volgende stap.

Op het eiland wordt Berndt ontdekt door een klein meisje. Eerst is ze bang maar al snel probeert ze hem te helpen, zo goed als ze kan. Maar wat doet dat meisje daar, helemaal alleen?

Terwijl hij de stad naderde, daalden de eerste sneeuwvlokken op hem neer. Hij bleef staan en hief zijn gezicht, maar koud kreeg hij het niet. Integendeel, het was alsof de langverwachte sneeuw zijn ingeslagen koers bevestigde, en dat verwarmde zijn hart.

IJsengel is een boek waar de woorden wraak, gerechtigheid, egoïsme en vertrouwen centraal staan. Het verhaal moet even op gang komen, maar zodra de vaart er een beetje in zit, kun je het verhaal niet meer loslaten. Nathalie Pagie visualiseert de situatie van Berndt op een dusdanige manier, dat ik het gevoel had bij hem in de keuken te zijn.

Het plot zit goed in elkaar. Ondanks dat de motieven van de ontvoerders vrij snel duidelijk worden, is het heel spannend en ontvouwt het verhaal zich steeds meer. Aan het eind verrast Nathalie Pagie mij toch echt. Deze ontknoping had ik niet aan zien komen. En dat maakt dit voor mij een steengoede thriller.

Spanning: 4
Plot: 4,5
Leesplezier: 5
Schrijfstijl: 4,5
Originaliteit: 4,5
Psychologie: 4

Ik geef IJsengel 4,5 ster.

Leontine