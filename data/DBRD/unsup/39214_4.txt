Voor wie meer over het Tibetaanse boeddhisme wil weten, is dit een zeer interessant en toegankelijk boek. Pistono heeft Indiase filosofie gestudeerd en in grotten gemediteerd. Hij maakte een pelgrimstocht in de voetsporen van Rinpoche Sogyal en andere incarnaties, vertelt over mystiek en magie in Tibet, bijvoorbeeld over mensen die tijdens hun sterven 'oplosten' en een regenbooglichaam verwierven.
Tijdens zijn meervoudig verblijf in Tibet hoort hij steeds meer over schendingen van mensenrechten en wordt hij koerier en spion voor de Tibetaanse gemeenschap. Zijn leermeester draagt hem op om zijn energie te wijden aan goed doen in de wereld: Wie zal het doel van je mededogen zijn als je alleen in een hut of grot zit? Je moet je inzetten voor het lijden van anderen en niet voor je eigen welzijn.
Een belangrijke inspiratiebron vormt Dorje Dudjom , die in de achtste eeuw zijn leer overbracht en tegelijkertijd politiek adviseur was. Hij was een volgeling van Padmasambhava die ontelbare schatten verborg, opgeslagen in rituele voorwerpen of perkament met mystieke lettergrepen, fysiek of in de bewustzijnsstroom van volgelingen, zodat die in een volgende incarnatie onthuld konden worden. Zo iemand was Terton Sogyal, onthuller van schatten. Deze kon demonen onderwerpen en de phurba hanteren.
De phurba is een wapen van mededogen, om negatieve krachten als woede en wraakzucht te vernietigen. De dorje is een rituele scepter die meddogen symboliseert en de bel ( het vrouwelijke principe) staat voor het inzicht. De onthulling van schatten moet op het juiste moment en op de juiste plaats geschieden.