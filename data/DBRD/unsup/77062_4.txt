Vorig jaar las ik ‘Op de hielen‘ van Karen Rose, waar ik helemaal weg van was. Ik was dan ook weer erg benieuwd naar ‘In de val’ van haar. Ik moet zeggen dat ik ‘Op de hielen’ toch iets beter vond. Waar daar de spanningsboog constant gespannen stond, vond ik het hier een beetje op en neer gaan.

Wat mij betreft had Karen Rose wat meer actie in het verhaal kunnen gooien en wat minder romantiek. Steven en Jenna doen wel heel lang over bedenken of ze wel iets met elkaar willen en dat neemt toch een groot deel van het verhaal in beslag. De seriemoordenaar verdwijnt daardoor een beetje op de achtergrond. Het feit dat ik geregeld zin had om Steven een schop onder zijn kont te geven, liet me wel realiseren dat ik wel een band met de hoofdpersonen had, omdat ik me anders niet zo zou opwinden.

Daar is Karen Rose dan ook erg goed in. Ze laat je de hoofdpersonen goed leren kennen en daardoor krijg je al snel een band met ze. Ondanks dat de romantiek een grotere hoofdrol speelt dan het thrillerelement, is dat thrillerelement wel goed opgebouwd en past het goed in het verhaal. Karen Rose heeft me ook nog eens verrast tijdens de ontknoping en dat vind ik altijd erg goed.

‘In de val’ vind ik zeker niet het beste boek van Karen Rose, maar heeft genoeg verrassende elementen dat het me toch vermaakt heeft. De romantiek speelt een grotere hoofdrol dan de spanning en dat vond ik echt jammer!