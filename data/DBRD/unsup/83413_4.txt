Je verlaat de lagere school maar eerst.... op schoolKamp! Kletsen, Keten, Klooien, Konkelen, Kussen?! Lynn kijkt uit naar het kamp, maar o nee! Daar komen 2 hoektanden helemaal verkeerd door... iedereen zal haar lelijk vinden, hoe moet ze dit nu verbergen? Dan gooit ook nog haar stomme broertje roet in het eten door juist die ene gave handdoek te gebruiken. En stoer als ze is hoeft ze écht niet gebracht te worden naar school! Maar fietsen met een koffer gaat niet zo makkelijk dus mogen haar ouders haar dan toch maar naar de bus brengen.

Fenna wordt door haar broertje gebracht. Maar Fenna zou toch helemaal niet meegaan? De reis was niet betaald. Dit kan Lynn niet over haar hart verkrijgen. Als iedereen nou 50 cent geeft... En zo kon ook Fenna deelnemen aan het schoolkamp. Marjorie, de dochter van de directeur, kan niet popelen om te vertrekken. Kim wordt uitgezwaaid door alle andere ouders. Joeri gaat uiteraard ook mee, Lynn krijgt benen als vanillevla door alleen maar naar hem te kijken! En dan... van wie is dat kind?

Er zit een vreemd kind in de bus, een kind dat haar naam niet wil zeggen, dat helemaal niets wil zeggen. Gelukkig worden de ouders opgespoord en kan het schoolkamp eindelijk beginnen. Wel een paar uur later dus er blijft weinig tijd over voor het eerste culturele uitstapje, het oorlogsmuseum. Het was niet zo'n beetje vol in de schuur, er hangen foto's aan de wanden, er staan levensechte poppen met een helm op de kop en een geweer om de hals. En dan... valt per ongeluk zo'n pop kapot. De opa die toezicht hield in het museum was er ook kapot van. Iedereen wordt meteen naar buiten gebonjourd. Op de terugweg ontstaat een kop-staartbotsing van fietsen. De juf breekt haar hand.

Op de slaapkamer treft Lynn haar klasgenoten in tranen. Alexia's ouders blijken failliet, Marjorie's ouders gaan scheiden, Natasja's zus is weggelopen, Kim heeft "gewoon ruzie". Hanneke wil graag "gewoon" zijn, geen zeewier hoeven eten. Hmmmm wat kan Lynn inbrengen? Ze wordt altijd gepest door haar broers! Er is dus overal wel iets aan de hand. Het is niet overal zoals het lijkt te zijn. Lynn vind het best verwarrend.
Flapuit als ze is betuigt Lynn haar medelijden met de meester. Dat ze best wel begrijpt van zijn scheiding. Alleen wil de meester dit beslist niet horen. Als Lynn dan buiten ook nog Fenna aantreft met haar hoofd op Joeri's buik besluit ze weg te lopen. Uiteraard wordt ze gezocht, Fenna voorop. Als ze bij de meester geroepen wordt is hij zich net aan het omkleden voor de vossenjacht. Hij besluit dat Lynn de wolf mag spelen omdat de juf verhinderd is nu ze haar hand gebroken heeft.

Wat een leuk schoolkamp had moeten worden dreigt op een grote ramp uit te lopen. Er wordt gepest, soms onbewust. Er wordt gelogen, bewust. Er wordt weggelopen (en weer terug gegaan). In het zwembad springt Anneloes een perfecte zweefduik. Maar dan... duikt ze ineens bovenop Fenna. Fenna belandt in het ziekenhuis. Meester is het gekonkel zat, er moest gepraat worden. Het complete pestprotocol vanaf groep één wordt doorlopen. Vervolgens zegt iedereen iets aardigs over de buurman of vrouw. De volgende dag gaan Lynn en Anneloes naar het ziekenhuis om Fenna op te halen. Ze hebben een heel positieve doos voor Fenna meegenomen.

Wanneer je gepest wordt, schoolverlater bent, brugpieper bent... een aanrader!! Heerlijk geschreven met heel erg veel humor.