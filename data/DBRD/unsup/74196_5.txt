De thriller fans onder ons gaan dit boek geweldig vinden; beloofd!

Het eerste pluspunt dat ik met jullie wil bespreken is het feit dat dit boek gebaseerd is op waargebeurde feiten. Toen ik dat las op de achterkant van het boek kreeg ik al meteen kippenvel… Ik hou van films en boeken die mij naar pakkende gebeurtenissen uit de echte wereld verwijzen. Door dit weetje ga je al helemaal anders kijken naar het verhaal dat verteld wordt, je beseft dat er mensen rondlopen die in staat zijn gruwelijke dingen te doen, in dit geval naar kinderen toe.

Toen ik het boek kocht dacht ik eerlijk gezegd dat het om een young adult boek ging. Ik had er al veel over gehoord op Facebook groepen waar vooral jonge mensen lid van zijn, dus was dat mijn eerste gedacht. Omdat het boek zwoelere stukken bevat zou ik het boek dus niet aanraden aan de jeugd, tenzij je al aan new adult boeken aan toe bent. Mocht je dus van plan zijn om dit boek te kopen voor een jonger iemand, let er dan op dat er verschillende delen zijn waar geslachtsgemeenschap gedetailleerd wordt uitgeschreven, een beetje in de 50 shades of grey stijl.

Als het op het verhaal aankomt is het boek enorm goed geschreven. Marelle heeft een erg vlotte schrijfstijl en bouwt het verhaal goed op. In een handomdraai zit je in het verhaal en weet je de gevoelens en de karaktertrekken van het hoofdpersonage. Verborgen liefdesrelaties, relaties tussen familieleden,… alles klopt gewoon en met elk personage krijg je een emotionele band. Tot het einde…

Een enorme plottwist zorgt ervoor dat je uit je sokken geblazen wordt en dat je met een leeg gevoel en medeleven voor het hoofdpersonage achter blijft. Een aanrader van formaat!
http://booksandteacorner.wordpress.com