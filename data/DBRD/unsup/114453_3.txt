De titel van het boek trok meteen de aandacht want waar kende ik toch weer die Stympha's van. Van Hercules natuurlijk, beter gekend als de stymphalische vogels. Deze maakten jacht zowel op mens als dier en verscheurden deze. Hercules overwon deze mythologische wezens door het tegen elkaar slaan van cimbalen, dewelke een oorverdovend lawaai maakten waardoor ze gedesoriënteerd raakten, opvlogen en te pletter sloegen.
Daar het hier om een boek gaat voor de jongere lezers veronderstel ik dat Nienke een afkorting hiervan gemaakt heeft teneinde moeilijke woorden te vermijden.
In de fantasiewereld die Nienke in dit boek probeert te creëren leven deze Stympha's dus ook. Hier zijn ze echter de vrienden en verdedigers van het vogelvolk waarvan Falco en Tycho, de twee hoofdpersonages, deel uitmaken. Niet alleen maken we kennis met deze twee vrienden die op alle vlakken elkaars tegenpolen zijn, maar ook met enkele militairen waaronder de generaal, die ook een rol speelt in dit verhaal. Hij volgt de bevelen op van 'de vogelheks', een al even tot de verbeelding sprekend personage. Maar ook prinsen en prinsessen mogen niet ontbreken natuurlijk, dewelke al dan niet gered dienen te worden na in gevangenschap gezeten te hebben.
Het verhaal begint met de ramp die Concordia, de fantasywereld waarin we ons bevinden, treft. Een melt-down waardoor de sneeuwkappen zijn gesmolten . Vele streken van de wereld zijn getroffen en schaarste heerst er alom. Daardoor ontstaat er het recht van de sterkste. Tot dit sterke ras behoren de Alkeiden, die zich organiseren en de verschillende delen van de wereld gaan plunderen om zichzelf te redden en te verrijken.
Zo komen ze op een dag ook terecht bij het vogelvolk waar ze de olie die zich in die streek bevindt willen ontginnen. Falco ruikt echter onraad en gaat op onderzoek uit, wat het begin vormt van het hele avontuur wanneer de stympha's, de verdedigers en eigenlijk de wapens van het vogelvolk worden gestolen door de Alkeiden.
Dit boek is geschreven voor jonge lezers: de korte hoofdstukken alsook de vele dialogen en de eenvoudige schrijfstijl zullen de jongeren aanspreken. Het tempo ligt dan ook hoog waardoor Nienke tot op het einde de aandacht weet vast te houden.
Jammer dat er zoveel taal- en andere fouten in het boek zijn blijven staan, hetgeen de pret toch wel degelijk drukt. Dit is een verhaal met veel potentieel dat, wanneer gezuiverd van deze onvolmaaktheden, jongere lezertjes zeker zal vermaken.