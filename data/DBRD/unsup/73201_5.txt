Het boek begint met een proloog op een begraafplaats die me heel nieuwsgierig maakte. Dan verspringt de tijd naar twaalf jaar lateren zijn we in Amersfoort. We leren verschillende gezinnen en echtparen kennen die hun huis maar niet kwijtraken en dan de hulp inroepen van Richard Hoek, een foute makelaar die samen met zijn woonstyliste annex minnares grondig misbruik maakt van hun wanhoop. Ze gaan hier heel ver in en gaan ver over de grenzen van hun klanten heen. Richards vrouw Marlinde weet van niets, maar ze komt er al snel achter dat er van alles niet klopt aan de zaakjes van haar man. Uiteindelijk gaat alles helemaal mis en worden de levens van alle betrokkenen ontwricht. Er gebeurt ontzettend veel en de spanning neemt heel snel toe en blijft tot bijna de laatste bladzijde. Toch zitten er soms ook heel grappige dingen in, zoals de scenes met Paul die zijn arme vrouw Joke tiranniseert en Theresa die haar dochter Marlinde kleinhoudt op een heel akelige manier. Door de combinatie van spanning, levendige personages en het originele thema vond ik het een heerlijk boek.