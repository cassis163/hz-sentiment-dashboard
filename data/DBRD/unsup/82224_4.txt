Een spannende proloog die zich een paar eeuwen geleden afspeelt is een voorloper van het eerste hoofdstuk in het tweede deel van het boek dat zich later in de geschiedenis afspeelt, maar toch in het verleden. In deze twee tezamen wordt de titel duidelijk; 'kruis en munt'.
Op een geraffineerde manier laat de auteur het verleden een helper worden van het heden door middel van ogenschijnlijk voor de rest van het verhaal op dat moment onbelangrijke gebeurtenissen. Maar niets is minder waar. Alles klopt en heeft een reden.

Bovendien zijn er twee verhaallijnen die oorspronkelijk zo ver van elkaar liggen, dat de lezer zich in het begin af kan vragen wat ze met elkaar te maken kunnen hebben. Dat wordt al snel duidelijk gemaakt in deze spannende thriller.
De hoofdpersonen zijn geloofwaardig beschreven en hoeven voor de leesbaarheid van het verhaal niet meer uitleg te hebben. Je begrijpt het hoe en waarom van de handelingen en de gedachtegang van de karakters.

Mede door de vlotte schrijfstijl van de auteur en de lekker korte hoofdstukken, de goed gevonden onderwerpen en de uitstekende beschrijving van de stad Avignon en omgeving is dit een thrillerdebuut om van te genieten. Het is duidelijk dat Strobbe zich goed ge√Ønformeerd heeft over de onderwerpen waardoor de lezer na afloop niet met vraagtekens blijft zitten.

Door de hier en daar aanwezige humor kun je heerlijk zitten gniffelen tussen de spannende en soms gruwelijke gebeurtenissen in het verhaal.
Het spreekwoord 'Boontje komt om zijn loontje' flitste op een van die momenten door mijn hoofd.

Alle beloofde onderwerpen van de achterflap, zoals een gevaarlijk web van pooiers, ex-legionairs en orgaanhandelaars worden stuk voor stuk behandeld in dit spannende boek. Doordat de verhaallijnen steeds dichter naar elkaar toegroeien lijkt het alsof een film zich voor je ogen afspeelt. Meer en meer wordt duidelijk gemaakt zonder dat het de snelheid van het lezen vermindert.
'Kruis en munt' is een knap geschreven thrillerdebuut. Je blijft genieten tot en met de laatste bladzijde. Ik heb het boek graag gelezen, net zoals bij een goede wijn smaakt het naar meer en kijk ik uit naar een volgend boek van Koen Strobbe.
4,5/5*