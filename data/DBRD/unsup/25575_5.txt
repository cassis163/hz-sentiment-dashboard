https://indeboekenkast.wordpress.com/?s=De+keukenprins+van+Mocano

Leeuwenhart de Prins, Max in het kort, is een echte prins. Zijn vader is de prins van Mocano en zijn moeder is ontdekkingsreiziger. Omdat zijn ouders geen tijd hebben voor hem door al hun verplichtingen, verblijft hij bij zijn tante Kokkie in de voorraadkamer van de gevangenis. Max is hier heel graag en heeft ook zijn vriend, Stefaan de eekhoorn, bij hem wonen. Hij heeft vrienden onder de gevangenen en Trixie, de dochter van de gevangenisdirecteur is zijn vriendin.

Toen ik het boek zag, viel mij dadelijk de kleurrijke en vrolijke cover op. Max beleeft in dit vierde deel opnieuw een spannend en hilarisch avontuur. Wanneer Kokkie haar been breekt, moet ze naar het ziekenhuis en kan ze even niet voor Max zorgen. De gevangenis neemt een nieuwe kok aan Chef Bambino, maar die haat kinderen en belt Gondra gribbel van “Het Instituut”. Dit is een ouderwets en streng weeshuis waar de kinderen en leraren ontzettend onder de plak van Gonda, de directrice, leven. Wanneer Max hier moet gaan wonen, noemt hij dit een gevangenis. Gelukkig sluit hij snel vriendschap met El Sid. Samen halen ze allerlei grappen uit en Gronda doet alles om hen het leven zuur te maken. Dan ontdekt Max dat Sid zijn ouders alleen naar Mocano kwamen omdat ze moesten vluchten. Sid zou opgehaald worden door een oom, maar die kwam niet opdagen en hij eindigde in het instituut. De vrienden besluiten om te ontsnappen uit “deze gevangenis” maar alles loopt niet volgens plan. Meer vertellen zou zonde zijn omdat het de moeite is om dit grappige verhaal zelf te lezen en door de geweldige tekeningen nog meer humor en actie te ontdekken. Door alle illustraties krijg ik het idee dat ik een graphic novel in handen heb, maar hier is de tekst toch nog iets belangrijker, dus het is net geen graphic novel.

Toch hebben de grafische tekeningen en de verschillende lettertypes en stripachtige prenten een belangrijke rol in dit boek. Deze combinatie van tekst en tekening verhoogt voor mij het leesplezier en zal ook voor kinderen zeker een meerwaarde zijn. De tekst in dit, toch redelijk dikke boek, dat nooit verveelt, is van Mathilda Masters en de creatieve illustraties zijn verzonnen door Georgien Overwater.

De boeken over de prins van Mocano zijn gemaakt om zelf te lezen vanaf 8 plus en door de tekeningen wordt het verhaal ook onderbroken en “flitsender “om te lezen. Deze reeks bestaat nu uit vier delen, maar er kunnen door de creatieve situaties, aparte plaatsen en de heerlijke personages nog veel meer avonturen bedacht worden. Voor kinderen is dit geen “ouderwets” boek, maar een modern verhaal vol vaart. In het boek zijn subtiel actuele onderwerpen verwerkt zoals bijvoorbeeld de vluchtelingenproblematiek en de bureaucratie.

Vriendschap is in De grote ontsnapping op allerlei verschillende manieren verweven. Er is de vriendschap tussen El Sid en Max, maar ook de vriendschap in de gevangenis, die Max de tips gaf om zijn plan uit te voeren. Wanneer de vrienden van Max horen waar hun vriend nu is, ondernemen zij ook dadelijk actie. Vriendschap zorgt er in dit avontuur voor dat er meer durf en vertrouwen ontstaat en dat er nooit opgegeven wordt!

★★★★★