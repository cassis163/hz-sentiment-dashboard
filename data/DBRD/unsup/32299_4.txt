In een weiland vindt een boer het dode lichaam van een vrouw. Onder haar voetzolen zijn coördinaten getatoeëerd. Het is aan de rechercheurs Beatrice Kaspary en Florin Wenninger de taak om de moordenaar te vinden.

Aanvankelijk stellen die coördinaten Beatrice en Florin voor een raadsel, maar nadat ze hebben ontdekt dat deze te maken hebben met geocaching gaan ze op zoek naar de aangegeven locatie. Daar doen ze een gruwelijke vondst: een in plastic verpakte hand. Met een nieuwe aanwijzing.

Getuigen worden gehoord. En vermoord. Er lijkt een verband te zijn tussen al deze zaken. Maar toch ook weer niet. Het onderzoek verloopt moeizaam. Toch geven Beatrice en Florin niet op. Hun doorzetten wordt uiteindelijk beloond.

Het thema van Vijf, geocaching, is origineel. Daarmee kan een auteur in feite alle kanten op. Daar heeft Poznanski ook gebruik van gemaakt. En met verve. Want het boek blijft boeien. Het plaatst de lezer voor raadsels en zet hen regelmatig op het verkeerde been. Met ook nog eens een verrassend slot.

Vijf leest bijzonder gemakkelijk. Heeft een goede opbouw van spanning en blijft boeien. Van begin tot eind. Een minpuntje is dat de personages van Beatrice en Florin niet echt uitgediept worden. Het blijkt wat dat betreft aan de oppervlakkige kant. Dit neemt echter niet weg dat Ursula Poznanski met dit boek een meer dan prima thrillerdebuut heeft geschreven. Het smaakt naar meer.