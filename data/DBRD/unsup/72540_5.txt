Uitverkoren is het tweede deel van de driedelige serie "De Cirkel van het Kwaad". Ik heb net mijn e-reader uitgezet en kan alleen maar denken "wow, ze flikt het gewoon weer". Ik heb dit boek zo goed als in één ruk uitgelezen.

Een dode man op het station van Leeuwarden en een doodsbange vrouw die in haar angst de weg op rent, en daardoor alsnog de dood vindt. Dit is de start van een diepgaand onderzoek van Officier van Justitie Jules Declerck en haar collega's. In eerste instantie lijkt er geen verband te zijn tussen de twee doden maar al snel ontdekt men dat er wel degelijk een verband moet zijn, en dit verband leidt hen al snel naar een sekte die zich gevestigd heeft in een oude kazerne nabij Grou.

Ondertussen worstelt Jules met haar verleden, de vragen waarop zij door de dood van haar broer, geen antwoord op zal krijgen. Totdat er gedurende het onderzoek iemand opduikt waardoor deze zaak meer verstrengeld lijkt te zijn met haar eigen verleden dan zij ooit had kunnen vermoeden. Gedreven door de vragen die zij heeft neemt zij hierdoor meer risico's dan verstandig is met alle gevolgen van dien.

In mijn recensie van het eerste deel heb ik aangegeven dat het verhaal van Jules wel een beetje karig werd uitgemeten, in dit deel is daar absoluut geen sprake meer van. De verhaallijnen zijn prachtig met elkaar verweven en gaande het verhaal denk je zo ongeveer te weten waar het naartoe zal gaan maar inmiddels weet ik dat Linda Jansma voor verrassingen zorgt. Het boek sluit met een cliffhanger die je doet wensen dat het laatste deel gisteren al in de winkels lag.