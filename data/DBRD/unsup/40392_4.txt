In de lounge van vliegveld Heathrow ontmoet Ted Severson de intrigerende Lily Kintner. Tijdens de vlucht naar Boston vertrouwen ze elkaar steeds meer dingen toe. Ted bekent dat hij van zijn vrouw af wil en Lily biedt aan om hem daarmee te helpen. En daarmee ontketenen ze een reeks rampzalige gebeurtenissen.
Het gegeven van twee vreemden die besluiten om een moord te plegen is natuurlijk al bekend van Strangers on a train. Swanson geeft er echter een behoorlijk originele draai aan. Draaien eigenlijk, want Een verdiende dood bevat diverse plottwists. Degenen die menen dat een thrillerauteur gebonden is aan wetten, zullen deze niet altijd weten te waarderen. Wie een auteur de vrije hand gunt, wordt beloond met een strak gecomponeerde plot waarbij de lezer verschillende malen op het verkeerde been wordt gezet. Een verdiende dood kan makkelijk één van de thrillertoppers van dit jaar worden.