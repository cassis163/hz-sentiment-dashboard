Arminius, een schrandere Germaan, die zes tegenstrijdige stammen verbindt, brengt de Romeinen in het jaar negen na Christus een nederlaag toe, die nu, eeuwen later, nog nadreunt. Aan de hand van twee slaven, die behoren tot de weinige overlevenden van de slag in het Teutoburgerwoud, loopt Arminius’ zoon Thumelicatz de gebeurtenissen na.
Robert Fabbri, auteur van de veelgeprezen zevendelige Vespasianus-serie, mixt de feiten met een scheut verantwoorde fantasie. Een verhaal dat je pakt en herhaaldelijk doet gruwen door de wreedheid waarin veldslagen zich voltrekken. De grootsheid van Arminius zit in zijn fenomenale krijgskunde en zoals gezegd in het vermogen om Germanen die elkaars bloed kunnen drinken, voor één keer te verenigen.
Fabbri beschreef eerder het heroïsche gevecht in de Teutoburgerpas vanuit Romeins gezichtspunt. De keerzijde toont ons dat de onmogelijk gehouden triomf van één veldheer over een oppermachtiger geciviliseerde vijand. Geen epos om op een lege maag tot je te nemen. Neem de ultieme Germaanse traktatie die bestaat uit afgesneden testikels van gehate Romeinen. Een historische thriller die een plaats verdient in het genre ‘Meer boek voor mannen’. Doof en blind voor gevoeligheid volgen de bestialiteiten elkaar op. Wanneer je denkt het ergste te hebben gehad volgt prompt de overtreffende gruwel.
Fabbri spreekt al zijn ervaring in de film- en televisiewereld aan om de handelingen beeldend tot de lezer te brengen. Zijn inleving in de materie, toegevoegd aan grondige bronnenstudie, leidt tot hoogwaardige kwaliteit. Het is de auteur vergeven dat hij er met de woordspeling niet altijd uit komt. Met grote regelmaat duikt het woord reetverruimer op en het afmeten van acties in een hoeveelheid hartslagen leidt ook tot lichte irritatie.
De kracht van de schrijver zit  in het vermogen je deelgenoot te maken van een periode in de geschiedenis die nooit is verbleekt. Onderhoudend geschreven, met veel oog voor detail. De indeling is verfrissend. Steeds als inleiding een stuk nagelaten tekst van de hoofdrolspeler, gevolgd door een toelichting van de slaven en aansluitend de glasheldere analyse van de tijdgenoot. De overwinning van de Germaan Arminius is de ultieme genoegdoening voor de vernederingen die de Romeinen hem aan hun hof laten ondergaan.
Je krijgt een uitstekende indruk van het leven aan het begin van onze jaartelling. De tijd waarin fysieke kracht de dienst uit maakt. Slaafse volgzaamheid, onbenul en onderwerping aan de goden. De vrees voor Donar die de angst voor de dood overstijgt.

Het begin van een nieuwe serie, die de lezer in verwarring achterlaat over wat volgt. Het veelbelovende begin in ieder geval van een nieuwe serie die stoelt op de realiteit van gebeurtenissen met de Germaanse hoofdman in een hoofdrol. Aan Fabbri de taak om zijn lezers ervan te overtuigen dat met het boek Arminius nog slechts een sluier is opgelicht van hetgeen zich afspeelde. Toegankelijk voor een veel bredere groep dan die van de gepassioneerde historici. De verklarende woordenlijst van Romeinse legertermen is van toegevoegde waarde.