Na het overlijden van zijn vader ontvangt de auteur twee stapeltjes brieven. Brieven die in 1945, vlak na de Tweede Wereldoorlog, door zijn ouders aan elkaar zijn geschreven. Miklós en Lili hebben allebei de oorlog maar net overleefd en zijn opgevangen in Zweden. Miklós wil verder met zijn leven en heeft gevraagd naar namen en adressen van vrouwen die in dezelfde omgeving in Hongarije zijn opgegroeid als hij. Hij schrijft ze alle 117 en sommigen beantwoorden zijn brief. Met Lili ontspint zich een bijzondere briefwisseling en ze ontmoeten elkaar.

De auteur, Peter Gardós, vertelt in ‘Ochtendkoorts’ hoe zijn ouders elkaar hebben leren kennen. Het perspectief wisselt voortdurend van Miklós naar Lili, afgewisseld met brieffragmenten. De toon van de brieven past bij de tijd, bij de jaren ’40 waarin de omgangsvormen veel vormelijker waren dan in onze huidige tijd. Het verhaal zelf is vrij afstandelijk geschreven, waarbij vooral de mannelijke hoofdpersoon uitgebreid beschreven wordt.

Uit ‘Ochtendkoorts’ spreekt hoop en optimisme. Hoofdpersoon Miklós is vastbesloten zijn leven weer op te pakken en doet zijn uiterste best de fundamenten voor een gezin te leggen. Hij laat zich door niets weerhouden, zeker niet door de ziekte die hij aan de oorlog heeft overgehouden of doorhet perspectief dat zijn arts schetst dat hij nog maar een paar maanden te leven.

‘Ochtendkoorts’ gaat vooral over liefde. Wat begint als een zoektocht naar een vrouw om een nieuw leven mee op te bouwen, eindigt in oprechte verliefdheid. Dat er ook een huwelijk gesloten is en dat de hoofdpersonen in ieder geval één kind hebben gekregen, blijkt uit het bestaan van dit boek.

Je zou kunnen vermoeden dat ‘Ochtendkoorts’ uitgebreid aandacht besteedt aan de Tweede Wereldoorlog. Dat is niet het geval. ‘Ochtendkoorts’ gaat over de periode daarna, waarin Europa en de hoofdpersonen zich weer herstellen van deze gruwelijke periode. Tussen de regels door staat echter genoeg waaruit blijkt hoe groot de impact van de oorlog was. De schrijfstijl is zakelijk en onderkoeld. Hoe gruwelijker de gebeurtenissen, hoe laconieker ze op papier zijn staan. Het leed is nog te vers om er uitgebreid bij stil te kunnen staan.

‘Ochtendkoorts’ is een bijzonder boek over een periode waar nog niet heel veel over geschreven is en waar de laatste jaren steeds meer aandacht voor is. Het is een heel persoonlijk verhaal over de liefde tussen de ouders van de auteur, waaruit blijkt dat je al verliefd kunt zijn voordat je elkaar hebt ontmoet. Samen met optimisme en herstel is liefde een van de hoofdingrediënten van dit boek.