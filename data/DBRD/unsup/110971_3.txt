Ted Dekker (1962) is een Nederlands-Amerikaanse auteur van, veelal christelijke, thrillers. Na theologie en filosofie te hebben gestudeerd ging hij voor een groot gezondheidsbedrijf werken in Californië. Daarna richtte hij al snel zijn eigen bedrijf op. Sinds 1997 is Ted Dekker fulltime schrijver.

Met Groen heeft Ted Dekker de Cirkel-serie compleet gemaakt. Eerder schreef hij al Zwart, Rood en Wit. De Cirkel-serie is echt een cirkel. Groen is zowel het begin als het einde. Voor degenen die Zwart, Rood en Wit al hebben gelezen is Groen het vervolg op Wit. Maar het verhaal werkt beide kanten op. Voor degenen die de Cirkel nog niet kennen is Groen het startpunt.

Door te dromen kan Thomas Hunter tussen twee werelden reizen. Onze wereld en een aarde tweeduizend jaar in de toekomst. Onze wereld is veel meer ontwikkeld. De wereld van Thomas Hunter is de toekomst van deze wereld, duizenden jaren verder, een soort nieuwe aarde.
De essentie van de geschiedenis wordt hier opnieuw uitgespeeld. Thomas is de leider van de Cirkel, maar de Cirkel wordt verscheurd door twijfel. Al tien jaar is er geen teken meer geweest van hun verlosser. Het kwaad rukt op en de Cirkel dreigt uit elkaar getrokken te worden. Het is aan Thomas om de beide werelden te redden. Thomas raakt steeds verder verwijderd van zijn zoon Samuel die zich niet meer kan vinden in de opvattingen van de Cirkel en zich aansluit bij de Eramieten.
De komst van Billy in de nieuwe wereld versnelt de dreigende oorlog tussen de verschillende groepen. Billy is ervoor verantwoordelijk dat Thomas Hunter in de nieuwe wereld terecht is gekomen. Thomas en Billy, de twee kanten van de mens, het goede en het kwade. Een allesvernietigende strijd tussen de Albinos, Horde en Eramieten is op komst.

Groen zit vol met apocalyptische metaforen. Het boek gaat over goed en kwaad. Over Elyon de verlosser en Teeleh het kwade. Over Thomas en Billy. Centraal in het verhaal staan de boeken der Kronieken. Deze boeken vormen de brug tussen de beide werelden. In de nieuwe wereld is het woord vleesgeworden door de Boeken der Kronieken. Wat geschreven wordt gebeurt. En andersom, de werkelijkheid wordt woorden die in dezelfde boeken zijn geschreven. Het geestelijke heeft een fysieke uitwerking. Ted Dekker heeft onderwerpen als religie en volkerenstrijd in een fantasyjasje gegoten wat goed staat. Het verhaal en de themas in Groen zijn niet heel origineel te noemen, maar de kracht van Dekker is het vertellend schrijven. De beschrijvingen van de twee werelden komen bijzonder mooi uit op papier. Ted Dekker maakt het beeldend en neemt je mee in zijn fantasie. Het vele heen en weer hoppen tussen de twee tijdvakken maakt het af en toe moeilijk bij de les te blijven en leest wat chaotisch. Maar dit maakt hij goed met goed omschreven (hoofd)personages en situaties. Het verhaal wordt opgebouwd tot een desastreus einde. Of is het nou het begin?.....
In ieder geval smaakt het ernaar om de Cirkel rond te lezen!

Eindoordeel ***

Plot ****
Spanning ***
Leesplezier ****
Schrijfstijl ***
Originaliteit ***
Psychologie ***