Het boek "ABC van Meditatie" is een mooi compleet boekwerk waarin alles wat je over mediteren wilt weten aan bod komt. Het is een erg uitgebreid geheel. Het boek is ingedeeld in drie delen: deel 1 leren mediteren, deel 2 verdiepen van meditatie en deel 3 altijd in meditatie. In deze drie delen wordt ingegaan op wat mediteren is, vormen van meditatie en hoe je mediteren gemakkelijk in je leven kunt integreren met behulp van stappenplannen. Tevens wordt ingegaan op de juiste zithouding, hulpmiddelen voor het mediteren en het omgaan met weerstand. Stukje bij beetje ontstaat steeds meer kennis en verdieping over mediteren. Het is echter ook heel goed mogelijk om direct te gaan lezen bij het onderwerp dat je interesseert. Het kan dus ook prima als naslagwerk gebruikt worden. "ABC van Meditatie" is een compleet geheel waarin ingegaan wordt op zowel het theoretische aspect van mediteren als het toepassen in de praktijk.
De kern die steeds terugkomt in het boek is dat meditatie ontspannend werkt, waardoor het zelfhelend vermogen gestimuleerd wordt, waardoor je bewustwording en inzicht krijgt. Dit alles speelt zich af in het hier en nu. Het hier en nu loopt als rode draad door het boek.
Het ABC van Meditatie is zeer geschikt voor zowel de beginner als de ervaren meditatiebeoefenaar. Het is helder en duidelijk geschreven. Regelmatig kom je in het boek citaten tegen van bekende en minder bekende personen. Deze citaten zijn een mooie inspiratiebron om verder over na te denken.
"ABC van Meditatie" is een ware meditatie-Bijbel, een musthave voor iedereen die mediteert of meer wil weten over mediteren.