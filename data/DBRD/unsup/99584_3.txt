Als ik het boek in mijn handen heb, dan valt me de cover meteen op. De situatie voor het raam van de boekhandel, met ik weet niet hoeveel titels en geen idee wat goed is, dat is zo herkenbaar. Ja, ook voor een boekenwurm als ik. De etalage kan zo overweldigend zijn en je wil precies dat juiste boek, die past bij je humeur en de hoeveelheid vrije tijd. De kafttekst is net zo herkenbaar, met de genoemde situaties.

Als ik het moet geloven ben ik net geen echte millinnial, want voor mij staan er binnenkort alweer 40 jaren op de kalender. Toch leef je in dezelfde maatschappij en heb je gedeeltelijk dezelfde interesses, maar ook struggles. Daar is dit boek dan ook wel het bewijs van. Maartje laat via verschillende situatieschetsen, ervaringen en lijstjes het leven van de huidige jonge vrouw zien. Of het nu een situatie is met vervelende collega's, de verplichte sociale happenings waar je bij MOET zijn of het gebruik van sociale apps. Voor iedereen zit er wel een kern van herkenning en stiekem wat waarheid in.

Wat ik heel leuk vind is de vergelijkingen die ze treft met mensen die ze tegenkomt en vergelijkt met karakters uit series en films. Een baas als Frank Underwood of Miranda Priestly. Haar openheid over onhandigheden, twijfels en sociale manco's zijn heerlijk en ook wel herkenbaar. Bij wie sluit je je aan bij een bedrijfsborrel? Lach ik mee of heb ik een eigen mening? Wat trek ik aan bij een sollicitatie om eruit te springen en welke modetrend volg ik of ben ik het liefst voor? Nou, dat laatst, het volgen van trends, dat heb ik qua kleding al jaren laten varen. Ik snap daar niks van.

Al met al een vermakelijk boek, maar niet werelds.