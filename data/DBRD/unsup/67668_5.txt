Dit boek gaat verder waar deel één geëindigd is. Ruby werkt nu voor de Kinderalliantie. Dit is een organisatie die zich verzet tegen de regering en het beleid dat ze voeren. Zij willen de kinderen met gaven juist bevrijden en niet in kampen stoppen zoals de president dat doet. Helaas gaat dit allemaal niet zo makkelijk, want natuurlijk zijn er mollen binnen alliantie. En dan komt Ruby weer om de hoek kijken.

Ruby’s doel is het nastreven van Liam’s droom. Kinderen zoals zij bevrijden. Maar als dan blijkt dat Liam bij een gevaarlijke situatie betrokken is, moet Ruby aan de alliantie ontsnappen. En dit gaat natuurlijk niet zomaar. Daarbij komt ook nog eens, dat de President, de bloedhonden en een heleboel andere mensen nog achter de ontsnapte kinderen met gaven zitten. Buiten is niemand veilig.

Gewoon wauw. Ik had dit boek meegenomen op vakantie met Manon in Lissabon. Ik was aan het lezen in deze dikke pil (450 bladzijden betekend dus heel veel verhaal) en Manon vroeg hoe het boek was. Ik antwoordde ‘Mega spannend!’. Manon geloofde het niet, hoe kan zo een dik boek al spannend zijn na ongeveer 100 bladzijden? Nou, dat was dit boek dus wel. Van begin tot eind!

Waar ik in deel één nog wel eens last had van ‘inkak’ momentjes, kon ik dit boek met geen mogelijkheid weg leggen. Ik heb dit boek dan ook in pakweg 8 uurtjes uitgelezen. één uurtje thuis, zes in het vliegtuig en weer een uurtje thuis. Want, wauw. Ik werd bijna kwaad op de steward toen die de lampen uit deed tijdens de landing.

Ruby heeft echt een groei doorgemaakt. Ze is nog steeds bang voor zichzelf en haar gave, maar zit al een stuk minder in de slachtoffer rol waar zij in deel één steeds in gleed. Ruby heeft een doel, namelijk Liam vinden. Hij is de sleutel tot een revolutie, tot de redding van alle kinderen die nu in kampen worden weggestopt of in angst op straat leven. Daarnaast is Ruby niet van steen en mist ze Liam ontzettend, ook al weet zij dat hun relatie nooit meer goed gaat komen. Ze heeft immers zijn geheugen gewist. Of… komt het toch wel goed? Wie weet.

Onvergetelijk smaakt naar meer. Deel één van deze trilogie was al geweldig, maar nu ben ik hongerig naar deel drie. Deze trilogie is de perfecte mix van The Hungergames en de Touching Juliette serie.