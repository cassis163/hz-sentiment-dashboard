Een boek over zwanger worden, proberen te worden, verdriet als het niet lukt, nog eens proberen. Het kan niet verder buiten mijn gevoelswereld en comfortzone liggen.
Toch heb ik dit boek met verbazing, met meevoelen, bijna supporteren dat het wel goed zou gaan, gelezen.
Ik heb niets met kinderen, nooit gehad en het gaat nu ook niet meer komen. Ook nooit iets als een moederinstinct gehad. Op mijn vorige werk was er ook een vrouw die dolgraag een kindje wilde, heel het traject in gegaan is, verschillende ivf's gedaan, maar niets lukte. Dan dacht ik wel eens, leg je erbij neer, het is je niet gegeven, adopteer want er zijn al genoeg kinderen op de wereld.
Na dit boek kijk ik daar toch iets anders tegenaan. Het willen is zo groot dat alles wat maar in de weg zou kunnen staan opzij moet. Het willen is niet te negeren.
Het boek is zeker niet alleen kommer en kwel en dat is dankzij de subtiele humor die er ondanks het onderwerp, toch in zit.

Ik heb dit boek gewonnen bij Hebban nadat het boek het beste leesclubboek van 2017 bleek te zijn.