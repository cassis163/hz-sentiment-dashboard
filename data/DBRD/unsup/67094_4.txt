De Vijfde Golf komt eraan en de vernietiging van de mensheid lijkt niet ver meer te zijn. Cassie, Ben en Ringer hebben samen met hun vrienden de eerste vier Golven overleefd, en houden zich schuil in een oud hotel. De winter komt eraan en ze staan voor een moeilijke keuze. Wachten ze op Evan Walker, die de ontploffing op de basis misschien niet eens overleefd heeft, of trekken ze naar het warme Zuiden? Duidelijk is dat ze snel een keuze moeten maken, want een nieuwe aanval is onvermijdelijk.

De Oneindige Zee is het tweede boek in de serie De Vijfde Golf van Rick Yancey. In het eerste deel maakten we kennis met Cassie, die het gevoel had dat ze de laatste mens op aarde was. Ze is op de vlucht voor de Anderen, de aliens, en op zoek naar haar broertje Sam. Als ze Evan Walker ontmoet komt ze voor een lastige keuze te staan. Hij heeft haar leven gered, maar vertrouwt ze hem genoeg om zijn hulp te accepteren? Er is goed nieuws voor de fans van het eerste boek; dit boek wordt namelijk verfilmd met Chloë Grace Moretz in de hoofdrol als Cassie en zal in januari 2016 in de bioscoop te zien zijn.

Voor de fans van het eerste boek zal het tweede deel zeker geen teleurstelling zijn. Vaak is het eerste deel uit een serie het beste, in dit geval kan het tweede deel zich zeker meten aan de eerste. In De Vijfde Golf weet Yancey je wereld op zijn kop te zetten doordat hij je steeds op het verkeerde been zet, in De Oneindige Zee gebeurt dit nog vaker. Je gaat aan alles twijfelen dat eerder is geschreven. Aan de personages wordt in De Oneinige Zee een extra dimensie toegevoegd doordat ze beter uitgewerkt worden. Naast Cassie, Evan en Ben speelt Ringer een belangrijke rol in het tweede deel en krijg je ook een glimp te zien van het leven van Pondcake voor kamp Askuil. In tegenstelling tot veel andere boeken in dit genre focust Yancey zich vooral op de psychologische impact die de invasie heeft. De personages weten niet meer wie ze kunnen vertrouwen, en wat hebben ze over voor de mensen waar ze van houden? De belangrijkste vraag in het boek draait echter om de Anderen, waarom ze juist op deze manier de aarde aanvallen. Hadden ze niet gewoon de aarde in één keer kunnen vernietigen? In plaats daarvan spelen ze psychologische spelletjes en zetten ze jonge kinderen in om het laatste restje mensheid van de aardbodem te vegen.

Vergeleken met het eerste boek mist De Oneindige Zee wat tempo, er is minder actie maar dit wordt goed gemaakt doordat de personages beter zijn uitgewerkt en de focus ligt op het waarom van de invasie. Nu is het wachten op het derde deel, waar hopelijk alle belangrijke vragen en vermoedens van de lezer beantwoord zullen worden.