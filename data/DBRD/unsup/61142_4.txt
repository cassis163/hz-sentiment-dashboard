Craig Russell is een Schotse schrijver die jarenlang werkzaam is geweest bij de politie. Adelaarsbloed speelt zich af in Hamburg, een opmerkelijke locatie voor een Schotse auteur. Hoofdpersoon is Jan Fabel, inspecteur. Hij ontvangt een e-mail van een seriemoordenaar genaamd ‘de zoon van Sven’. Deze pleegt gruwelijke moorden waarbij hij onder andere de longen van slachtoffers uit het lichaam rukt. De seriemoordenaar lijkt een soort spel te spelen met Jan Fabel. Hij laat geen sporen na en stelt alles en iedereen voor een groot raadsel. Met man en macht probeert de politie van Hamburg, onder leiding van Fabel, dit monster te vangen. Daarbij komen ook duistere geheimen van deze Duitse havenstad aan het licht.Adelaarsbloed is een thriller over een seriemoordenaar. Bekende thema’s komen voorbij zoals: gruwelijke slachtpartijen, aanwijzingen achterlaten voor de politie en daderprofilering. Deze keer speelt het verhaal zich af in Hamburg. De Schotse schrijver Craig Russell heeft deze Duitse stad goed tot leven weten te wekken en zet met Jan Fabel een stevige inspecteur neer die vol bevlogenheid zijn vak uitoefent. Enkele gebeurtenissen uit het verleden bieden een verklaring voor zijn fanatisme.
Fabel is hoofd van zijn opsporingsteam en Craig Russell heeft een paar van deze teamleden zodanig beschreven dat ze markante zijkarakters worden. Tijdens de hectische zoektocht naar de seriemoordenaar stuit men op allerlei duistere geheimen, connecties, historische verbanden en internationale netwerken in het Duitse Hamburg. Van rechts- tot linksextremisme, van hooggeplaatste lokale gezagsdragers tot de internationale maffia. Het lijkt alsof Craig Russel alles met alles in verband heeft willen brengen. Hierdoor ontstaat een intrigerend en wijdvertakt web dat zonder meer puzzelt en aanzet tot driftig verder lezen. Maar zoals vaker het geval, een voordeel kan tevens nadeel zijn. Russell werpt dermate veel lijntjes uit dat het erg veel wordt waardoor een paar zijsporen in het niets verdwijnen. Sommige connecties zijn iets te toevallig en het gepsychologiseer rondom de seriemoordenaar is niet altijd even helder. Begrippen als ‘psychopathisch’ en ‘psychotisch’ worden soms merkwaardig door elkaar gehusseld. Maar de verdienste van de debuterende Russell is dat hij een bijzonder spannend verhaal heeft afgeleverd dat in vliegende vaart richting einde dendert. Het boek moet uit! Wie houdt van verhalen over seriemoordenaars met rituele verwijzingen, angstaanjagende taferelen, hectische klopjachten en een goed beschreven politieteam tegen een kleurrijke achtergrond zal menig spannend en enerverend uurtje beleven!
Craig Russell lijkt een belofte voor de toekomst en zijn inspecteur staat als een huis. Maar het mag de volgende keer best ‘een onsje minder’. Dat zou wel eens positief kunnen uitpakken voor de afwerking van het verhaal.