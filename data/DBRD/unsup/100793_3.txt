Reneé Knight (1959) werkte als scenarioschrijver en regisseur voor de BBC. Ze heeft de Faber Writing Academy gevolgd en schreef daarna Disclaimer als eerste boek. Dit werd een Sunday Times Bestseller. Ze woont in Londen. De secretaresse is haar tweede boek.
Het boek valt op door de geel-zwarte omslag. Op de voorkant staat een foto van een vrouw die we van de rug af zien, met haar handen op de heupen in keurige kleding. Haar houding zou op van alles kunnen wijzen en maakt nieuwsgierig…
Dit boek is een psychologische thriller en speelt zich grotendeels af op het kantoor van Mina Appleton, die bestuursvoorzitter is van een grote warenhuisketen. Als zij de taken gaat overnemen van haar vader gaat ze op zoek naar een privésecretaresse: Christine Butcher is een stille, maar aanwezige vrouw. Ze weet veel van wat speelt in het bedrijf, maar ook van Mina’s privéleven. Christine zet zich volledig in voor haar baas, die dit ook van haar verlangt.
Hoe langer Christine voor Mina werkt, hoe hoger de eisen worden die aan haar gesteld worden. Ze levert in op haar eigenheid en haar eigen leven wordt ondergeschikt aan dat van haar baas. Tegelijk hoort en ziet ze veel van wat zich afspeelt in het bedrijf.
Mina werkt vanuit andere normen en waarden dan haar vader deed en gaat hierbij zover dat veel groente- en fruitleveranciers zelfs failliet gaan en tot wanhoop gedreven worden. Uiteindelijk worden Mina, haar chauffeur en Christine opgepakt vanwege deze praktijken.
In de rechtszaak die volgt doet Mina er alles aan om haar invloed op Christine te houden , zodat ze niet veroordeeld zal worden. Christine krijgt echter in de gaten hoe het werkelijk gegaan is en trekt daar haar eigen conclusies uit. In de slothoofdstukken laat ze zien tot hoever de macht van de secretaresse kan reiken en tot hoever ze kan gaan….
Het verhaal wordt verteld door Christine, waarbij ook veel aandacht is voor de emoties en overdenkingen die ze heeft. Hierdoor raak je als lezer snel betrokken bij het verhaal. Het is toegankelijk en boeiend geschreven. Het zou zomaar realiteit kunnen zijn in de wereld waar het grotere geld omgaat.
In het eerste deel van het boek wordt veel achtergrondinformatie gegeven, die nodig is, maar wellicht voor sommige lezers wat veel kan lijken. Het deel van het boek over de rechtszaak en daarna is spannender, dan komt de vaart erin.
Voor lezers die houden van een boek waarin de hoofdpersonen zelf minstens zo belangrijk zijn als de actie, is dit een aangenaam en spannend boek om te lezen.