Wanneer je ridder wilt worden in het Land van Dagonaut, is je laatste opdracht een nacht te waken in de kapel zonder te spreken, slapen en eten, maar de belangrijkste regel is voor niemand open te doen. De jonge Tiuri riskeert zijn kans om tot ridder geslagen te worden en opent de zware kapeldeur als hij buiten een stem om hulp hoort roepen. Een oude man overhandigt hem een brief die zo snel mogelijk afgeleverd moet worden bij de Zwarte Ridder met het Witte Schild. Als Tiuri vraagt wat er in de brief staat, ontdekt hij dat deze brief van groot belang is voor het Land van Dagonaut en hem naar het grootste avontuur van zijn leven zal leiden.

Als Tiuri vertrekt om de brief af te leveren, hoopt hij nog voor het einde van de nachtwake terug in de kapel te zijn, zodat niemand zal merken dat hij de regels heeft overtreden. Als snel blijkt TiuriÂ´s opdracht veel meer nachten in beslag te nemen en leidt zijn avontuur tot diep in de bossen aan de grenzen van het Land van Dagonaut, waar hij voor het eerst de oversteek zal maken door de bergen naar het Land van Unauwen. Tijdens zijn reis vreest hij de sluwste vijanden die willen voorkomen dat Koning Unauwen de brief ontvangt, maar sluit hij ook levenslange vriendschappen die gesterkt worden door het gedeelde avontuur. Ook al is zijn opdracht de brief bij de koning af te leveren, voor Tiuri blijft het de grote vraag of hij alsnog tot ridder geslagen zal worden.

Tonke Dragt is wereldwijd bekend met titels als Verhalen van de Tweelingsbroers en Geheimen van het Wilde Woud. Brief voor de Koning, haar beroemdste boek, is door kinderogen over de hele wereld doorploegd en is dan ook vertaald in onder andere het Engels, Deens en Japans. Bij een boek dat de Griffel der Griffels won in 2014 en daarmee het beste jeugdboek van de afgelopen 50 jaar is, verwacht je een verhaal dat de fantasie van kinderen zal prikkelen en menig volwassene nieuwsgierig zal maken naar het boek dat zelfs verfilmd werd in 2008. Dat is precies wat Brief voor de Koning doet.

Ondanks de dikte van het boek weet Dragt tientallen jaren na publicatie nog steeds kinderen wereldwijd tot lezen aan te zetten. Dit eerste boek van een driedelige serie kent een Harry Potter-achtige allure en gaat de voorstelling van kinderen voorbij. Dragt brengt een magische sfeer op iedere bladzijde waarin moed, doorzettingsvermogen en nieuwsgierigheid de hoofdrol spelen. Deze karaktereigenschappen van de hoofdrolspeler Tiuri roepen bewondering op, waardoor de lezer tijdens zijn avontuur geboeid zal blijven om te ontdekken of Tiuri zijn doel zal bereiken. Omdat Tiuri vastberaden is de brief bij de koning af te leveren, wordt bijna vergeten dat hij ook nog terug naar huis zal moeten keren. Dit geeft een prettige afwisseling en leidt uiteindelijk tot een onverwacht einde. Hoewel het ouderwetse taalgebruik het soms ingewikkeld en langdradig kan maken voor jonge lezers, voegt het iets essentieels toe aan de sfeer. Het duurt even voordat de lezer zich compleet kan inleven, maar als Dragt je eenmaal heeft, laat ze je niet meer los.

Waarom je dit boek zou moeten lezen? Als je dit boek als kind gelezen hebt, zal het je verbazen hoezeer het boek je kan grijpen op latere leeftijd en is het zelfs een prachtig boek om voor te lezen.