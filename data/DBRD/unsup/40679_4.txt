2004
Sean Jackson is rijk, heel rijk. Zijn fortuin heeft hij vergaard door huizen op te kopen, te renoveren en terug te verkopen. Sean is getrouwd met Claire en samen hebben ze een tweeling, Coco en Ruby. Uit zijn vorige huwelijk heeft hij ook twee dochters, Camilla en India, maar die zijn een blok aan zijn been. Als Sean vijftig wordt heeft hij een feest op Sandbanks. Het gezelschap bestaat uit 'vrienden' met hun kroost. Ook Camilla en India zijn van de partij, maar die houden het al vlug voor bekeken als blijkt dat zij voor kindermeisje moeten spelen. (Claire heeft het kindermeisje ontslagen net voor het feestweekend) Simone, de vijftienjarige dochter van Maria en Robert neemt die taak graag op zich.

Heden
Camilla krijgt bericht dat haar vader overleden is en of zij de identificatie wil doen. Daarbovenop krijgt ze een telefoontje van 'stiefheks' Claire, die na de verdwijning van Coco samen met Ruby van de aardbodem verdwenen leek te zijn. Ze leven samen een teruggetrokken leventje, just the two of them. Het verleden loslaten blijkt Claire niet te kunnen en om Ruby te beschermen krijgt die zelfs thuisonderwijs.

'Ze is net een prinses uit een sprookje. Weggehouden van de buitenwereld omdat de koning niet wilde dat ze een eikel zou tegenkomen. Of zoiets'

Claire gaat niet naar de uitvaart, maar zij vraagt Camilla om Ruby mee te nemen. Twaalf jaar later komt het gezelschap weer samen. Sean was ondertussen voor de vierde keer getrouwd, maar zoals blijkt verliest een vos zijn streken niet. Zal nu eindelijk, na zoveel jaar de waarheid zegevieren?

Het kostte me toch even om in het verhaal te komen. Na de mail, waarmee het boek start, worden er verschillende getuigenverklaringen beschreven en passeren er heel wat namen de revue. Omdat je nog geen idee hebt wie is, kwam het ietwat chaotisch over. Eens ik 'ingelezen' was liet het verhaal mij echter niet meer los.

De veeleisende en egoïstische Sean maakt het Claire niet makkelijk. Hun huwelijk lijkt voorbij en de zogenaamde vrienden van Sean hebben duidelijk een kant gekozen. Maria, de peettante van Coco is een markante persoonlijkheid die de touwtjes graag in handen heeft. Met een schijnbaar hartelijke lach weet zij iedereen in te palmen. Al de rest zijn meelopers en zo pikt iedereen zijn graantje mee dat weekend, want het is feest. Drank en drugs, er is niets tekort. Tenslotte word je maar een keer vijftig!

Door de combinatie van twee verhaallijnen krijg je als lezer een duidelijke schets van Sean Jackson en een heldere kijk op de verhoudingen tussen alle personages, inclusief de kinderen. De manier waarop de auteur de personages tot leven brengt en hoe zij weet neer te zetten wat er dat weekend precies is gebeurd, is tegelijk subliem als overdonderend. Beetje bij beetje licht zij een tipje van de sluier op, waardoor je steeds die onderhuidse spanning - Wat is er met Coco gebeurd? - blijft voelen.

Marwood weet op een geraffineerde manier neer te zetten wat voor impact de verdwijning van Coco voor iedereen teweegbracht en nog brengt. Met de dood van Sean wordt alles weer opgerakeld en raakt het vooral Camilla meer dan ze in eerste instantie had gedacht.

De schrijfstijl van Marwood is duidelijk, ongedwongen en vlot. Het verhaal heeft een origineel begin, is erg filmisch neergezet en zou zo verfilmd kunnen worden. Marwood heeft de kunst om een achtergrond te creëren waarin je als lezer deel uitmaakt van het geheel. Het verhaal blijft boeien en het boek is moeilijk weg te leggen. Dat er iets goed is misgelopen dat weekend in 2004 lees je tussen de regels, maar wat en hoe blijft je bezighouden.

Naar het einde komen de verhaallijnen samen en ontdek je de onthutsende waarheid. Ze hebben gelogen, ze hebben keuzes gemaakt. Waar rijkdom en macht toe leiden, je staat ervan versteld. En als je denkt dat je het allemaal hebt gehad komt Marwood met nog een 'verrassing' voor de dag. 'Waar is ze' is zo'n boek dat blijft nazinderen, je verstomd achterlaat en je dagen nadien nog bezighoudt.

'Die chique, aantrekkelijke, zelfbewuste mensen, zo zeker van hun plek in de wereld'

Nu weet ik waar Coco is, maar ze liegen!

Vier dikke sterren voor 'Waar is ze'.