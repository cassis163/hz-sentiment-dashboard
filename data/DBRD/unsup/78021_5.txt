Belle en Sébastien is misschien wel het mooiste klassieke jeugdboek dat je als kind, maar zeker ook als volwassenen, kunt lezen. Het verhaal begint vrij treurig. Een hoogzwangere zigeunervrouw loopt alleen in de sneeuw door de bergen, waarom zullen we nooit te weten krijgen. Ze valt in de sneeuw, waar ze uiteindelijk gevonden wordt door de twee douaniers; Johannot en Berg. Ze schakelen de hulp in van de oude César en nemen haar mee naar een berghut waar ze bevalt van haar zoon Sébastien. Triest genoeg overleeft de moeder het zelf niet en ze laat Sébastien alleen op de wereld achter. César en zijn volwassen kleinkinderen Agélina en Jean besluiten voor de jongen te zorgen.

Sébastien groeit op in de bergen, maar is een buitenbeentje, net als de hond Belle eigenlijk. Belle is gevlucht van haar onsympathieke baasje en komt terecht in het asiel, gelukkig weet ze te ontsnappen. In het bergdorp Saint-Martin gonst het daarna van de geruchten. Er zou een zeer gevaarlijke hond ronddwalen, een monster! Ze willen de hond dan ook opjagen en doden. De inmiddels zesjarige Sébastien wil de hond kost wat kost beschermen. Angélina, de rest van het gezin en dokter Guillaume proberen de jongen zoveel mogelijk hierbij te helpen. De hond Belle en Sébastien lijken voor elkaar bestemd, heeft dit tweetal elkaar voor altijd gevonden of krijgen de dorpelingen hun zin?

Het kerstverhaal rondom Belle en Sébastien begon als een klassiek Frans kinderboek, literatuur eigenlijk. Het boek groeide uit tot een populaire tv-serie en zal ongetwijfeld ook de nieuwe generatie kinderen aanspreken. Gelukkig is het boek dan ook opnieuw uitgebracht. Het ontroerende verhaal pakt de (jonge) lezer vanaf de eerste bladzijde. De Franse actrice, regisseuse en schrijfster Cécile Aubry (pseudoniem van Anne-José Bénard, 1928-2010) schreef het verhaal al in 1964, maar het staat nog steeds als een huis. Het boek werd toen een groot succes en verdient het om ook nu veelvuldig verkocht, maar vooral gelezen te worden. Hedendaagse onderwerpen zoals vriendschap en pesten komen veelvuldig aanbod in het verhaal. Hoewel het verhaal zich grotendeels rond kerst afspeelt is het boek het hele jaar leuk om te lezen. Maar hoe fijn is het om met de kerstverlichting aan in de kerstvakantie van een goed boek te genieten?

Belle en Sébastien is werkelijk niet alleen een aanrader voor jonge lezers. De mooie personages worden krachtig neergezet en de volwassen, bijna poëtische schrijfstijl zal zeker ook oudere lezers aanspreken. Laat je meevoeren in een beeldend, warmhartig verhaal vol emoties, natuur, dramatiek, spanning en avontuur.