Seringenmeisjes van Martha Hall Kelly is een prachtig en indrukwekkend verhaal gebaseerd op waargebeurde feiten. 3 vrouwen worden gevolgd tijdens en na de tweede wereldoorlog. De een woont in Amerika en helpt waar zij kan, de ander is ‘arts’ in Ravensbrück en de derde is een Poolse die per toeval in het verzet beland, wordt opgepakt en in Ravensbrück terecht komt.
Hun levens zijn verweven, op manieren die wij ons niet kunnen en willen voorstellen. De zaken die in het boek beschreven worden waren bij mij bekend, maar dat mensen zulke gruwelijkheden met elkaar kunnen uithalen… het blijft afgrijselijk om te lezen.
Het boek wordt vanuit de 3 vrouwen verteld. Het is echter zo knap in elkaar gezet dat het geen afbreuk doet en ook zeker niet de vaart uit het verhaal haalt.
Laat je niet afschrikken door de dikte van het boek, de schrijfstijl is erg prettig (ondanks de nare gebeurtenissen). De vrouwen kregen een gezicht en gingen echt leven voor mij. Het is duidelijk te merken dat de schrijfster gedegen onderzoek heeft gedaan naar de feiten die in het boek vermeld worden.
Ondanks dat ook het laatste deel van het boek van belang was in het verhaal, vond ik het persoonlijk het minste deel van het boek. Het hoorde er absoluut bij, maar net als de romance van Caroline vond ik het niet zo indrukwekkend als de rest van het boek.
Toch zou ik dit boek zeker aanraden, het geeft een indrukwekkend inkijkje in die tijd en is echt de moeite waard.