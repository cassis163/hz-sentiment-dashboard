Als je verliefd wordt tijdens een internationaal zomerkamp in Amerika is dat iets wat iedereen had kunnen overkomen. Maar niet als je Tycho heet en verliefd wordt op Oliver. Dat twee jongens op elkaar verliefd worden vindt de leiding van het kamp allemaal prima, maar het is wel een KINDERkamp, dus ze mogen het vooral niet laten merken. Nadat de jongens besloten hebben om een nachtje buiten het terrein door te brengen worden ze 's morgens gewekt door twee politiemannen en krijgen terug op het kamp te horen dat ze naar huis worden gestuurd.

Ze besluiten om de rest van de vakantie door te brengen in het huis van Oliver, wiens moeder in Kenia zit en wiens vader elders woont.

Eenmaal in Olivers eigen omgeving blijkt het niet makkelijk om "vrij" te leven. Oliver wil niet dat een bekende hem met Tycho ziet en laat hem thuis als hij de boodschappen doet, iets waar Tycho heel veel moeite mee heeft. De voetbaltrainer heeft toch gemerkt dat Oliver weer thuis is, want hij komt vragen of hij alsjeblieft mee wil doen met een belangrijk voetbaltoernooi in Oslo. Tycho is degene die hem te woord staat en weet niet, of hij Oliver moet inlichten...

De dagen van de bluegrassliefde is ingedeeld in drie hoofdstukken: Eerste helft - Rust - Tweede helft, waarmee het meteen de grote liefde van Oliver impliceert: voetbal.

Een mooi jeugdboek, waarin goed beschreven is hoe het voelt om verliefd te zijn en hoe verwarrend het is, als blijkt dat het iemand is van je eigen geslacht.