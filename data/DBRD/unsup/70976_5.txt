Het verhaal begint gewoon bij Meghan Chase, een tiener op de middelbare school die haar 16de verjaardag niet echt kan vieren zoals ze hoopte. Na een rottige dag op school blijkt dat haar moeder en stiefvader haar verjaardag zelfs helemaal vergeten zijn. Terwijl haar moeder naar het ziekenhuis moet nadat ze gevallen is en Meghan op haar jongere broertje let, begint deze zich erg vreemd te gedragen en bijt haar zelfs plots. Wanneer ze dit tegen haar buurjongen en enige vriend, Robbie verteld komt ze van hem te weten dat het kind dat haar beet een wisselkind is en dat haar echte broertje blijkbaar ontvoerd is. Bovendien blijkt Robbie ook niet echt de persoon te zijn die ze dacht dat hij was. Hij verteld haar immers dat ze haar broertje hier niet zal kunnen vinden vermits hij waarschijnlijk naar Nimmernimmer is gebracht, het land van de fae. Meghan krijgt dus op korte tijd wel heel veel nieuwe en vooral onverwachtse informatie te verwerken, maar dat houdt haar niet tegen in de zoektocht naar haar broertje. Samen met Robbie, trekt ze naar Nimmernimmer waar ze ontdekt dat ze de dochter is van elfenkoning Oberon van het Zomerhof en te weten komt dat Robbie eigenlijk een sater is die als taak had om haar in de mensenwereld te beschermen.

Al snel blijkt dat Nimmernimmer geen sprookjeswereld is, maar een gevaarlijke wereld waar achter elk hoekje en struikje een wezen zijn kans lijkt af te wachten om haar het leven moeilijk te maken. In één van deze situaties leert ze Ash kennen, een mysterieuze prins van het Winterhof waarmee ze een afspraak maakt. Hij helpt haar bij het redden en terug naar huis brengen van haar broertje en in ruil moet zij hem iets beloven. Een belofte in Nimmernimmer kan echter niet verbroken worden.

Dit eerste boek is me erg goed bevallen. De vlotte schrijfstijl, Kagawa's vertel-talent en de sprookjeswereld die ze daarmee vormde, zorgden er samen met de leuke personages voor dat je het boek ontzettend snel uitleest en heel snel verder wilt in deel 2.