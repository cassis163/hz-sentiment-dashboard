Het Zwarte Hart is het eerste deel van 'De Duisternis' serie van Stephanie Garber. Het vertelt het verhaal van de zussen Scarlett en Donatella die thuis stevig in het gareel worden gehouden door hun vader met losse handjes.

Scarlett is van jongs af aan gefascineerd door Caraval, een mysterieus spel dat op een paar dagen afstand reizen bezichtigd en gespeeld kan worden. Ze heeft vele brieven naar 'Meneer Caraval' gestuurd en als ze na vele jaren eindelijk een antwoord terug krijgt, hoopt ze dat haar fantasie eindelijk werkelijkheid zal worden. Een mysterieuze jonge man die meer van het spel lijkt te weten dan hij laat blijken, helpt haar er naar toe. Maar wat haar allemaal bij het spel te wachten staat had ze nooit voor mogelijk gehouden.

Er vinden veel gebeurtenissen plaats. Mooie dingen, maar ook spannende of zelf enge dingen. Hierdoor raak je zelf ook geobsedeerd door de gebeurtenissen en mysterieuze personen die Scarlett tegenkomt. Maar als ze haar zus kwijt raakt, voelt het voor haar niet meer echt als een spel, eerder een strijd om leven en dood. Wat is nou werkelijkheid en wat niet?

De sfeer wordt mooi neergezet met omgevingsbeschrijvingen, kleding en andere details die je alleen bij Caraval tegen komt. Het verhaal sleept je mee in een totaal nieuwe wereld waar je samen met Scarlett keer op keer op het verkeerde spoor wordt gezet en je je steeds meer af vraagt of het allemaal wel echt of eerder een droom is.
Je blijft dus een groot deel van het verhaal in het ongewisse en er volgen aan het eind een aantal plotwendingen waardoor nog lang onduidelijk blijft wat Caraval is en wat voor invloed de aanwezigheid van Scarlett, de mysterieuze jongen en haar zus daarop hebben. Je legt het boek niet zo maar weg, en het verhaal blijft spannend tot de laatste bladzijde.

Niet alleen de sfeer en de omgeving worden goed uitgewerkt in het verhaal. Ook de personages zijn intrigerend. Je leert Scarlett en haar zus voornamelijk in het begin van het verhaal goed kennen. Maar als Donatella verdwijnt, kom je er pas echt achter wat Scarlett voor haar over heeft. Andere personages blijven op sommige plekken nog oppervlakkig, maar de reden daarvoor wordt aan het eind van het verhaal steeds meer duidelijk.

Hou je van een vleugje magie, liefde, spanning en plotwendingen? Dan is 'Het Zwarte Hart' echt een aanrader. Het is niet specifiek een jeugdboek, het verhaal is zo geschreven dat het interessant kan zijn voor bijna alle leeftijden boven de 12 jaar. Iedereen zou dit boek zowat moeten lezen.