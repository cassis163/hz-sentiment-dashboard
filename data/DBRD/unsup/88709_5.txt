Op een dag in december wordt trauma-arts Erik Maria Bark gevraagd om naar het ziekenhuis te komen. Er is daar een zwaargewonde jongen opgenomen en de hulp van Bark is dus gewenst. In het ziekenhuis wordt hem door politie-inspecteur Jooona Linna gevraagd om door middel van hypnose proberen te achterhalen wat er gebeurd is. Erik wil het niet doen omdat hij tien jaar eerder de belofte heeft gedaan om nooit iemand onder hypnose te brengen.

Toch, op herhaaldelijk aandringen van Joona, besluit Erik om de jongen, Josef Ek, toch onder hypnose te brengen om zo te kunnen achterhalen wie voor de moord op diens ouders en jongere zusje verwantwoordeijk is. Temeer omdat Evelyn, de oudere zus van Josef, ook gevaar lijkt te lopen. Tijdens de hypnose wordt duidelijk wat er is gebeurd en wie de dader is. Dit is echter niet wat Joona en Erik hadden verwacht. Vanaf dat moment is het leven van Bark, maar ook dat van zijn gezin, niet meer wat het geweest is.

Hypnose is het eerste boek van Lars Kepler (pseudoniem voor het schrijversechtpaar Ahndoril). En wat voor een boek! Meteen op de eerste bladzijden heeft het boek je in de greep. Al vanaf dat moment is de spanning alom aanwezig en die blijft gedurende het hele verhaal aanwezig. Het ene moment is die spanning meer verborgen dan het andere moment, maar laat je in ieder geval nooit in de steek.

De schrijfstijl van Kepler is ook bijzonder aangenaam. Nergens wordt het moeilijk omdat het boek in begrijpelijke taal geschreven is. Door deze manier van schrijven leest het boek erg vlot. Daarnaast zijn de personages erg geloofwaardig en herkenbaar neergezet. Hoewel het natuurlijk om een boek gaat, schept dat toch een bepaalde band met de lezer.

In het verhaal wordt in ruim honderd bladzijden beschreven wat er de oorzaak van is dat Bark niemand meer onder hypnose wilde brengen. Misschien is dit wat lang, maar vervelend is het zeker niet. Vooral omdat het nodig is om een totaalbeeld te krijgen. En deze bladzijden zorgen er overigens ook niet voor dat de spanning afneemt.

Sterk in het verhaal zijn de diverse wendingen, met name op het eind. Als je denkt te weten hoe een en ander in elkaar steekt, wordt je toch weer op het verkeerde been gezet. Naarmate het plot nadert, wordt het boek steeds spannender. Tot de onverwachte climax wordt bereikt. Hypnose is met recht uitgeroepen tot een van de beste thrillers in het jaar van uitgifte. En dat voor een debuut. Dat belooft nog wat voor de volgende delen.