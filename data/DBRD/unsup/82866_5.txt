Geert Mak kende ik al van “Hoe God verdween uit Jorwerd”. Een prachtige kleine geschiedenis van het Friese dorpje Jorwerd. Zijn verhaal was niet alleen journalistiek (hoe dorpen door sociaal-economische veranderingen uiteen vallen), maar had ook vaak een poëtische toon, door zijn oog voor detail, en zijn verhalende stijl. Ik vond het een geweldig boek.

In Europa, is eigenlijk een verrassend soortgelijk boek, maar dan met een veel groter schaalniveau. De ondertitel zegt het helemaal: “Reizen door de twintigste eeuw”. Mak verhaalt over zijn reizen door het continent en verbindt hieraan de gebeurtenissen van de laatste eeuw. Fantastisch hoe hij de geschiedenis overal dicht op de huid zit en de geschiedenissen vaak heel menselijk en dichtbij weet te maken (gesprekken met mensen die het meegemaakt hebben, dagboekflarden, beschrijvingen van historische plekken, etc.). En natuurlijk hoe Mak het heel boeiend weet te vertellen en zelfs soms enkele vastgeslepen historische interpretaties onderuit weet te halen. Heerlijk!

Vooral het eerste deel van het boek (Mak besteedt ruime aandacht aan de beide Wereldoorlogen) is zonder meer meeslepend; daarna, als het over de jaren 50, 60 en verder gaat, wordt het wat minder. Maar over het geheel genomen een boek dat maar weer eens laat zien hoe interessant geschiedenis is. Lezen!