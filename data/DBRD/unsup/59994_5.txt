Na een verfrissende duik in het zwembad, ben ik verder gaan lezen in ‘De Anumoria initiatie’ van Robert Bijman, een bijzonder boek vanwege de vele symboliek die in het verhaal verwerkt is, waardoor iedere lezer een andere betekenis zal geven aan het verhaal. Voor mezelf ben ik bezig met een uitwerking van het verhaal aan de hand van vijf waterdieren, die een belangrijke betekenis in het verhaal hebben. Als voorbeeld om te laten zien hoe rijkelijk de symboliek door Robert Bijman in het verhaal verwerkt is, wil ik kort stilstaan bij een van de betekenissen van de rog, zonder al te veel van het verhaal te verklappen

De rog staat voor aanpassingsvermogen. Aanpassingsvermogen is voor verschillende personages een belangrijk thema. Met name voor Tom en Shantea, die zich beiden aan het leven onder water moeten aanpassen. Wat ik daarbij leuk vond om te lezen is hoe verschillend dit proces voor beiden verloopt. Tom past zich heel gemakkelijk aan en bij Shantea verloopt het proces langzamer.
Andere personages hebben op verschillende manieren te maken met aanpassingsvermogen. Sommigen passen zich razendsnel aan bij de omgeving waar ze zich bevinden. Anderen kunnen zich niet aanpassen (sociaal, emotioneel of fysiek) en ondervinden daardoor hinder in hun contacten met anderen.

Kortom, het lezen van ‘De Anumoria initiatie’ is net water. Het verhaal is net als zwemmen, heerlijk ontspannend en wie een duik neemt naar een diepere laag, zal genieten van de rijke symbolische betekenis van de waterwezens en hoe dit in het verhaal verwerkt is.