Leander Verdievel kreeg op zijn 23e de diagnose die je geen mens toewenst: kanker. Hij schreef er een boek en het scenario voor een televisieserie over. Schurend, aangrijpend, maar vooral ook met humor!
“Dat humor een geknipt tegengif was om alle ellende aan te kunnen, moest ik zelf ontdekken. Wacht, hoor ik je denken, humor? Heeft kanker dan een komische kant? Ja. Kanker is meer dan kommen en kwel. De grens tussen tragiek en komedie is vaak flinterdun. En vaker dan je zou vermoeden, wint de humor het van de tragiek.”
Tijdens zijn ziekte kreeg Leander –goedbedoeld- tal van boeken cadeau. Zo ontving hij notabene vijf keer de welbekende biografie van Armstrong. Het was voor hem echter wel de trigger om dat éne boek, dat boek waarin humor een plek mag hebben, zelf maar te schrijven. Zelf zegt Leander over al die goedbedoelde boeken die hij langs zag komen: “Geen enkel boek dat ik ooit kreeg, had voor mij de juiste toon. Nooit herkende ik mezelf erin. En vooral: nooit deden ze me lachen, terwijl humor voor veel mensen met kanker hét antigif is om alle ellende aan te kunnen.”
Het moest vooral een boek worden waarbij er maar voor één taboe ruimte was: het taboe zelf. Een boek dat mensen met kanker, met humor door de vele emoties loodst die kanker met zich meebrengt. Een boek dat je op donkere momenten laat lachen en op andere momenten doet vloeken. Een boek dat herkenning oproept. Ik kan u zeggen: dat is Leander gelukt! Overigens zal dat niet alleen gelden voor mensen met kanker, maar ook voor hun naasten, nabestaanden etc. Feitelijk iedereen dus.
“Je hoort wel eens verkondigen dat een reis een relatietest is. Tja. Een reis is peanuts in vergelijking met kanker. Als je relatie dát overleeft, heb je een band waar niets meer tussenkomt. Wij hebben geluk gehad, bij ons is het goed uitgedraaid. Niet iedereen kan dat zeggen, want kanker vergt erg veel van je relatie.”
De humor in ‘Gevoel voor tumor’ is vanzelfsprekend niet van het kaliber ‘we lachen ons dood’, maar meer ‘we lachen om te voorkomen dat we dood gaan’. Volgens Leander is humor onontbeerlijk, zeker tijdens de ziekte en zeker wanneer veel mensen om je heen nauwelijks dúrven te lachen. De auteur heeft heel veel situaties en momenten in zijn boek opgenomen die menigeen zal herkennen en doet dat in een heerlijke, toegankelijke schrijfstijl. Je zou op sommige momenten zweren dat je op het randje van zijn bed zit en naar hem luistert. De situaties zijn hem echter niet uitsluitend zelf overkomen, ook die van twaalf medepatiënten komen aan bod en er komen vrienden en familieleden in het boek voorbij. Leander bewijst (inmiddels) te beschikken over een groot relativeringsvermogen.
“Wanneer je uit zo’n ziekte komt, beland je in een karakterstorm. Ik wilde terug naar mijn leven van vroeger, maar ik besefte nog niet hoezeer ik was veranderd.”
Kortom, een geheel ánder boek over kanker. Een boek zonder taboes een boek dat laat zien dat lachen tijdens ziekte mág. Sterker nog, dat het noodzakelijk is, als overlevingsmechanisme en simpelweg omdat het je even wat beter doet voelen. Een boek voor mensen met kanker, voor mensen die iemand in hun naaste omgeving hebben die kanker heeft, voor professionals. Ach ja….eigenlijk voor iedereen!

Over de auteur
Leander Verdievel (36) was 23 toen een tumor werd ontdekt in zijn neus, een ervaring waarover hij het boek en de tv-reeks ‘Gevoel Voor Tumor‘ schreef. Verdievel is redacteur bij VRT, studeerde aan Arteveldehogeschool in Gent en woont –met zijn vrouw en kinderen- in Tielt.

Uitvoering
Uitgever Lannoo
ISBN: 9789401452434
Paperback, 128 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/