Het zevende deel van Harry Potter is alweer bijna 10 jaar oud. Het verhaal van de beroemde tovenaarsleerling kwam ten einde. We kregen nog een kleine blik in de toekomst in de epiloog, maar toen was het helaas helemaal klaar. Totdat vorig jaar het nieuws naar buiten kwam dat er een vervolg zou komen. De tovernaarswereld is tot leven gekomen op het Londense West End als theaterstuk. Een goed lopend theaterstuk, aangezien alles tot ver in 2017 zo goed als uitverkocht is. Ik heb nog geen kaartje bemachtigd, maar wat ik wel heb is het boek Harry Potter and the Cursed Child. Het is het script van de voorstelling in boekvorm.

Het feit dat het een script is, is wel even wennen. Het heeft als voordeel dat er veel witregels op een pagina staan. Het leest heel vlot. Dit kan natuurlijk ook een nadeel zijn, omdat je het dan veel te snel uit hebt. In ieder hoofdstuk wordt kort aandacht besteed aan de plekken waar de personages zich bevinden. Verder lees je alleen hetgeen er gezegd wordt tussen de personages. De achtergrond informatie, zoals de omgeving, mis je hierdoor wel. Maar met maar liefst zeven voorgaande boeken én films heb je genoeg materiaal om de gaten zelf in te vullen.

Het verhaal van The Cursed Child gaat verder waar de epiloog in boek zeven stopt. Harry, Ron en Hermelien zijn inmiddels volwassen. Harry werkt inmiddels voor het Ministerie van Toverkunst. Hier heeft hij het maar wat druk mee en dan heeft hij ook nog zijn gezin. Zijn jongste zoon Albus zit niet echt lekker in zijn vel, hij heeft het moeilijk met het feit dat zijn vader Harry Potter is.

Ik vond het boek spannend genoeg om het in één ruk uit te lezen. Het was leuk om weer even terug te komen in deze magische wereld. Het verhaal zit vol verrassende wendingen en interessante flashbacks. Ik ben nu ook extra benieuwd naar het toneelstuk. Er gebeuren bepaalde dingen, waarvan ik heel erg benieuwd ben hoe ze dat op het toneel tot leven kunnen brengen.

Voor de verstokte Potter fan is dit een echte aanrader. Mocht je nog steeds geen boek hebben gelezen, dan zou ik toch echt eerst de vorige zeven boeken lezen.