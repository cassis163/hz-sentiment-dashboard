In “De heilige Rita” schets Tommy Wieringa voornamelijk het leven van Paul Krützen maar ook van andere autochtone bewoners in hun relatie met de buitenlanders in het kleine dorpje Mariënveen. Doorheen het verhaal lezen we welke gebeurtenissen uit het verleden deze relatie bepalen. Voor Paul, die nog steeds single is en bij zijn oude vader leeft, is deze relatie niet zo eenvoudig. Enerzijds is er de noodgedwongen afhankelijkheid, anderzijds de afkeer tegen alles wat vreemd is. Verder wordt het leven op ‘den buiten’ vrij goed herkenbaar getypeerd. De onderlinge jaloezietjes die je toch meer ziet dan in de steden, de gemeenschappelijke houding om iemand die wegvlucht uit het gehucht als een verrader te zien, het opkomen voor elkaar, de vriendschappen tot in de dood, ... zitten allemaal mooi verweven in het boek
De stijl van Wieringa maakt dat je, eens begonnen in het boek, de drang hebt om verder te lezen. Woorden die verwijzen naar het plaatselijke dialect (Wa-hej?), maar ook een aantal lyrische zinnen (Als rook deinde zijn vader door zijn vroegste jaren.) maken het aangenaam lezen. Terecht dat dit boek in aanmerking komt voor de Libris Literatuur Prijs 2018.