Twee bijzondere én bijzonder heftige delen gingen vooraf aan dit, helaas, laatste deel met de levensgevaarlijke maar gelijk ook bewonderenswaardige Amazones in de hoofdrol. Deze militante en volhardende vrouwen doen alles om gezien en gewaardeerd te worden en daarbij de leiding te kunnen (over)nemen in een overwegend mannenwereld. Het streven, nee hun doel, is de wereldmacht te veroveren en te behouden. Het recht van de vrouw te doen zegevieren op alle gronden, op alle niveaus, voor alle vrouwen die dat willen. En waarom dan laag beginnen als je ook de lat zo hoog mogelijk kunt leggen? En dat doen ze op een manier die snoei – en snoeihard is. Uiteraard wel met het geraffineerde zoals alleen vrouwen doen en denken. Ze schromen op geen enkel moment om hun vrouwelijkheid te gebruiken, en dus daarmee de zwakte van hun mannelijke opponenten uit te buiten, om ongenadig hard toe te slaan en te krijgen waar ze op uit zijn: wereldse macht en overheersen.

Oud politieagente Laura Sieberg is in het vizier gekomen van de Amazones en heeft noodgedwongen een plek ingenomen bij deze groep. Niet omdat ze hun gedachtegoed deelt maar omdat ze haar in het verleden een loer hebben gedraaid waardoor ze haar grote liefde heeft verloren en inmiddels ook internationaal wordt gezocht. Dit omdat de Amazones heel geraffineerd te werk zijn gegaan en haast onverslaanbaar. Zo dichtbij mogelijk komen tot de orde van de Amazones lijkt de enige manier om van ze verlost te raken, ze te raken op een zwakke plek. Ze te vernietigen. Waar die zwakke plek zit is nu nog de vraag maar Laura heeft ook niet te maken met een knullige groepering die maar wat aanmoddert maar met een strakke, geoliede machine die een angstaanjagende gedrevenheid bezit en in het teken staat van controle. Laura moet standvastig handelen en met de hulp die ze wel krijgt staat ze voor wellicht de grootste uitdaging in haar leven. Het is alles of niets.

Waar het tweede deel eindigde met een knallende eindscène/cliffhanger gaat Het Amazoneconflict verder. Sluiten met een knal, beginnen met een knal. Meteen zit je in het verhaal en ga je verder met de tergende spanning. Laura zit in een hachelijke situatie, de bom is letterlijk ontploft en wat gaat er nu gebeuren? Wie overleeft de weldoordachte aanslag op de VN maar vooral, wie niet? En welk effect heeft dat op de machtsverhoudingen nu? Wat gaat er gebeuren met de vermoedens van Laura en hoe gaat ze zichzelf en anderen redden uit deze situatie? De druk is enorm en het mag duidelijk zijn dat ze dat nooit alleen zal kunnen. Gelukkig kennen de Amazones ook tegenstanders en kan Laura rekenen op efficiënte hulp. Maar het feit blijft dat de Amazoneleiding de touwtjes super strak en overzichtelijk in de gemanicuurde handen heeft. Het gaat hard tegen hard. Het kan echt alle kanten uit……..

Ad van de Lisdonk weet zijn lezers op meerdere vlakken tot waanzin te drijven. Niet alleen met drie waanzinnig goede en spannende boeken maar ook met zijn zelf opgezette social media PR. Om gek van te worden werd je de laatste weken heel subtiel lekker gemaakt met wat er ging komen, locaties, personages en Lilith, de vrouw die zich destijds al niet aan een man wilde onderwerpen (we hebben het dan over Adam) en daarmee het sterke rolmodel voor deze groepering…. Alleen door lijdzaam af te wachten kwam de datum van release steeds dichterbij. In dat opzicht alleen al was het boek in handen krijgen een verademing, eindelijk kon er gelezen worden! En hoe! Jeetje, wat kan die man schrijven. Niet alleen vlot, scherp en genadeloos gedetailleerd maar vooral ook innemend en fascinerend.

In een eerdere recensie schreef ik al dat het haast onvoorstelbaar is dat een man zich zo kan identificeren met een vrouw of met vrouwelijke gedachten en belevingen. Met dit deel is die stelling allerminst afgenomen, Van de Lisdonk doet het gewoon nóg een keer! Genadeloze precisie zorgt dat Van de Lisdonk een afsluiter heeft geschreven die boven de vorige twee delen is uitgestegen. Dat heeft puur te maken met het feit dat nu alles op zijn plaats valt. Hij laat je kennismaken met technische snufjes en tactieken die allesbehalve saai zijn maar essentieel voor het verhaal. Het is dermate interessant en functioneel dat het zorgt voor een extra verdieping maar ook impact. Alsof je erbij bent, je de locaties kent, je de spanning ter plekke ervaart. Doordat je nu drie delen met dit verhaal meeleeft kunnen een aantal van de betrokkenen op je sympathie rekenen. Drie delen op dit niveau, in dit tempo, zorgen voor binding met de personages. Het thema is daarin de doorslaggevende factor, dat zorgt namelijk dat de betrokkenen voor een onmogelijke opdracht staan, maar vooral ook de menselijke aspecten worden niet vergeten. Bij tijd en wijle geldt dat voor iedereen, zowel voor –en tegenstanders.

Het is haast onmogelijk een recensie over dit boek te schrijven zonder spoilers weg te geven dus inhoudelijk gaat dat nu dus ook niet gebeuren. Dat zou onvergeeflijk zijn. Ondanks dat men beweert de boeken los van elkaar te kunnen lezen moet je je afvragen of je dat überhaupt moet willen? Naar mijn mening is het dan ook niet te doen. En daarbij, waarom zou je jezelf dat genoegen ontzeggen? Alle drie de delen zijn echte pageturners, mustreads, moetjes, ja zelfs heuse leesverplichtingen voor iedereen die van intelligent geschreven en spannende verhalen houdt die ook nog eens een hoge dosis actualiteit bevatten. En denk maar niet dat ‘de Amazones’ een verzinsel zijn uit het brein van de auteur zijn. Groeperingen als deze bestaan wel degelijk, over heel de wereld en al heel lang. Sommige bekend en andere niet, en die laatste die zijn het meest onvoorspelbaar. Net zoals dit Amazoneconflict.

Vijf dikke sterren, geen andere optie mogelijk. Wat was dit genieten!