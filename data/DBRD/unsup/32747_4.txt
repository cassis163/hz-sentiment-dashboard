Marc Josten (1961) en Rob Smits (1959) vormen een nieuw, interessant Nederlands schrijverskoppel. Een duo dat bestaat uit een onderzoeksjournalist (Josten) en een advocaat-generaal bij het gerechtshof in Amsterdam (Smits). Een prachtige combinatie van ervaringen die kan zorgen voor boeiende thrillers. Vorig jaar verscheen hun debuutboek Opgelicht bij uitgeverij AW Bruna, en nu ligt ook opvolger Kroongetuige in de schappen. In beide boeken speelt Denise de Wit de hoofdrol.
Waar Denise de Wit in Opgelicht nog op strafbare feiten jaagde, is ze in Kroongetuige helemaal klaar met het politiewerk. Na een dodelijk voorval met een collega besluit ze haar carrière als opsporingsambtenaar de rug toe te keren. Een fotoshoot voor het blad Myrthe brengt haar in contact met de bekendste strafpleiter van het land: Ben Reinhardt. Hij is onder de indruk van de zelfverzekerde uitstraling van Denise en biedt haar een baan als advocaat op zijn kantoor aan. Ze accepteert het aanbod en stapt de beruchte wereld van de advocatuur binnen.
Denise merkt dat het jagen op boeven gemakkelijker is dan het verdedigen ervan. Al snel wordt ze op een lastige zaak gezet: de illegale kledingproductie van het merk Tommy Hilfiger. Daarnaast steunt ze haar nieuwbakken baas in het verdedigen van de Turkse crimineel Goran Goltas, die verdacht wordt van mensenhandel en de moord op een aantal prostituees. Tijdens deze zaak komt Denise erachter dat niet alleen Goltas zich bezighoudt met illegale praktijken, maar ook haar baas zich niet helemaal aan de regels houdt. Alsof het allemaal nog niet genoeg is, krijgt Denise te horen dat haar broer spoorloos verdwenen is. Naast haar drukke, nieuwe baan, kan een zoektocht naar haar verdwenen broer er ook nog wel bij. Ze stort zich in een gevaarlijke, criminele wereld, vol louche mensen waarvan niet te voorspellen is wie te vertrouwen is, en wie niet.
Het is duidelijk merkbaar dat Kroongetuige is geschreven door twee ervaringsdeskundigen die de inspiratie uit hun omvangrijke werkwereld halen. Fictie en werkelijkheid vullen elkaar naadloos aan en dat maakt het verhaal geloofwaardig. Josten & Smits geven de lezer een leerzaam kijkje in de keuken van het Nederlandse rechtssysteem. Of ze zelf ooit te maken hebben gehad met vrouwenhandel en prostitutie − de twee thema's in het verhaal − is niet duidelijk, maar hun beschrijvingen komen in ieder geval realistisch over. Het grootste deel van het verhaal concentreert zich op de beslommeringen van de  overigens zeer herkenbare  personages en te weinig op de plot, maar in de laatste paar hoofdstukken, waarin de rechtszaak centraal staat, hebben Josten & Smits nog een paar verassende onthullingen in petto. Het auteursduo maakt de lezer in een luchtige en vlotte schrijfstijl tot toeschouwer van het proces in de rechtszaal. Scherp geschreven dialogen, die soms humoristisch getint zijn, zorgen bovendien voor vaart in het verhaal.
Waar de werkelijkheid wat wordt overtroffen is bij het hoofdpersonage. Denise de Wit is een pittige tante, die nergens voor terugdeinst. Haar energie spat van de bladzijdes af. Niet alleen in haar werk komt dit goed van pas, ook haar drang naar seks wil ze op een energieke wijze bevredigen. En het is bij deze karaktertrek dat het duo Josten & Smits hun fantasie soms te ver laten gaan. Maar zoals ze zelf in een interview aangeven: het is veel vaker de seksuele drift die het wezen van vrouwen en mannen verklaart dan hun beroep of hobby.
Met Kroongetuige schreven Josten & Smits een zeer vermakelijke thriller die, gezien de vele advocaten die tegenwoordig in de diverse media verschijnen, actueler is dan ooit. Uitermate fijn leesvoer voor mannen, en zeker niet minder geschikt voor vrouwen.