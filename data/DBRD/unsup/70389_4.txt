'Niet te filmen!' van Sophie Kinsella was mijn eerste boek van deze schrijfster. Ik vond het een superleuk boek.

Audrey vindt het moeilijk om contact te zoeken met anderen om haar heen en durft eigenlijk niemand echt recht in de ogen te kijken. Daarom draagt ze overdag ook altijd een zonnebril. Zelfs als het regent!

Thuis is het ook niet echt altijd gemakkelijk met een broer (Frank) die volgens Audreys moeder heel erg gameverslaafd is en dus de hele dag games speelt en haar kleine broertje Felix die ook nog wel eens de hoek om stuitert. Audreys moeder kan hier niet echt goed tegen, waardoor ze in de stress schiet en vaak overdreven reageert.

Om ervoor te zorgen dat Audrey meer zelfvertrouwen krijgt en om makkelijker contact te maken met andere mensen, gaat ze - op aanraden van haar psycholoog, dokter Sarah - stukjes uit haar leven filmen.

Als Linus (een vriend van Frank) op een middag plotseling voor Audrey staat, raakt ze helemaal in paniek en rent ze snel naar haar kamer. Linus maakt zich zorgen over haar en zoekt contact door briefjes aan haar te geven. Briefcontact is een stuk gemakkelijker voor Audrey en zo raken ze met elkaar bevriend. Samen met Linus lijkt het leven een stuk gemakkelijker.



.