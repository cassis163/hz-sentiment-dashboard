Titel: Een omweg naar geluk
Auteur: Kate Paris
Genre: Feelgood.
Serie: Sommeliers deel 2
Uitgever: Tinteling Romance
Verschijningsdatum: Oktober 2018
Aantal blz.: 261 (e-pub)

Over de auteur:
Onder de naam Kate Paris schrijf ik feelgood verhalen en romans. Op 10 juni 2017 is mijn debuutroman 'Een ondertoon van liefde' verschenen bij uitgeverij Tinteling Romance. Eind oktober van dit jaar volgt 'Een omweg naar geluk'.

Achterflap:

Soms heb je iemand anders nodig om jezelf te vinden

Het geluk lijkt Olivier Philipe eindelijk weer een beetje toe te lachen. Hij heeft schoon schip gemaakt en de grote fout die hij maakte en waarbij hij iemand van wie hij hield, kwetste, zo goed mogelijk hersteld. Nu werkt hij als Master Sommelier in het sterrenrestaurant van zijn ouders en de vrouwen liggen aan zijn voeten. Dan komt er een bericht uit zijn verleden en staat binnen no time alles waar hij in geloofde, op zijn kop. Hij verliest zijn baan en zijn thuis en moet toezien hoe zijn geliefde restaurant bijna ten onder gaat. Op dat moment valt Fee in zijn leven, een weggelopen bruid met wie hij meer blijkt te delen dan hem lief is. Er rest hem niets anders dan samen met haar Frankrijk te doorkruisen in een poging zijn leven weer op orde te krijgen. Maar wie is Fee eigenlijk? Hoe langer Olivier met haar samen is, des te meer ontdekt hij wat hij belangrijk vindt en voor wat - of wie - hij uiteindelijk echt wil gaan.

Mijn mening:
Een omweg naar geluk is het tweede deel van een driedelige serie. De delen zijn los te lezen maar het is zeker fijn om eerst kennis te maken met Alexander en Ivy. Het koppel uit Een ondertoon van liefde. Vooral Ivy’s naam komt in deel twee best vaak terug en zo ken je haar achtergrond, dat vind ik zelf altijd een meerwaarde hebben. Je krijgt steeds meer feeling met de personages.
Het is in het tweede deel de beurt aan Olivier, ook hij heeft een enorme kennis van wijn en ontmoet totaal onverwacht de bijzondere ongrijpbare Fee.
Het is even inkomen met lezen, alsof ik in een verhaal stap waar het kwartje er even wat langer over doet om te vallen. Zodra ik alles op een rijtje heb lees ik het boek in een mum van tijd uit.
Een omweg naar geluk springt van heden naar verleden waardoor je Fee goed leert kennen, je ontdekt waarom zij een hobby heeft gekozen waar ze tevens haar beroep van heeft weten te maken waarbij ze steeds speelt met haar eigen leven. Ze neemt risico’s om haar psychische pijn te verlichten. Deze keus laat je als lezer ervaren waarom dit zo belangrijk voor haar is. Als zo’n bijzondere hobby zo belangrijk voor je is ga je toch verder nadenken. Het is niet standaard dat je vaak je eigen leven bewust in gevaar brengt.
Toch blijkt dat dit niet de voldoening geeft die ze hoopt, zeker als ze de onvoorspelbare Olivier ontmoet komt haar leven op zijn kop te staan.
Beiden komen uit gebroken gezinnen en proberen dit een plekje te geven, als ze elkaar vinden vliegen de vonken er letterlijk af.
Vooral het einde van het verhaal was ontroerend. Geen eind goed al goed ontknoping maar een goed uitgewerkt plot dat je als lezer voldoening geeft.

Een omweg naar geluk krijgt van mij 3,5 sterren.
Bianca