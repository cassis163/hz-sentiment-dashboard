Het verhaal op zich heeft heel veel potentie. Ik genoot er met volle teugen van en ben benieuwd welke weg er bewandeld wordt in de vervolgboeken.

Wat mij doorheen het verhaal wel opviel, was dat er soms vrij grote woorden gebruikt werden voor een Young Adult-boek en het leek vaak alsof het niet de woorden van Greet zelf waren, maar van iemand anders. Een proeflezer/redacteur, misschien? Hier stoorde ik mij heel soms wel aan.

Er zit best wel wat spanning in De nieuwe wereld en dat vond ik heel fijn. Helaas werden er soms ook ‘spanningsmomenten’ gecreëerd waar deze eigenlijk best overbodig waren en dat vond ik dan weer iets minder.

De opbouw van het verhaal zit wel goed naar mijn mening en de personages zijn ook best goed uitgewerkt, al zou ik er mij niet heel erg aan storen moest dit niet zo zijn, wetende dat er nog meerdere vervolgverhalen zullen komen, waar weer nieuwe dingen geleerd kunnen worden over de personages.
Het boek vertelt niet enkel het verhaal van Amina, maar ook dat van een groep jongeren die samen op vakantie zijn. Ook hierin zit behoorlijk wat spanning verweven, al is het in het begin niet zo heel duidelijk hoe beide verhalen samenkomen.
Het einde van het boek zag ik eigenlijk totaal niet aankomen en daar ben ik wel blij mee. Ik hou niet zo van voorspelbare eindes.

Al bij al vond ik De nieuwe wereld de perfecte samensmelting van spanning en fantasie en ben ik heel erg nieuwsgierig naar het vervolg!