Clara heeft alles wat haar hartje begeert: ze is getrouwd met Nick, de liefde van haar leven, ze hebben een beeldschoon dochtertje van vier en er is een tweede kindje op komst. Dan, in een fractie van een seconde, verandert alles. Nick rijdt, met hun dochtertje Maisie achter in de auto, tegen een boom en komt om het leven. Maisie blijft vrijwel ongedeerd. Maisie krijgt echter wel, kort na het ongeval, nachtmerries over een ‘enge man’ die haar vader en haar achtervolgt in een zwarte auto. Hierdoor begint Clara te twijfelen aan het etiket ‘ongeval’ dat de politie op het overlijden van Nick heeft geplakt. De politie doet haar vermoedens af als de waanideeën van een getraumatiseerde jonge weduwe en Clara gaat zelf op onderzoek uit. Tijdens haar onderzoek ontdekt zij dingen over Nick die ze niet wist…

“Ochtend. Uitstel van executie voor de rouwenden. De eerste spoortjes zonlicht verschijnen in de donkere lucht en brengen zuurstof terug naar de verstikte wereld, waardoor het ademhalen beter gaat.”

Kubica vertelt haar verhaal wisselend vanuit het perspectief van Clara en dat van de overleden Nick. De lezer krijgt hierdoor niet alleen inzicht in de twijfels, emoties en het handelen van de jonge weduwe, maar krijgt ook inzicht in hetgeen zich voor het ongeluk heeft voorgedaan.

“Ik ga niet letterlijk naar een renbaan, maar vind op internet een wedlocatie, een die rechtstreeks aan mijn bankrekening gekoppeld kan worden, zodat ik eenvoudig geld kan opnemen om mee te gokken. De verdiensten worden net zo gemakkelijk weer naar mijn rekening overgemaakt.”

De auteur heeft een fijne, uiterst vlotte schrijfstijl die uitstekend past bij het verhaal. Het verhaal is intrigerend en de vroeg of Nick nu roekeloos heeft gereden, zelfmoord heeft gepleegd óf is vermoord, wordt –ook voor de lezer- steeds prangender. Naar mijn smaak valt de auteur wel iets teveel in herhaling waar het de emoties van Clara betreft. Op enig moment bekroop mij het gevoel ‘dat weet ik nu wel’.

Wat Kubica wel heel knap doet is het in het verhaal verweven van diverse plotwisselingen, die vrijwel allemaal tot de mogelijkheden behoren en derhalve ben je als lezer geneigd er in mee te gaan. Het plot is dan ook tot op het laatste moment niet te voorspellen.

Over de auteur
Mary Kubica heeft geschiedenis en Amerikaanse literatuur gestudeerd aan de universiteit van Oxford, Ohio. Zij woont met haar man en kinderen net buiten Chicago. Kubica heeft inmiddels een vijftal boeken op haar naam staan.

Uitvoering
Uitgever: HarperCollins
ISBN 9789402701012
Paperback, 352 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/