‘Onbezonnen’ is het debuut van de Nederlandse Vera Lundi, die onderdak vond bij uitgeverij Agemo, bekend van de Project X-trilogie (Bronja Hoffschlag). De eerste enthousiaste kreten lieten een fantastisch goed boek vermoeden, helaas kon aan de verwachtingen niet worden voldaan.

Het boek draait grotendeels om Monica, die wraak wil nemen op de moordenaar van haar man Roy. Op zich een goede insteek, maar helaas laat Lundi de nodige steken vallen. Veel onlogische en compleet ongeloofwaardige gebeurtenissen als grootste stoorzender. Het verdriet en het verlangen naar wraak zouden van de pagina’s moeten springen, maar dat doen ze niet. Je leeft als lezer niet of nauwelijks mee met de personages.

‘Onbezonnen’ is geschreven in een makkelijk leesbare stijl, je vliegt als het ware door het verhaal heen. Jammer genoeg wordt het boek ontsierd door de nodige taalfouten. De laatste 100 pagina’s wordt het boek gelukkig een pak beter, waardoor je het uiteindelijk toch nog met een tevreden gevoel aan de kant legt.