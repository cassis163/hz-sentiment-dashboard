Will wordt leerling van de Grijze Jager Halt. Liever was hij ridder geworden maar gaandeweg gaat hij zijn ambacht steeds meer waarderen. Hij ziet kans zijn moed en vaardigheid te tonen.
Het boek leest gemakkelijk. John Flanagan geeft een aardige beschrijving van een fictief middeleeuws land.
Enkele scenes in het begin kwamen me bekend voor, zoals de jongens die wachten tot ze uitgekozen worden door de meesters. Ook het thema, jongen in de leer, is niet nieuw. Maar het is leuk beschreven en ik leefde wel mee met Will.
Flanagan vertelt ook vanuit een vriend, Arnaut, en vanuit de jager Halt, maar ik vond het moeilijker met hen mee te leven.
Ik lees op Wikipedia dat Flanagan het eerste boek in de serie De Grijze Jager schreef om zijn twaalfjarige zoon Michael aan het lezen te krijgen. Hij wilde hem laten zien dat lezen leuk is en dat helden niet altijd groot en sterk hoeven te zijn. Wat mij betreft is de schrijver daarin geslaagd.
Dit was het eerste boek en ik ben benieuwd naar de andere delen - om te zien of ik daar vier sterren kwijt kan.