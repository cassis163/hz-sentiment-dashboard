Door de flaptekst was ik heel nieuwsgierig naar het verhaal, maar het viel een beetje tegen. Het duurde even voor ik in het verhaal zat. Er komt heel veel informatie op je af en soms raakte ik het spoor kwijt. Toen ik weer in het verhaal zat, las het heerlijk weg.

De hoofdstukken beginnen met een plaatsaanduiding. Dat maakte het goed leesbaar. Daarnaast zijn de hoofdstukken kort en zitten ze vol momenten van actie.

Dwaalspoor is het tweede boek met in de hoofdrol Alex De Klerck. In het eerste boek, Masterplan, leer je Alex ook al kennen. Ik heb Masterplan niet gelezen en daardoor was dit mijn eerste kennismaking met Alex.

Er zijn verschillende verhaallijnen en dat was in het begin even wennen. De verschillende personages zijn interessant en hebben allemaal verschillende achtergronden. Toch blijven de personages oppervlakkig en worden ze niet verder uitgediept. Je hebt het idee de personages nog niet te kennen.

De titel is heel goed gevonden en past zeker bij het verhaal. Het plot zit goed in elkaar en is verrassend. Het nawoord, een beschrijving van het schrijfproces en de personages, is leuk gedaan en geeft het boek een persoonlijk tintje.

Deze recensie is ook te lezen op: http://www.veronique-janssen.nl/recensie-dwaalspoor-pjotr-vreeswijk/