Grisham is een gevierd auteur, maar uiteindelijk blijft de vraag of hij met deze zijstap dezelfde kwaliteit weet te bereiken als bij een groot aantal van zijn legal thrillers. De cover van Het eiland oogt rustig maar trekt nu niet bepaald de aandacht als hij op de tafel in de boekhandel ligt. Op de achterflap een inleiding het in verhaal die uitnodigt om te lezen en een korte bio met foto van Grisham. Het verhaal wordt grotendeels in logische volgorde vertelt, met in het eerste deel de roof die heeft plaatsgevonden. Grisham weet hier een spannende start te maken met aandacht voor details waarbij je als lezer door wil blijven lezen. Het tweede deel is een introductie van één van de protagonisten, Bruce Kable, waarbij je als lezer meegenomen wordt in zijn leven en de manier waarop hij beslissingen neemt. De charismatische man lijkt precies te weten wat hij wil en hoe hij het kan krijgen. In deel 3 introduceert Grisham de jonge auteur Mercer Mann, die ooit een goed boek uitbracht maar daarna tegen een langdurig writers block aanliep. Werkzaam als docente met een grote schuld die als een baksteen om haar nek hangt, is ze de ideale persoon om gerekruteerd te worden om contacten te leggen in de boekenwereld. Mercer is een bescheiden, teruggetrokken, ietwat verlegen mooie jonge vrouw en als protagonist een interessant personage dat zich gedurende het verhaal ontwikkeld door de keuzes die ze moet maken. Wanneer Mercer op onderzoek uit gaat weet Grisham zijn personages tot leven te brengen en blijvend ze boeiend om te volgen, ondanks dat er in dat deel van het verhaal geen enorme spanning hangt. Afgewisseld met enkele hoofdstukken waarin één van de overvallers zijn criminele activiteiten voortzet en daarmee de spanningsboog steeds weer even laat stijgen, kijk en puzzel je als lezer vanaf de zijlijn mee met de zoektocht naar de manuscripten. Richting de climax laat Grisham helaas toch wat puntjes liggen om zijn thriller nog enige spannende elementen mee te geven, doordat de mogelijke confrontatie niet dat biedt wat spannend had kunnen zijn. Toch bewijst John Grisham ook nu weer zijn schrijverstalent, want Het eiland is zeker de moeite waard om te lezen en weet tot het einde toe te boeien.