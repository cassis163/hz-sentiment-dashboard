Ik heb het al vaker tegen mensen gezegd en mijn dierbaren weten dit al veel langer van mij: ik houd niet van verandering. Ik maak elke ochtend een lijstje met de taken die ik die dag graag wil afmaken en mocht er toch iets tussenkomen, dan kan ik mij daar heel druk om maken. Toen ik in oktober 2017 eindelijk de stap nam om mijn bedrijf bij de Kamer van Koophandel in te schrijven, moest ik ook even slikken. Kan ik deze verandering in mijn leven wel aan? Kan ik mensen wel echt coachen doormiddel van boeken? En hoe gaat het straks met de administratie? Deze en nog veel meer vragen speelden een grote rol in mijn gedachten. Toen ik het nieuwe jaar ook moest beginnen met het verlies een dierbare, was dit de druppel. Ik moest iets aan mijn manier van denken doen, want leven met zoveel angst is voor niemand goed.

Ik weet het diep van binnen al: verandering hoort bij het menselijke leven en het gaat om de manier waarop je tegen verandering aankijkt. Toch is er een verschil tussen iets weten en iets ook echt voelen en in je leven toepassen. Daarom is het fijn om een boek te lezen die jouw precies vertelt waarom verandering zo belangrijk is en waarom we überhaupt als mens constant veranderen. In maart ontving ik een bericht van Barbara ter Huurne, een debuterend auteur die mensen graag mee wil nemen in de wereld van verandering. Ze weet veel over het hebben en behouden van een positieve mindset en ze is ervaringsdeskundige als het gaat om verandering. Barbara heeft een heftige jeugd gehad omringd door verslaving en depressies. Daarnaast heeft ze in haar carrière een burn-out gehad en weet ze hoe het is als je tegen een tweede burn-out ‘aanhikt’. Vanuit deze invalshoek heeft ze een methode ontwikkeld waarbij ze mensen op een praktische en toegankelijke manier helpt om een eigen ideale realiteit te creëren.

Barbara kan jou helpen als:
– Je graag wilt weten hoe je mindset er nu uit ziet.
– Je verandering eng vindt, maar je ook graag nieuwe dingen wilt ondernemen.
– Je niet precies weet wat jou voldoening geeft.
– Je veel stress ervaart, maar je weet niet precies hoe het komt.
– Je een leven hebt vol met belemmeringen en je daar graag vanaf wilt.
– Je een gelukkig leven wilt ervaren, maar je weet niet waar je moet beginnen.
– Je wilt weten hoe je moet doorzetten als je eenmaal hebt gevonden wat je leuk vindt.

Pimp je perceptie van Barbara ter Huurne is voor jou een ideaal boek om te lezen als je jezelf herkent in een of meerdere punten uit het lijstje. Het boek combineert wetenschappelijke informatie met praktische opdrachten, want als je verandering wilt ondergaan, moet je er wel voor werken! Maak je echter maar geen zorgen, want de opdrachten in het boek zijn speels en je kan ze dus op je eigen manier doen. Aan het begin van het boek moet je bijvoorbeeld een vragenlijst invullen om erachter te komen hoe je nu in het leven staat. Het is geen standaard vragenlijst, maar Barbara stelt echte persoonlijke vragen die je met een eerlijke blik naar je zelf moet beantwoorden. Welke antwoorden jij op de vragen geeft, vertelt je precies of jij in balans bent of dat je nog een aantal zaken kan veranderen om je beter te voelen. Daarnaast moet je je creatieve brein aan het werk zetten. Voor sommige mensen zal dit wellicht weerstand oproepen, maar probeer het eens. Barbara stelt bijvoorbeeld voor om een journal bij te houden of simpelweg pen en papier te pakken en te gaan tekenen. Alles wat je op papier zet, zegt veel over wie jij bent. Zelfreflectie is dus belangrijk mocht je bepaalde zaken in je leven willen veranderen.

Barbara heeft al haar kennis in het boek verwerkt en een methode ontwikkeld, namelijk de M.I.N.D.S.E.T.-methode. Deze methode neemt je mee in verandering door jou aan het denken te zetten over intrinsieke waarden, balans, belemmeringen, de vraag wat jouw mooiste leven is en wat jou tegenhoudt om al je dromen werkelijkheid te maken. Nog belangrijker is echter hoe je die verandering vasthoudt en hoe jij de regie over je eigen leven blijft houden:

M van meten. Hoe sta je nu in het leven?
I van inzicht. Wat zegt dit over mij? Waar ligt mijn valkuil?
N van nu. Waar en wanneer kan je verandering creëren?
D van dromen. Waar droom je van? Wat wil je in je leven bereiken?
S van sturen. Hoe ga ik mijn dromen verwezenlijken?
E van energie. Hoe blijf ik op een goede manier omgaan met de energie van verandering?
T van transformatie. Het belangrijkste: hoe houdt je je groei vast?

Barbara is een uitstekende coach en met haar begeleiding kan je al ver komen als je veranderingen in je leven op een goede en rustige manier wilt aanpakken. Een pluspunt aan haar boek is dat ze zich ook durft open te stellen en niet schuwt om haar eigen verhaal en valkuilen met ons te delen. Dit moet de lezers inspiratie en energie geven om eerlijk naar zichzelf te zijn en hun eigen verhaal onder ogen te brengen. Pimp je perceptie van Barbara ter Huurne is een mooi boek met een goede methode om aan de slag te gaan. Mocht je op zoek zijn naar een boek waarmee je jezelf kan coachen, dan raad ik je aan om met dit boek te beginnen.