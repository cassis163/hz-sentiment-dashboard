Tegenwoordig kan je alles te weten komen over iedereen met behulp van social media. Aan de ene kant is het prettig om je dierbaren te kunnen volgen en een beetje te spieken in andermans leven, maar zodra je beseft dat een wildvreemde ook alles wat je doet kan volgen gaat de lol er wel van af.

'Ik zie jou' is een spannend boek geschreven door Clare Mackintosh. Actuele thema's zoals de gevaren van social media, identiteitsdiefstal en (cyber)stalking komen aan bod. Het zet je aan het denken over deze onderwerpen en hoe je zelf met social media omgaat.

Het boek laat zien dat iedereen wel routines heeft. En dat betekent dat je voorspelbaar bent en eigenlijk een heel makkelijk prooi kan zijn voor een ieder die de moeite neemt om je bewegingen te volgen. Vooral als je elke dag met het openbaar vervoer reist naar je studie of werk komt dit boek best hard aan en maakt dat het verhaal des te spannender en realistischer.

Dat is het grote sterke punt van dit boek: het zou jou zomaar ook kunnen gebeuren als je niet uitkijkt. Is die vreemdeling wel zo aardig als hij lijkt? Spreekt hij je aan gewoon maar om een praatje te maken of steekt er meer achter?

Het boek bouwt langzaam maar zeker op. De spanning broeit onder de oppervlakte en dreigt elk moment boven te komen. Soms kan zo'n langzame opbouw de doodsteek zijn voor een thriller, maar bij dit boek is het juist heel passend. Op een gegeven moment kan je het boek niet meer wegleggen en moet je gewoon weten wie de dader is. Tussen de hoofdstukken in is er vaak een bladzijde met de gedachtegang van de dader, waardoor je die probeert uit te pluizen op hints wie hij of zij zou kunnen zijn.

De ontknoping is goed, al is het ietwat melodramatisch. Het boek maakt op het einde een verrassende wending en zet je echt aan het denken. Ik zou nu best willen weten hoe het verhaal nu verder zou lopen.

Kortom: 'Ik zie jou' is een langzaam opbouwende thriller waarin de spanning pas op het eind door de oppervlakte heen breekt, maar dit doet absoluut niet af aan dit actuele boek dat je na de laatste bladzijde nog vast blijft houden.