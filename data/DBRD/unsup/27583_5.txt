Aristoteles en Dante zijn twee verschillende tieners, die wel allebei veel nadenken over het universum. Als ze elkaar beter leren kennen, ontstaat er een bijzondere vriendschap die hun antwoorden geeft op de vragen over wie ze zijn en wie ze willen worden.

Als ik aan dit boek dacht, dacht ik al gauw aan een boek dat zo was als Ik Geef Je de Zon. Dat boek vond ik niet zo goed als veel anderen vonden, dus stond dit boek niet hoog op mijn TBR. Maar ik ging het toch lezen, met lage verwachtingen.
Ik denk dat dat de reden is geweest waarom ik het boek hoog heb beoordeeld. Ik heb het in bezit en voordat ik was begonnen, zat ik al te denken wat ik met het boek moest doen als ik er niks aan vond. Ik verwachtte niet dat het een boek zou worden die ik zo mooi vond als ik het nu vind.

Ik denk niet dat ik het boek zo heb begrepen als ik het zou moeten begrijpen. Dat ik alle woorden heb gelezen en begrepen die er stonden en die er niet stonden. Ik heb het verhaal niet gelezen zoals anderen. Maar ik heb het boek w√©l gelezen op mijn manier en op de manier dat ik het verhaal begreep.

Dit is een filosofisch boek. Ari en Dante denken ontzettend veel na, waardoor jij ook begint na te denken. Er staan allemaal interessante gedachtenspinsels van Ari in en dat vond ik wel mooi. Ik weet alleen niet of ik nou meer of minder begon na te denken door het boek. Aan de ene kant dacht ik meer, maar aan de andere kant had ik ook het idee dat Ari voor mij begon na te denken. Alsof Ari alles dacht en mijn gedachten daarom wat rustiger werden. Wat klink ik toch onzinnig hier.

Terwijl ik het boek aan het lezen was, realiseerde ik me dat het boek anders was.
De personages zijn anders dan andere personages.
Hoe het verhaal is opgebouwd is anders. Waar een gemiddeld boek een verhaal heeft dat zo geschapen is dat het in het boek past, heeft dit boek dat niet. Het is alsof je een deel van het leven van Ari neemt en dat opschrijft. Het is zijn leven en dat merk je ook. Alsof Ari en Dante en iedereen leeft. Het maakte het boek zo echt en zo rauw.

Doordat de broer van Ari in de gevangenis zit en dat ook een rol speelt in het boek, moest ik meerdere malen denken aan Nieuwe Maan. Daarin zit de broer van de hoofdpersoon Joe ook in de gevangenis. De relatie tussen de broers heeft wat gelijk in beide boeken. Ik denk dat als je dat boek mooi vond, je deze ook zeker zult waarderen. Ook andersom.