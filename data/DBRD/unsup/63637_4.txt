“De duisternis is inktzwart. Het voelt alsof ik diep onder de aarde verborgen ben.”

Marli werkt in het Oostland ziekenhuis. Een ziekenhuis waar sinds enige tijd maagverkleiningen worden uitgevoerd door dokter Van de Boom, een veelgeprezen chirurg. Marli werkt op de medische registratie. Zelf heeft Marli na een moeilijke jeugd haar leven weer op orde, maar ze heeft behoorlijk overgewicht waar ze wat aan wil gaan doen. Om meer te weten over een maagverkleining duikt ze in patientendossiers maar doet dan een schokkende ontdekking. Als ze dan ook nog meerdere bedreigingen ontvangt, beseft ze dat er iets flink mis is. Maar wat moet ze doen? En wie kan ze vertrouwen?

De proloog van Evenwicht zet de zintuigen al gelijk op scherp en de nieuwsgierigheid is getriggerd. Het boek begint met een stukje uit het verleden van Marli om daarna over te springen naar het heden. Het verhaal gaat met een vaart van start, en zal geen moment tot rust komen. Gebeurtenissen volgen elkaar in rap tempo op, er is geen tijd om bij te komen, het rolt almaar door en door.

“Ze was hem even te slim af door af te wijken van wat hij verwacht had dat ze zou doen, bedacht hij wrang, terwijl hij zich verschool achter een breed uitgeschoten rodondendron.”

Toch wel uniek, een medische thriller van Nederlandse bodem, en een onderwerp dat ik op deze wijze nog niet eerder ben tegengekomen. De jeugd die Marli heeft meegemaakt, heeft haar wat onzeker gemaakt, maar naarmate het verhaal vordert zie je haar steeds sterker worden. Marli is een personage dat laat zien dat je meestal alleen maar sterker uit de strijd komt, en dat het goed is om dingen los te laten. Het wordt haar allemaal niet gemakkelijk gemaakt en ze heeft zich in een flink wespennest gestoken maar toch zet ze door, ondanks de problemen die boven haar hoofd hangen.

“Voor de buitenwereld speelde ze mooi weer en deed het voorkomen alsof wij vriendinnen waren en dat heeft ze uiteindelijk geweten.”

Soms ging het mij allemaal wat te snel in Evenwicht. Het had iets strakker gemogen, iets meer rust tussen de ontwikkelingen. Door de hoge spanningsboog wordt wel voortdurend de aandacht gevangen en door de prettige verteltrant is het boek makkelijk te lezen. Cursief geschreven hoofdstukken wijzen op een gegeven moment naar een bepaald persoon maar toch blijven er twijfels en is het moeilijk om op je eigen oordeel te vertrouwen. De plot maakt op een heftige manier een einde aan de twijfels en laat, ondanks dat de vermoedens in de juiste richting wezen, alsnog een verpletterende indruk na.

Verfrissend, het is eens wat anders, een medische thriller. Een thriller die zich dicht bij huis afspeelt en met gewone personages waardoor er veel herkenbaar is en het makkelijk is om je in het geheel te verplaatsen. Nauwkeurig uitgewerkt en met een heerlijke dosis spanning. Een prima debuut dat zeker navolging verdient!