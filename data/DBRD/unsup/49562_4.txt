Louise is een onzeker vijftienjarig meisje en gaat, zoals iedereen van haar leeftijd, elke dag naar school. Daar heeft ze een groepje vrienden waar ze veel mee optrekt. Thuis heeft ze het niet altijd gemakkelijk met een hysterische moeder en een argeloze vader, die haar zelden begrijpen of liefde geven. Als ze de aantrekkelijke Danny ontmoet, bezwijkt ze voor zijn charme. De twee ontwikkelen een sterke band en ze belanden in een heftige relatie. Danny drinkt, rookt en gebruikt drugs, maar dat deert Louise allemaal niet. Wel raakt ze door de bezitterigheid van Danny langzaamaan haar vrienden kwijt. Dan slaat de twijfel toe. Houdt ze echt van Danny en houdt hij echt van haar?
Bezeten is onderdeel van een speciale serie crossover thrillerboeken voor jeugd vanaf 13 jaar van uitgeverij Pimento. Suzanne Bugler beschrijft in de beklemmende roman Bezeten het leven van de vijftienjarige Louise en alle perikelen die bij die leeftijd horen. De gedachten, handelingen en twijfels van het meisje worden breeduit verteld. Alle andere personen blijven oppervlakkig en leert de lezer nauwelijks echt kennen. Voor volwassenen zit er te weinig diepgang en spanning in het boek, maar voor die doelgroep schrijft Bugler ook duidelijk niet. In deze roman voor jongeren in de leeftijd van 13 tot 15 jaar zit een onmiskenbare wijze les. Bugler waarschuwt deze groep voor het gevaar van onvoorwaardelijke liefde op die leeftijd en de blindheid die verliefdheid kan veroorzaken. Alle gevolgen van dien voor het leven van Louise doen de lezer stilstaan bij de verkeerde keuzes die het meisje heeft gemaakt.
De ondertitel zo duister kan liefde zijn dekt precies de lading van het boek. Als lezer is het duidelijk dat de liefde tussen Danny en Louise helemaal verkeerd gaat eindigen. De vraag is alleen wanneer?. Voor de doelgroep zal het boek ongelofelijk boeiend en meeslepend zijn. Het is heel realistisch en geloofwaardig te bedenken dat kwetsbare, jonge meisjes zich zo kunnen verliezen in een spannende jongen. Bloedstollend spannend is het boek niet. Spanning voelt de lezer echter wel als Louise bepaalde keuzes maakt en daarvoor afgestraft wordt. Bezeten zal in één ruk uitgelezen kunnen worden, mede door de goede leesbaarheid en het passende taalgebruik voor jongeren op die leeftijd.