Uitzonderlijk van Colleen Hoover

Een nieuwe Hoover is altijd iets om naar uit te kijken. Ik vind dat niet alleen, wereldwijd kijken vele mensen met mij mee uit. En haar boeken stellen nooit teleur, ook Uitzonderlijk niet.

Voor wie op zoek gaat naar moeilijke literatuur waar je je door moet worstelen is dit niet het ideale boek maar voor wie op een toffe, vlotte manier een origineel verhaal vol levensechte personages wil lezen is dit het ideale boek. Colleen’s boeken lijken misschien oppervlakkig maar dat zijn ze niet; ze halen onderwerpen aan die lastig en moeilijk zijn en vertellen verhalen die vaak (uit schaamte) niet verteld worden.

In Uitzonderlijk komen we de berg geheimen te weten die zich afspelen in het huis (eigenlijk een oude kerk) waar Merit met haar vreemde familie woont. Merit heeft het lastig, ze is het beu dat zij de geheimen van iedereen kent maar dat zij die niet van elkaar kennen.
Dit alles werkt natuurlijk naar een climax toe wat maakt dat dit boek naast aangrijpend ook spannend is (ik miste bijna mijn halte, op de tram) én romantisch. Want naast problemen met zichzelf en haar familie is er ook nog het vriendje van haar tweelingzus…

Merit en haar familie zijn mensen die met hun herkenbare dialogen, opwijkingen (klinkt toch beter dan afwijkingen?) en geheimen langzaamaan je hart veroveren.

“Niet elke fout verdient een consequentie. Soms verdient een fout alleen vergiffenis.”
Uitzonderlijk is een hartverwarmend boek dat je doet glimlachen, je tranen op je wangen bezorgt en je doet nadenken over jezelf en de wereld om je heen. Dat alles op een manier die je even van de wereld doet verdwijnen, waarin je enkel wil lezen, lezen, lezen.
Ik kijk al uit naar de volgende Colleen Hoover!