Deze autobiografie is bijzonder. Charlotte Rampling, model in de jaren 60 en daarna vooral bekend als filmactrice (vooral in zogenaamde arthousefilms, zoals The Night Porter, Max Mon Amour, Swimming Pool en 45 Years) heeft niet zo maar een autobiografie geschreven. Dit korte werkje beschrijft allereerst het samenspel tussen haar en co-auteur Christophe Bataille, die haar in hun ontmoetingen aanzet tot die biografische onthullingen, wat aanvankelijk lijkt te stranden op de onwil van Rampling zelf: “No book will be done without Charlotte Rampling and no book will be done with her.”
Toch krijgt het project langzaamaan voet aan de grond en neemt Charlotte steeds meer de plaats van schrijver in, waarbij ze niet van plan is en er voor waakt te veel prijs te geven: “What is our book? A search for the right form. A few words, a few images. And one or two secrets.”
Precies dat is wat het boek uiteindelijk is: een vorm met niet al te veel woorden, inderdaad wat foto’s (van de jonge Charlotte en enkele van haar familie) en wat persoonlijke onthullingen, enkele emotionele passages. Daarmee zegt het boek overigens wel veel over Rampling, meer dan ze misschien voor ogen had.

Het boek verscheen oorspronkelijk in het Frans, als Qui Je Suis.