Dit eerste boek van de Vampire Academy serie is naar mijn mening meteen al een groot succes. De schrijfster heeft het klassieke vampierconcept een erg originele en interessante draai gegeven door middel van onderscheid te maken tussen verschillende soorten ‘vampiers’. (Dus niet weer het oude liedje ‘goede en slechte vampiers’…) Dit is zeker iets wat heeft bijgedragen aan dit verrassend goede boek.

In het begin van het boek word je meteen in het verhaal gezogen, zonder dat je nog weet wat er eigenlijk allemaal aan de hand is. Naarmate het verhaal vordert, kom je stukje bij beetje meer te weten over wat er zich allemaal heeft afgespeeld. Deze niet-chronologische manier van schrijven houdt je van begin tot eind geboeid.

Het verhaal zelf is spannend en meeslepend, de personages zijn boeiend en veel van hen krijgen in het verhaal steeds meer diepgang. Ook bevat het boek veel sarcastische humor; zowel in de dialogen als in de gedachtegang van Rose (de hoofdpersoon).

Dit eerste deel van Vampire Academy is een absolute aanrader. Wel even een waarschuwing; de serie is erg verslavend!