Als liefhebber van Downton Abbey zit ik momenteel helemaal in de kostuumdrama, vandaar dat mijn keuze is gevallen op een van de boeken van Julie Klassen.

Onvoorwaardelijk speelt zich af begin 1800. Charlotte Lamb raakt zwanger en is ongehuwd. Zij weigert de vader te noemen en wordt direct verstoten door haar familie. Zij komt terecht in een tehuis van ongehuwde moeders en moet vanuit daar haar nieuwe bestaan opbouwen tussen de mensen die haar begrijpen en willen helpen, maar ook tussen mensen die haar scherp veroordelen.
Op haar weg naar haar lotsbestemming komt ze voor moeilijke keuzes te staan, en ingrijpende gebeurtenissen.

Dit was een mooi verhaal, je leest over hoe dingen gingen in die tijd, dingen wat wij ons nu in deze tijd niet voor kunnen stellen. Het geloof druipt door het boek heen en wat ik mooi vind om te lezen is dat je goed kunt begrijpen waarom alle mensen vroeger dachten dat God hun leidde. En dat alles wat gebeurde een bedoeling van God was, of een les van God. Waar het boek vlot begint en boeiend gehouden wordt door verschillende situaties en onverwachte wendingen, komt het in de laatste 100 bladzijden toch een beetje in een sleur terecht, dit vond ik wel jammer, maar omdat je toch graag wilt weten hoe alles afloopt voor Charlotte zet je door. Het boek sluit uiteindelijk mooi af en de cirkel is rond wanneer je het boek dichtklapt.