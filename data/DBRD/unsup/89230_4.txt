Nachtdienst neemt je mee naar het ziekenhuis Roderijck Veste. Onder de leiding van Boudewijn maken de artsen heel wat mee samen. Internist Ava, ambulancebroeder Stef, cardioloog David, verpleegkundige Lonneke en coassistent Roelof komen dagelijks voor heel wat medische uitdagingen te staan. Maar voor het hechte team van artsen is er meer dan alleen werk. Ook in hun privéleven zijn ze met elkaar verbonden, waarbij liefde, affaires, geheimen, relaties en promoties een grote rol spelen.

Anya Koek is een bekend scenarioschrijfster voor film en televisie. Ze heeft samen met Johan Nijhuis de succesvolle serie ZOOP bedacht en werkt nu als hoofd van het schrijfteam van de populaire jeugdserie SpangaS. Nachtdienst is haar debuutroman.

Zodra je aan Nachtdienst begint, word je meteen opgenomen in het dagelijkse reilen en zeilen van het ziekenhuis en in het leven van de artsen. Tijdens het lezen wissel je snel tussen de verschillende hoofdpersonages. Dit zorgt voor een lekker tempo in het verhaal en je hoeft niet lang te wachten tot een ander personage weer aan bod komt. Je leert de artsen snel kennen en doordat je een kijkje krijgt in hun privéleven voel je je verbonden met elk personage. Ook als is niet elk personage even sympathiek.

Daarnaast is er een fijne afwisseling tussen de medische zaken en drama. Hierbij kan je bijvoorbeeld denken aan een jonge vrouw met Parkinson en illegale Roemenen die zich verwond hebben op de werkplaats. Dit levert niet alleen medische uitdagingen op voor de artsen, maar ook ethische. Zetten ze hun baan en toekomstige carrière op het spel om de gewonde illegale werknemers te helpen? Ook maakt de auteur een koppeling naar de actualiteit, zoals de mishandeling van ambulancepersoneel. Privé staan de artsen ook vaak voor lastige keuzes. Boudewijn heeft een gezin, maar voelt zich aangetrokken tot Carmen. Stef draagt een groot geheim met zich mee terwijl hij en Ava steeds serieuzer worden. En Lonneke zorgt, naast haar zware baan als verpleegkundige, voor haar moeder die ALS heeft.

In boeken met meerdere hoofdpersonages en verhaallijnen kan het soms lastig zijn om deze uit elkaar te houden, maar dat is in dit boek zeker niet het geval. Elk personage is uniek en sleept je mee. Zo kan je eerst nog hardop lachen om een opmerking van Ava: “Het is net als het eten van een frietje met, […] Voor even is het heerlijk, maar uiteindelijk blijf je achter met een vieze smaak in je mond en een schuldgevoel.” En een paar bladzijdes later krijg je tranen in je ogen door Lonneke: “Ze hoorde Amber op lieve, kalme toon zeggen dat uiteindelijk altijd alles goed komt. […] Ze waren kostbaar, die voicemails van haar moeder; die zou ze nooit deleten.”

Voor fans van Grey’s Anatomy en ER is dit boek zeker een aanrader!