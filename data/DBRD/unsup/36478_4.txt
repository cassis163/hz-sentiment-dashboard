Onbewaakt ogenblik is de titel van de nieuwe David Baldacci. Niet voor niets kijkt een enorme schare fans lang uit naar een nieuw boek van zijn hand. Onbewaakt ogenblik was - wat mij betreft - het wachten waard...

Er zijn niet veel schrijvers die je in een paar pagina's kunnen laten kleven aan een verhaal. Baldacci kàn dat. In deze thriller maken we kennis met Sean King en Michelle Maxwell, beiden in problemen gekomen door een onoplettendheid tijdens hun werk bij de Secret Service. Als presidents-kandidaat Bruno voor de ogen van Maxwell wordt ontvoerd, wordt ze op non-actief gezet. Ze raakt geïnteresseerd in een zaak die 8 jaar eerder speelde waarin door een fout van King een presidentskandidaat werd doodgeschoten. Plotseling duikt ook nog Kings ex-collega op en al spoedig blijkt dat zij beiden al die jaren een geheim met zich hebben mee gedragen waarin de sleutel ligt voor het oplossen van een reeks van recente misdrijven.

Baldacci laat zich weer van zijn beste kant zien met een goed uitgedacht plot en een spannende ontknoping. Zowel Sean King als Michelle Maxwell is een schot in de roos. Onbewaakt ogenblik is gewoon een erg goede thriller, niet meer en niet minder. Het typisch Amerikaanse feel-good-einde, neem ik hem niet kwalijk als hij - zoals ik vermoed - ooit weer terugkomt met de overtuigende karakters King en Maxwell. Hopen op een vervolg dus...