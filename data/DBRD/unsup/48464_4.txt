De eerste regels van Live Love Run van Annemerel de Jongh beginnen gelijk met een wereld van herkenning. De stomme coopertest met de stomme sportleraar is zo herkenbaar. Hallo onvoldoende voor gym, ja een onvoldoende voor het makkelijkste vak op de middelbare school. Zo leuk om te lezen hoe Annemerel daar vroeger over dacht en moet je haar nu zien. Een vrouw met een conditie en een snelheid waar ik u tegen zeg. Naast dat ze nu lekker loopt is ze er ook enorm enthousiast over en praat en schrijft ze graag over hardlopen. Dat resulteerde in Live Love Run.

Waar gaat Live Love Run over
Live Love Run gaat over hardlopen maar dat was je denk ik al duidelijk. Wat kan je nu allemaal schrijven over hardlopen? Enorm veel. Annemerel heeft haar boek opgedeeld in 10 hoofdstukken en 6 aparte hoofdstukken. Elk hoofdstuk wordt ingeleid met een persoonlijk verhaal en dat zijn niet alleen maar happy story's want je moet niet vreemd kijken of je leest over afvallende teennagels of een ongemakkelijk wc bezoekje. In de diverse hoofdstukken geeft ze tips uit eigen ervaring of van experts. Ze verteld over de verschillende soorten trainingen, gadgets, blessures, motivatie en nog veel meer. Het is niet alleen een boek om te lezen er zitten ook oefeningen in het boek want alleen hardlopen is niet voldoende, rekken, strekken, yoga en coretraining horen ook bij een hardloper en met een aantal voorbeelden kan je zo je training weer uitbreiden.

Er is een apart hoofdstuk over voeding, met daarbij de vijftien favoriete recepten van Annemerel. Elk recept is voorzien van prachtige foto's en een duidelijke uitleg.

Het boek zou geen hardloopboek zijn zonder een schema. Dus zitten er natuurlijk schema's in en wel voor de 4 bekendste en belangrijkste afstanden. Voor de afstanden 5, 10, halve marathon en marathon zit er een schema in. Fijne schema's met duidelijk erbij wat je moet doen per training en duidelijk per week afgebeeld.

De vormgeving
Wanneer je Annemerel haar blog bekijkt en haar boek dan zul je veel vergelijkingen zien. Lekker roze met zwart met mooie foto's. Ik vind het mooi dat de stijl van haar blog doorgevoerd is in haar boek. Niet alleen de vormgeving is een verlenging van haar blog, het boek zelf is ook een verlenging van haar blog ook al vind je op haar blog meer dan alleen hardlopen (ik kom er meestal alleen voor de hardloopgerelateerde artikelen al zijn de Parijs tips nu ook weer mijn scherm over geweest). De stijl waarmee ze schrijft past bij dit genre of je luistert naar iemand die een enthousiast verhaal verteld. Niet saai maar lekker vlot. Door de korte stukjes tekst lees je het zo weg.

Mijn eindoordeel
Live Love Run had ik makkelijk in een paar uur uit kunnen lezen want het is gewoon heerlijk om nog even wat te lezen maar dat heb ik niet gedaan. Elke avond heb ik een stukje gelezen. Wat informatie opgedaan, mezelf laten inspireren en genoten van het verhaal van Annemerel. Toen ik in Rotterdam Annemerel vertelde dat ik het niet in één keer uit wilde lezen vond ze dit ook heel leuk om te horen. Het is toch zonde dat een boek waar iemand uren, dagen, weken en maanden mee bezig is in een paar uur uit is en in de kast ligt. Nou zal dit boek niet gauw bij mij in de kast blijven staan.

Live Love Run vind ik een aanrader voor de startende hardloper en de hardloper die al een tijdje bezig is want tips kan iedereen uit Annemerel haar verhaal halen. Haal je er geen tip meer uit dan kan het je zeker motiveren om je schoenen aan te trekken en te gaan hardlopen of je plan op te schrijven wat jij wilt met hardlopen. Over het hele boek heb ik maar één klein kritisch puntje en dat is de herhaling die soms tegenkom tijdens het lezen. Nu vind ik dit niet heel erg maar het viel me op en kan begrijpen dat sommige mensen dit irritant zullen vinden. Ik zou zeker nog meer kunnen vertellen over het boek maar eigenlijk moet je het gewoon zelf lezen en je laten inspireren om ook je hardloopschoenen aan te trekken.