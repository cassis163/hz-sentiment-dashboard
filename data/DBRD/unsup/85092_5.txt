Een nacht op het strand is een fantasierijk verhaal, met in de hoofdrol een pop, die luistert naar de naam Celina. Haar gedachtegang wordt, door de Italiaanse schrijfster Elena Ferrante, op overtuigende wijze gebracht. Ze haalde haar idee voor dit boek uit haar roman: De verborgen dochter. Een roman waarin een volwassen vrouw een pop steelt van een in haar ogen veel te gelukkig meisje.

Na een leuke dag op het strand neemt het meisje Mati haar kat in haar armen en gaat naar huis. Ze lijkt haar pop Celina compleet te zijn vergeten en laat haar helemaal alleen achter. De spraakzame pop is compleet afhankelijk van de wereld om haar heen, ze kan zichzelf niet verroeren.

In de nacht struint de wrede badmeester het strand af naar alles wat blinkt, maar vanavond heeft hij niet veel geluk. Geen sieraden voor hem dit keer. Dan ziet hij de pop Celina, zij bezit iets wat hij goed kan verkopen op de markt, een schat van woorden. Celina wil haar stem niet kwijt, gelukkig krijgt ze hulp uit onverwachte hoek.

Een nacht op het strand is een tikkeltje duister, maar vooral spannend voorleesboek. Misschien iets minder geschikt voor heel jonge kinderen. Het originele verhaal is aangevuld met een ruim aantal mooie creaties van de Italiaanse Illustrator Mara Cerri. Aanrader voor fans van Elena Ferrante.