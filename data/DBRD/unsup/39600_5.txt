The longest ride van Nicolas Sparks won enorm aan bekendheid door de recente verfilming, die een flinke bioscoophit bleek te zijn. Maar Sparks was al eerder bekend bij velen onder ons. Boeken als The notebook en The best of me zijn heuse klassiekers. The longest ride is het negende boek van Nicolas dat verfilmd is. Toch richten wij ons liever op het boek.  

We maken allereerst kennis met Ira. Ira is een man van in de 90 en tijdens een autorit raakt hij van de weg. Zijn auto komt in een ravijn terecht en het ziet er niet rooskleurig voor hem uit. Het begint te sneeuwen en hij heeft geen eten en drinken waar hij bij kan. Hij weet het vol te houden door de geest van zijn overleden vrouw Ruth. Zij ‘zit’ naast hem. Samen blikken ze terug op hun bijzondere leven.  

Ook maken we kennis met Sophia. Een meisje dat kunst studeert en haar weg niet kan vinden in het studentenleven. Ze is dan ook blij dat ze bijna afgestudeerd is. Als haar vriend Brian vreemdgaat, maakt ze het uit. Brian blijft haar nog een tijdje lastigvallen. Totdat Luke hem een lesje leert. Luke woont op een ranch, doet aan stierrijden en wordt als cowboy gezien. Sophia’s vriendinnen waarschuwen haar dan ook voor hem. Toch is het onoverkomelijk dat de twee smoorverliefd op elkaar worden.  

Het verhaal, dat steeds vanuit het perspectief van iemand anders wordt verteld, raakt vanaf de eerste pagina. Het liefdesverhaal van Ira en Ruth is prachtig. De liefde die hij voor haar voelt, lees je tussen alle regels door. De opofferingen, maar vooral de vreugde die ze samen gedeeld hebben, doet je verlangen naar zo’n leven. Je wenst bijna dat je Ruth bent.  

Maar ook het verhaal van Sophia, dat in eerste instantie een stuk minder interessant lijkt, pakt erg snel. Het leven van de studenten en het feit dat zij daarbuiten valt. Het feit dat ze zich zo veilig en geborgen voelt bij Luke, de stierrijder. De liefde tussen hen die langzaam ontstaat. De mooie, tedere momenten. Ook wens je dat je Sophia bent.  

Maar dan ontdek je als lezer het geheim van Luke. Het verhaal krijgt meteen een andere wending. What the fuck is iets dat je zeker kunt denken. Het is een wending die je niet wilt en stoppen met lezen is dan ook onmogelijk. Je moet weten hoe het afloopt en of Luke de juiste keuzes gaat maken.  

En dan het einde. Wanneer Ira, Sophia en Luke samenkomen. Het verband dat ze met elkaar hebben. Fenomenaal. Prachtig. Ergens las ik dat het lang duurt voordat de lijnen bij elkaar komen. Dat is correct, maar door de prachtige opbouw van het verhaal is dat totaal niet storend. Je leeft met Ira, Luke en Sophia mee en bent zo in de ban van hun verhaal dat je door het boek heen vliegt.  

The longest ride is een van de betere boeken die dit jaar verschenen zijn. In herdruk dan. Het is een bijzonder mooi verhaal over hoe de liefde kan zijn en worden. Hoe liefde kracht geeft om door te gaan en hoe prachtig het kan zijn soms een opoffering te doen om je lief de gelukkigste mens op aarde te maken. Aanrader!