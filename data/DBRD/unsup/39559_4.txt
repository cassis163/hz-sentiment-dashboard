Na alle lovende woorden over Sterre Carron haar eerdere boeken, werd ik nu toch echt nieuwsgierig. Zou Pitta mij ook omver blazen? Ik hoorde al veel over deze Belgische auteur, maar tot nu toe kwam ik maar niet toe aan haar boeken. Ontzettend benieuwd begon ik dus aan Pitta.

Pitta is het elfde boek in de serie rond Rani, maar kan perfect als standalone gelezen worden. Zelf had ik nog nooit een boek gelezen uit de reeks en toch kon ik het verhaal perfect volgen.

Wanneer er een dader is, die zijn slachtoffers gruwelijk laat lijden, moet het team van Rani Diaz aan de slag. Een verdwenen kind zorgt al onmiddellijk voor drama en emotie. Hiermee start het sadistische spel van de dader pas. Lang lijken de onmenselijke zaken onoplosbaar, maar stilaan komt de ontknoping dichterbij.

Rani is in tweestrijd met zichzelf en blijkt een koppige, maar gedreven en intelligente vrouw die, samen met haar rechercheteam, deze vreselijke zaken moet oplossen. Gelukkig is er naast alle verdriet en pijn ook plaats om elkaar te steunen. Pitta laat zien dat politieagenten ook gevoelens hebben en een leven naast het werk.

Sterre Carron gaat ver in haar beschreven marteltechnieken. Ze deed research naar de gevolgen van zulke praktijken en haar fantasie is grenzeloos. Het verhaal is spannend en leest enorm vlot. Voor een doorgewinterde thrillerlezer zijn de plot twists misschien minder onverwacht, maar Pitta is een fijne thriller die je doet verder lezen totdat de zaak opgehelderd is. De dader is een vreselijk persoon en toch kon ik zijn zieke geest begrijpen.

Pitta is een knap opgebouwde politiethriller met inhoud die me doet uitkijken naar meer van dit!

Bedankt Inki en Sterre dat ik Rani mocht ontdekken en ik ga de andere delen zeker ook nog lezen want wil meer weten over deze boeiende politievrouw en haar team.
****