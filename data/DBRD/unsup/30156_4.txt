Loes den Hollander schrijft haar hele leven al: vanaf het moment dat ze kon lezen. In eerste instantie schreef ze poëzie, later columns en verhalen en uiteindelijk haar eerste boek. Ze werkte in de gezondheidszorg tot 2006. Vanaf dat moment is schrijven haar voornaamste bezigheid en heeft ze al vele thrillers geschreven.

Wat een mooie, passende kleuren op de cover: een vrouw ‘hangend’ onder water. Het nodigt uit om dit boek op te pakken en te lezen.
Onderuitgehaald is het eerste boek dat verschijnt bij uitgeverij De Crime Compagnie en het 23e van Loes den Hollander.
Zoals we van Loes gewend zijn, kan je het boek niet meer wegleggen als je met lezen bent begonnen. Haar herkenbare stijl; eenvoudig en snel met een psychologische ondertoon, is kenmerkend voor een echte ‘Loes’. De spanning loopt op en wordt versterkt door de korte hoofdstukken. Als lezer zit je als het ware in het hoofd van Sigrid en voelt haar gevoelens. Ook de andere personages zijn overtuigend en levensecht neergezet. De twee verhaallijnen (zoektocht van Sigrid en het manuscript) komen netjes bij elkaar.
Wederom heeft Loes het geflikt om een sterke psychologische thriller te schrijven met een klein minpuntje: het boek is te snel uit.