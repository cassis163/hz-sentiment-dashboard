Dit boek heb ik ontvangen als Buzzz-boek, met dank aan The House of Books en Crimezone.

Laurens hele leven wordt overhoop gegooid als haar 16-jarige dochter Leslie spoorloos verdwijnt en haar echtgenoot daarna zelfmoord pleegt. Ze weet wie de schuldige is, maar de politie heeft hem nooit opgepakt bij gebrek aan bewijs. Ze beslist zelf op zoek te gaan.
Vanaf de eerste pagina heeft dit boek je in zijn greep. Er hangt een zinderende spanning doorheen het verhaal. De personages zijn zo levensecht dat het niet moeilijk is je in elk van hen te verplaatsen: de sterke Lauren die kost wat kost de moordenaar van haar dochter wil vinden, de nu 16-jarige zus van Leslie, Leah, die zich door haar moeder genegeerd voelt en tegen haar eigen demonen en schuldgevoelens vecht, en de detective Tony Mendez die Lauren tracht te helpen.
Als Lauren de ontvoerder van haar dochter heeft opgespoord, komt alles in een stroomversnelling terecht die levensgevaarlijke proporties aanneemt.

Dit is een boek dat ik zonder twijfel aan elke thrillerliefhebber kan aanraden. Het was mijn eerste Tami Hoag van deze reeks (Oak Knoll), maar ik ga de vorige zeker ook lezen.