Kintsukuroi is een eeuwenoude Japanse kunst. Een aardewerken voorwerp dat breekt wordt door een kuntsukuroi-meester hersteld met goud. Zo blijf je de breukvlakken goed zien maar is het voorwerk eigenlijk mooier en kostbaarder geworden. Men doet dus geen moeite om de breukvlakken te verbergen maar maakt ze juist op een bijzondere manier zichtbaarder. De psycholoog Tomas Navarro vertaalt die techniek naar een methode die mensen op hun leven kunnen toepassen. Hij is al jaren bezig om het Japanse kintsukuroi-principe te doorgronden en past de gevonden methode toe als trainer en adviseur.

In het boek Kintsukuroi dat hij geschreven heeft, probeert Tomas Navarro uit te leggen hoe je je imperfecties kunt gaan accepteren en hoe je daardoor een gelukkiger mens wordt. Mensen hebben de neiging om hun tekortkomingen zoveel mogelijk te verbergen. Tegenslag en mislukkingen zijn zaken waar we niet graag aan herinnerd worden. Sommige mensen bouwen een muur om zich heen om zichzelf te beschermen tegen de buitenwereld. Ze beseffen niet dat ze dan zelf ook tegen een muur aankijken en niet volop kunnen genieten van wat het leven ze te bieden heeft.

In heldere bewoordingen legt Navarro verschillende situaties aan ons voor. In het eerste deel van het boek bespreekt hij veelvoorkomende vragen zoals ‘Waar zit onze pijn?’, ‘Waarom ik?’, ‘Hoe reageren we op tegenslag?’ en ‘Is het mogelijk het leven opnieuw op te bouwen?’ In deel 2 krijgen we allerlei situaties voorgeschoteld zoals (geestelijke) mishandeling, ontslag op het werk, ongelukken, ontrouw en nog veel meer met stap voor stap adviezen hoe je je leven weer kunt herstellen als je beschadigd bent.

Hij geeft advies hoe je de scherven weer bij elkaar kunt rapen. Hoe je kunt leren van de ervaring en waarom je de littekens van wat je is overkomen niet moet verbergen maar juist moet laten zien. In deel 3 van het boek gaat het over Bizen-yaki, de kunst van het volhouden en over het helen van een gebroken hart. In korte hoofdstukken die onderverdeeld zijn in duidelijke hapklare brokken krijg je alle verhalen en adviezen voorgeschoteld. In tegenstelling tot wat je zou verwachten bij een boek met dit onderwerp is er niets zweverigs aan. Tomas Navarro is zo helder als glas.

Soms gaat hij wat makkelijk met een probleem om. Het lijkt dan alsof hij niet kan invoelen hoe erg bijvoorbeeld een scheiding kan zijn. Of hoe erg iemand gebukt kan gaan onder het verdriet van het verliezen van een dierbare. Zijn adviezen zijn duidelijk en goed maar het is natuurlijk ook niet zo dat je een week na het verliezen van een kind de hele zaak nuchter en van een afstand kunt bekijken om vervolgens door te gaan met leven. Wat hij dan bedoelt, is dat mensen soms veel te lang blijven hangen in een verdriet of schuldgevoel en dat maakt dat het leven zwaarder is dan nodig. Hij legt ook uit hoe je jezelf uit zo'n situatie kan halen.

Of een zelfhulpboek als dit ook echt iets voor mensen kan betekenen, is geheel afhankelijk van hoe je zelf omgaat met de aangereikte informatie. Zie zo'n boek als dit als een kleine handreiking en verwacht er niet van dat al je zorgen en problemen na lezing ervan zijn opgelost. In ieder geval zet het je aan tot nadenken en dat is vaak al een hele stap.