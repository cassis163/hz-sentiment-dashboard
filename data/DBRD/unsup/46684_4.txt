'Nora’s verdwijning' (Uitgeverij De Geus) is alweer het tiende deel in de Annika Bengtzon-reeks van de Zweedse thrillerschrijfster Liza Marklund. Sinds het verschijnen van de eerste titel in 1998 is hoofdpersoon Annika sterk gegroeid, van onervaren journaliste tot de sterreporter van haar krant en de vertrouwelinge van de hoofdredacteur. Haar echtgenoot Thomas heeft zij inmiddels verruild voor de staatssecretaris van justitie, Jimmy Halenius.
In 'Nora’s verdwijning' draait het om de vraag waar Nora, de echtgenote van een voormalig parlementslid, is gebleven. Haar echtgenoot is bewusteloos aangetroffen, slachtoffer van zware marteling, maar van Nora ontbreekt elk spoor. Annika Bengtzon duikt voor haar krant in deze zaak, maar zij niet alleen. Politievrouw Nina Hoffman gaat er ook mee aan de slag. Samen lossen zij dit mysterie en tegelijk ook een twintig jaar oude zaak min of meer op. Min of meer, want uiteindelijk is de lezer beter op de hoogte, dankzij enkele vanuit de dader en het slachtoffer geschreven hoofdstukken.
In deze nieuwe Liza Marklund staat het thrillerelement (nog) minder centraal dan in de voorgaande boeken. Annika is heel erg bezig met haar privéleven. Hoe moet ze ooit een goede band krijgen met Jimmy’s dochter? En hoe moet het verder als Jimmy een baan accepteert in een ander deel van Zweden? Op haar werk krijgt ze een stagiair toegewezen. De gesprekken met hem bieden veel ruimte voor bespiegelingen over de ethiek van de pers en de sociale media.
Anders dan anders is ook dat Marklund met Nina Hoffman een volwaardige tweede hoofdpersoon invoert. We leren Nina grondig kennen in de hoofdstukken die vanuit haar perspectief zijn geschreven. Ook Annika’s ex-man Thomas krijgt veel aandacht. Hij is betrokken bij een hetze op het internet tegen Annika’s hoofdredacteur en lijkt ook verder het spoor volledig bijster.
De vernieuwingen in 'Nora’s verdwijning' pakken goed uit. Voeg daarbij de krachtige schrijfstijl en je hebt een uitstekend boek, half thriller, half roman. Zes delen van de Annika Bengtzon-reeks zijn in 2012 schitterend verfilmd. Het is dan even spannend of de papieren versie van Annika daar wel tegen bestand is. Maar er hoeft geen misverstand over te bestaan: ook in dit tiende deel blijft Annika Bengtzon een van de boeiendste personages uit de Zweedse misdaadliteratuur.