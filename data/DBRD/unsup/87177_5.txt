Reacher is in de loop van de jaren een vriend geworden. Een, die ik graag zie. En het is goed om weer van hem te horen. Hij is rechtdoorzee, sterk en ziet er goed uit. Veel vrouwen vallen voor hem, maar hij blijft nooit, hij gaat altijd verder. Nadat hij uit het leger weggegaan is heeft hij geen vaste woon- en verblijfplaats meer. Hij koopt kleren die hij een paar dagen draagt en koopt dan weer nieuwe en de oude kleren gooit hij weg.
Hij is op de kamer van zijn nieuwste vriendin als hij op de televisie hoort dat James Barr gearresteerd is. Hij zou vijf mensen vermoord hebben.
Reacher is er vast van overtuigd dat dit de waarheid is omdat James Barr in het verleden niet bepaald brandschoon is geweest en door omstandigheden de dans ontsprongen is. Reacher vertrekt onmiddellijk naar de woonplaats van James Barr. Daar aangekomen hoort hij dat de dader in coma is geslagen tijdens zijn verblijf in de gevangenis. Tijdens het verloop van het onderzoek gaat Reacher twijfelen, vooral omdat er ook een Russische groepering bij betrokken blijkt te zijn. Uiteindelijk wordt de zaak opgelost en gaat Reacher weer verder.
Het verhaal is niet rechtlijnig, nee, het gaat telkens een andere kant op. De verrassingen zijn niet te tellen. Maar één ding is zeker: Reacher krijgt weer vrouwelijk gezelschap. Het einde van het boek in onvoorspelbaar. Ik was geheel op het verkeerde been gezet. De karakters zijn goed beschreven en levendig. Ik zag het verhaal voor me en ik vond het erg leuk om weer een boek te lezen met Reacher in de hoofdrol. Ik vond dit het beste boek over Reacher tot nu toe.