Een literaire ontdekking: Julian Barnes. Ik las lang gelden zijn 'Geschiedenis van de wereld in 10½ hoofdstuk'. Daarna heb ik hem niet langer gevolgd. Nu lees ik 'Alsof het voorbij is' en 'Hoogteverschillen'. Vooral deze laatste titel, een wonderlijke samenvoeging van essays en memoires, maakte een verpletterende indruk.
Barnes voegt in dit boek de geschiedenis van de pioniers van de ballonluchtvaart samen met een ijzingwekkend verslag van de periode die volgde op het overlijden van zijn vrouw. Door de vederlichte ironie waarmee Barnes de ballonvaarders beschrijft en de bijzonder scherpe blik waarmee hij het zware onderwerp van zijn rouwperiode weergeeft creëert Barnes een literaire vorm die ik nog niet eerder tegenkwam. Virtuoos vlecht Barnes bepaalde, steeds terugkerende motieven, door de drie hoofdstukken. Hij voegt daarmee onwaarschijnlijke onderwerpen samen. Het laatste hoofdstuk raakt je als een mokerslag.