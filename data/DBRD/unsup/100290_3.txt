Maria is 27 jaar werkt in een supermarkt en woont nog bij haar ouders. Ze is vroeger veel ziek geweest en daarom woont ze nog niet op zichzelf. Door het meemaken van een traumatische ervaring komt bij Maria het besef dat het leven zo voorbij kan zijn. Ze neemt vakantie op en gaat alleen op reis. Tijdens deze reis worden er geheimen van haar familie onthuld en Maria besluit haar leven drastisch om te gooien. Ze gaat haar eigen leven leiden, zonder haar ouders. Samen met Peter, die ze tijdens de reis heeft ontmoet, begint ze een herberg. Maar het verleden blijft haar achtervolgen.

‘Maria is niet ongelukkig, ze leidt gewoon een simpel leven.’

Echt waar is een boekje bestaande uit 97 bladzijden en het verhaal is verdeeld in vier delen.
Een makkelijk te lezen verhaal door de redelijk simpele schrijfstijl en door het geringe aantal bladzijden heb ik dit boek in een uurtje uitgelezen. De geheimen die onthuld worden zetten het leven van Maria behoorlijk op zijn kop en in een korte tijd maakt ze heel veel mee. Alle gebeurtenissen worden in een snel tempo verteld vanuit het perspectief van Maria, in de eerste persoon. Diverse thema’s zijn een onderdeel van het verhaal, de één meer uitgediept dan de ander.

‘Mijn ouders waren andere mensen dan ik had gedacht.’

Gewoon een leuk verhaal om te lezen met een verrassend eind. Op zich zit Echt waar goed in elkaar en is de hoofdpersonage redelijk goed uitgewerkt. Maar toch mag er nog wel wat bijgeschaafd worden, dit betreffende de schrijfstijl en het verhaal mag breder uitgewerkt worden. De potentie is zeker aanwezig en ik denk ook dat de schrijfster meer in haar mars heeft dan wat ze nu laat zien met dit verhaal.