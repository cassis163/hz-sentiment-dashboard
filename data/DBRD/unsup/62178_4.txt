Recensie de dodenstoel
(Niemand is onschuldig, we hebben allemaal onze rol te spelen)

De dodenstoel is het debuterende boek van de schrijver Johan Andersen. Het is een thriller die je vanaf pagina een al niet meer loslaat. Door de prettige schrijfstijl en de goed beschreven wereld heb je het gevoel alsof je met veiligheidsadviseur Hamer en inspecteur Neli samen opzoek gaat naar de oplossing van deze gevaarlijke zaak.

Het boek wordt geschreven vanuit twee perspectieven. Het perspectief van Hamer, een mysterieuze man die voor een geheime dienst werkt, en het perspectief van Neli Parka, een vrouw die leeft voor de misdaad. Doordat beide verschillende visies hebben is het een mooie toevoeging aan het verhaal, wat het verhaal meer diepgang geeft.

Het boek begint bij de bloederige moord op een commando officier. Het is geen gewone moord, en er zijn verschillende factoren die Hamer en inspecteur Neli niet kunnen plaatsen. Als er dan ook nog een enveloppe met foto’s, een brief en een link naar een geheime website wordt gevonden met de tekst ; ‘pas als mijn wraak compleet is, stop ik met moorden’, begint de race tegen de klok. Al snel komen ze erachter dat deze zaak groter is dan ze ooit hadden kunnen verwachten en dat deze moordenaar nog wel eens de meest meedogenloze moordenaar van Nederland zou kunnen zijn.

Ik vond het verhaal zelf van begin tot eind spannend. Het boek greep me echt en ik hoopte dat deze moordenaar gevonden zou worden. Tot s’ avonds laat leefde ik mee met de emoties van inspecteur Neli en genoot ik van de mysterieuze kant van Hamer. Ook zaten er een paar verassende wendingen in het boek, die ik niet had zien aankomen. Daardoor was het verhaal niet te voorspelbaar en hield het mijn aandacht vast.
Wat ik ook gaaf vind is dat dit verhaal zich afspeelt in Nederland. Vaak vinden dit soort boeken met grote misdrijven plaats in grotere landen en voelt het als ver weg. Johan Andersen heeft het voor elkaar gekregen deze grote moorden en harde misdrijven een realistische plaats te geven in ons kleine Nederland.

Tot slot hoop ik meerdere boeken te lezen te krijgen over inspecteur Neli Parka en en Hamer. Het is een duo dat het beste en het slechtste uit elkaar haalt. Een heerlijk duo, waar nog veel meer verhaal in zou kunnen zitten. De tijd zal zien of er een toekomst is voor dit duo, maar ik hoop van wel.