Staalhart
Acht jaar is David, als hij zijn vader voor zijn ogen gedood zien worden door een Epic. Maar hij ziet nog iets, de Epic Staalhart is gewond, hij is dus kwetsbaar.
David weet te ontsnappen aan Staalhart en is daarna tien jaar bezig met overleven met maar één doel: Wraak nemen op Staalhart.
Dan krijgt hij zijn kans, hij weet aansluiting te vinden bij “de Wrekers”, een groep mensen die Epics aanvallen en doden. Maar een Epic als Staalhart aanvallen en doden, dat is onmogelijk… toch?

Een wereld, zo anders als waar we nu in leven, met mensen die zijn zoals wij, met hun onzekerheden, wensen en wil tot overleven. Een wereld van staal, een sfeer van angst, maar ook strijders tegen het nieuwe gezag.
Naast David spelen er een aantal bijzondere persoonlijkheden mee, elk met hun eigen verhaal en geheim. Ze zullen moeten samenwerken, maar kunnen ze elkaar vertrouwen?

Een fantasy verhaal dat vanaf de eerste pagina boeit, vol spanning en avontuur, met vaart geschreven. Vol technische snufjes die passen bij de nieuwe tijd in combinatie met het ‘ouderwetse’ vluchtwerk en de vele explosies. En met een paar interessante plot-twists is het een boek dat uitnodigt om door te lezen tot het einde, om daarna verder te willen lezen in het tweede deel.

Staalhart is deel één van een trilogie, waarbij dit deel een afgerond verhaal heeft met een duidelijk lijntje naar het tweede deel: “Vlammenwerper.”