Achterflap

Ieder mens heeft een duistere kant. Zo ook Anne, Nederlands populairste televisiepresentatrice en journaliste. Als ze haar grote liefde - en daarmee haar droom - dreigt te verliezen en het verdriet hierover breed wordt uitgemeten in de pers, moet ze alles op alles zetten om niet ook nog door haar vrinden, familie en eigen verstand in de steek gelaten te worden.

Huidpijn is het meest rauwe, pijnlijke en schurende boek van Saskia Noort tot nu toe, een boek dat je niet zomaar weglegt en dat nog dagen nadreunt. Saskia Noort weet opnieuw als geen ander een hedendaags tijdsbeeld te vangen, met treffende beschrijvingen van onder andere het BN'erschap, het hebben van een kinderwens en het leven in de schaduw van een verslaafde.

Auteur

Saskia Noort is geboren in 1967 en is een van Nederlands bekendste thriller auteurs. In totaal verkocht zij al 2,7 miljoen exemplaren van haar thrillers. Saskia Noort debuteerde met het boek Terug naar de kust. Elke maand schrijft zij een column in het blad Linda. Een aantal thrillers van Saskia Noort zijn verfilmd.

Mijn mening

Zodra dit boek uit kwam, rende ik naar de winkel om een exemplaar te kunnen aanschaffen.

"Daar hou ik van. Een man die weet wat hij wil. Die mijn hand pakt, me meeneemt en vertelt hoe we samen verdergaan. Sam leek zo'n man. Al was hij acht jaar jonger, hij sprak vol zelfvertrouwen. Het was onmogelijk nee tegen hem te zeggen."

In het boek volgen we Anne, een succesvolle televisiepresentatrice die alles voor elkaar lijkt te hebben: Een goede baan, een man en een kinderwens waaraan gewerkt wordt. Totdat haar man Sam ineens bedenkt dat hij dit allemaal niet meer wil. Hij heeft gevoelens voor een ander. De kinderwens van Anne valt in duigen. Wanneer ook haar baan nog eens op de tocht komt te staan, dreigt ze de controle totaal kwijt te raken. Bij wie kun je aankloppen? Wie kun je nog vertrouwen?

In het verleden heb ik een enkel boek gelezen van Saskia Noort. Deze beviel mij wel aardig. Dit boek sprak mij direct aan. Het boek krijgt de stempel het meest rauwe, pijnlijke en schurende boek tot nu toe geschreven door Saskia Noort. Ik hou wel van verhalen die gewoon to the point zijn. Zeg wat je denkt en voelt, dus dit boek leek mij op het lijf geschreven. Qua grofheid viel het mij tegen. De schrijfstijl is mijns inziens nog steeds netjes en correct met hier en daar een 'vies' woord, maar dit mag geen naam hebben. Van mij had dit wel wat explicieter gemogen.

Het behandelt meerdere hedendaagse thema's welke naadloos in elkaar over vloeien. Ook de verwijzingen naar huidige BN'ers vind ik echt leuk en origineel. Hierdoor voel je je betrokken en voel je herkenbaarheid.

"Humberto stapt binnen, strak in het pak en glunderend van oor tot oor. 'Wat fijn dat je bij ons aan tafel wilt komen. Ik ben een groot bewonderaar, maar dat wist je al'."

Wat ik een sterk punt vind aan dit boek, is dat het hoofdpersonage niet de hemel in wordt geprezen. Anne blijkt een vrouw met een vervelend verleden die haar nog steeds achtervolgt, gecombineerd met haar eigen gevormde imperfecties. Hierdoor wordt zij een tastbaar en herkenbaar personage die zorgt voor een gevoel van verbondenheid. Ik leefde vreselijk met haar mee en hoopte op niks anders dan een goed einde.

De spanning in het boek wordt prima opgebouwd, en heeft een vreemde twist die je pas aan het einde kan verklaren. Super gedaan. Niks is minder vervelend als een voorspelbaar plot.

Huidpijn is een 'catchy' thriller en zeker 'movie material'.

Huidpijn

ISBN: 9789026331398. Uitgeverij: Ambo Anthos. Verschijningsjaar: 2016. Aantal pagina's: 283.