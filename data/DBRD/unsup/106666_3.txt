Nierika-Namasté de Wit solliciteert op een vacature van persoonlijk assistent voor de wereldberoemde trance-dj Wessel Quist, bijnaam Q. Tot haar verrassing wordt ze aangenomen en krijgt een proeftijd van 30 dagen die ze onder alle omstandigheden geacht wordt uit te dienen. Nierika-Namasté ‘bekt’ niet zo lekker dus dat veranderd al snel in Nina.
Q heeft het razend druk met allerlei optredens nationaal en internationaal. Hij vliegt de hele wereld over en heeft een overvolle agenda. Nina is daar om dit in goede banen te leiden en Q staat er op dat zij zoveel mogelijk met hem mee de wereld over reist.
Hoe hard Nina ook probeert niet verliefd te worden op haar baas en hem bovenaan haar gevarenlijst te zetten, iedere keer dat Q nog maar tegen haar praat valt ze al in katzwijm voor hem.
Wat volgt is een enerverende maand waarin Q en Nina beiden hun eigen grenzen regelmatig overgaan.

Mijn mening:
Zin beslaat 30 hoofdstukken en een epiloog. En deze dertig dagen lopen gelijk met de proeftijd van Nina.
Na het lezen bleef ik zelf wel met een paar vragen zitten. Dat maakte voor mij het verhaal niet helemaal af. Wellicht dat deze vragen beantwoordt gaan worden in deel 2. In verband met spoiler gevaar zal ik deze vragen niet hardop stellen.
Zin heeft een kaft die aantrekt in de boekhandel. Wit met zwart en de afstekende kleur groen. Een mooie simpele uitstraling zonder poespas. Ik hou daar wel van. De titel Zin kan door mij maar op één manier verklaard worden. Zeker door de ondertitel ‘Mijn maand met Q’ kan Zin door mij alleen in verband worden gebracht met de onverzadigbare seksdrive van Q.
Zin mag eigenlijk in geen enkele vakantiekoffer ontbreken. Heerlijk voor een paar uur leesplezier aan de rand van het zwembad, op het strand, in de tuin of op het balkon.
Zin is deel 1 van een trilogie. Lief verschijnt in augustus en Ziel zal vanaf oktober verkrijgbaar zijn.


Deze review verscheen als eerste op mijn eigen boekenblog