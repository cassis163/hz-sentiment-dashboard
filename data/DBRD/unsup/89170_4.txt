Over David Baldacci hoeven we hier eigenlijk niets meer te zeggen. Alles wat hij schrijft is even spannend, goed doordacht en fantastisch neergezet.

Will Robie verdient al jaren zijn brood met het in opdracht van een schimmige, maar bij zijn weten gesanctioneerde, organisatie. Net als hij denkt dat hij maar eens een wat meer normaal leven moet gaan leiden, gaat zijn opdracht volkomen de mist in. In plaats van jager, is hij nu de prooi. Op zijn vlucht kruist hij het pad van Julie Getty, een veertienjarige die vlucht voor de moordenaar van haar ouders. De derde partij in dit verhaal is Special Agent Nicole Vance, die al snel verdenkingen begint te koesteren. Hebben beide zaken met elkaar te maken en zo ja, waarom? Wie is het belangrijkste doelwit, Will of Julie?

Een echte fan leest natuurlijk alles van Baldacci. In dit verhaal is de interactie tussen Will en Julie het hoogtepunt van het verhaal. Scherpe dialogen, schitterende karaktertekening en een bijzonder verrassend plot zijn al bijna standaard in de boeken van Baldacci. In THE INNOCENT wordt een extra dimensie toegevoegd door het grote verschil tussen de geharde moordenaar en de iets te wereldwijze tiener. De verhouding tussen de drie hoofdpersonen ontwikkeld zich langzaam tot een meer persoonlijke, gelukkig zonder dat het een kleffe bedoening wordt.
Het is bijna onbegrijpelijk, maar Baldacci schijnt met elk boek toch nog steeds net iets beter te worden. (Door: Jannelies Smit)