Van Uitgeverij Fontein kreeg ik vorige week het boek ‘Samen’ van Julie Cohen.

Het verhaal gaat over Robbie en Emily: een stel dat eigenlijk niet samen kan zijn. Robbie en Emily hebben namelijk een groot geheim. Het bijzondere van ‘Samen’ is dat het verhaal niet begint bij het begin, maar juist bij het einde. De lezer wordt vervolgens in vijf delen verder terug in de tijd genomen. In elk deel staat een periode uit het leven van Robbie en Emily centraal waarin de relatie tussen de twee én hun grote geheim steeds een stukje duidelijker wordt…

Het lezen van ‘Samen’ is een unieke ervaring. De omgekeerde volgorde van het verhaal zorgt voor een enorm intense spanningsopbouw. Alle gebeurtenissen uit de vijf delen geven de lezer telkens weer nieuwe inzichten. Hierdoor verveelt het verhaal geen moment en blijft het spannend en onvoorspelbaar. Het einde, waarin het grote geheim wordt onthuld, is op zijn zachts gezegd eveneens onvoorspelbaar te noemen. Misschien is een term als onwaarschijnlijk zelfs van toepassing. Dit komt doordat je door de verschillende keuzes van Robbie en Emily in de loop van het verhaal een heel ander einde zou verwachten. Dit is dan ook zeer verrassend, hoewel het niet door iedereen zal worden gewaardeerd.

Dit neemt niet weg dat ik ‘Samen’ met ontzettend veel plezier heb gelezen. Ik heb genoten van de vlotte schrijfstijl van Cohen, haar passende beschrijving van details en de manier waarop ze de gevoelens van de hoofdpersonages overbrengt. De originele opbouw en prettige vormgeving zorgen er bovendien voor dat het boek prettig en snel leest. En misschien wel het belangrijkste: het verhaal blijft in mijn hoofd zitten (ook nu nog). Vier sterren!