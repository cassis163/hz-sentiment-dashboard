Vriendinnen werd geschreven door Tille Vincent. Tille Vincent, uit Borgerhout, schrijft boeken in heel wat genres voor kinderen en volwassenen. De boeken van CODE 37 zijn ook door haar geschreven. Dit boek is geschreven als vervolg op de gelijknamige serie op de Belgische tv-zender één.

Over de tv-serie
Eva verhuist samen met haar moeder en vader van Werchter naar Heverlee, haar vader hoopt daar directeur te kunnen worden in een school. Wanneer ze aankomen in Heverlee blijkt dat hun buurmeisje dezelfde leeftijd heeft als Eva. Ze zijn dan beiden 18 jaar oud.
Het begin van deze serie speelt zich af aan het einde van Wereldoorlog II. Nel en Eva gaan samen naar het bevrijdingsbal, sedertdien zijn ze vriendinnen. De serie vertelt het levensverhaal van deze vriendinnen: Eva trouwt met Peter, gaat op huwelijksreis naar het Zwarte Woud, en krijgt drie kinderen: Carine, Ben en Laura. Later in de serie gaan Eva en haar man, Peter, uit elkaar. Nel trouwt pas op latere leeftijd met Herman en kan geen kinderen meer krijgen door een eerdere abortus. Ook Eva vindt een nieuwe partner, Edelhart. Beide dames verliezen later in de het verhaal hun partner. Wanneer Eva en Nel samen naar het Zwarte Woud gaan, loopt het mis. Ze krijgen ruzie.
De tv-serie eindigt met de twee bejaarde vrouwen die elkaar, en hun vriendschap, teruggevonden hebben in het bejaardentehuis. Het boek, Vriendinnen, is een vervolg op de gelijknamige tv-serie op één.
De serie was populair onder de één-kijkers. Tien zondagavonden lang kropen de kijkers massaal voor de buis om het levensverhaal van Eva en Nel te volgen.


Het boek kan je opdelen in vier grote delen: Het verzoek van Eva, Het dagboek en de brieven, Het geheim van Eva en Nel en Eva’s biecht.

Het verzoek van Eva
Na Nel is nu ook Eva gestorven. Eva heeft twee brieven achtergelaten bij een verzorgster. Eén brief is voor haar kinderen Carine, Ben en Laura. De andere brief mag de verzorgster, Eva Decreane, pas voorlezen op Eva’s begrafenis. Eva’s kinderen hebben het hier zeer moeilijk mee. Deze tweede brief is Eva’s biecht.
Het dagboek en de brieven
Terwijl Carine en Ben bezig zijn met hun drukke leven snuistert Laura in het dagboek van haar moeder, zo krijgt ze een betere kijk op wie haar moeder was in haar jonge jaren. Ook Laura’s dochter, Jantien, heeft nieuws voor haar moeder.
Ondertussen krijgt Carine een map met brieven en andere documenten in haar handen. Deze brieven heeft haar moeder ooit ontvangen, maar er zitten ook kladjes van brieven die ze zelf schreef in de map. Carine krijgt een beter beeld van het leven van haar moeder voor en na haar huwelijk.

Het geheim van Eva en Nel
Eva en Nel delen een groot geheim, maar tot op heden weten de drie kinderen nog steeds niet wat dit geheim is. Carine vreest dat dit geheim bloot gelegd zal worden tijdens de begrafenis van hun moeder. Zou Eva Decraene, de verzorgster, deze biecht van hun moeder voor een volle kerk moeten voorlezen?

Eva’s biecht
Voor Ben en zijn partner Bart heeft Eva nog een andere brief achtergelaten. Hier staat een speciale opdracht in voor Ben en Bart, Ben is vastbesloten om deze opdracht van zijn moeder uit te voeren.
Ook vindt hier de ontknoping plaats: De dag van de begrafenis is aangebroken en de drie kinderen gaan met een bang hartje der kerk binnen. Wordt de tekst die de verzorgster zal voorlezen een publieke biecht?

Vriendinnen is een boek dat je het liefst in één keer uit wil lezen en dat je graag nog een keertje opnieuw wil lezen. Je wordt volledig meegenomen in het verhaal en kruipt in de gedachtegang van de personages. Het sluit volledig aan bij de serie en door de brieven en het dagboek van Eva krijgen we flashbacks uit de serie die voor de kijkers herkenbaar zijn en voor degenen die de serie niet zagen een diepgaander beeld geeft.
Het boek is in een vlotte taal geschreven, wat het aangenaam maakt om het te lezen. Ik lees heel graag verhalen die aansluiten bij een tv-serie omdat ik me zo een beeld kan vormen van de personages zoals ze werkelijk zijn. Ikzelf vind dit boek een absolute aanrader, zeker voor diegenen die graag naar de tv-serie keken.