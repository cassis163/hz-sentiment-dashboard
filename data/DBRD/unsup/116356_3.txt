Kies voor mij van de Belgische Stefanie van Mol is het eerste deel uit de Full Moon serie die ze heeft geschreven over de Belgische fictieve band Full Moon. Kies voor mij en Kies voor ons is een tweeluik binnen de Full Moon serie waarbij het verhaal van het eerste bandlid vertelt wordt.

Kies voor mij vertelt het verhaal van Jonathan. Jonathan werd reeds op jonge leeftijd gedwongen om harde keuzes te maken: Muziek of zijn familie. Tot op de dag van vandaag heeft hij nog steeds geen spijt van zijn keuze voor muziek. Hij had gezworen om zich nooit meer emotioneel te binden aan anderen, maar wanneer een knappe zwartharige dame letterlijk in zijn armen valt, is hij op slag verloren. Hij wil haar en doet alles wat in zijn macht ligt om haar voor zich te winnen. Deze zwartharige dame is Camille. Camille gaat net voor haar studies beginnen met haar beste vriendin Karen op vakantie naar de kust. Daar laat ze zich volledig gaan en belandt op een rockconcert van Full Moon. Het is voor haar het eerste bezoek aan een rockconcert. Al vanaf de eerste blik is ze helemaal in de ban van Jonathan alias Sticks, de drummer van de groep. Wie had ooit gedacht dat haar leven zo zou veranderen?

De cover van Kies voor Mij toont een getatoeÃ«erde man met ontbloot bovenlichaam. Alles aan deze man doet vermoeden dat het een afbeelding is van de hoofdpersoon Jonathan. Het boek is romantisch, muzikaal en een tikje erotisch wat ook aansluit bij de beeltenis op de cover.

Het boek is geschreven vanuit twee personage-perspectieven, je wisselt per hoofdstuk tussen Camille en Jonathan die door het boek heen hun gevoelens voor elkaar, hun familie en hun toekomst uit moeten zien te vinden. Beide personages vertellen hun verhaal vanuit het ik-perspectief. Het boek is hierdoor redelijk eenvoudig geschreven en leest vlot weg. Je merkt dat Stefanie van Mol een Vlaamse auteur is, op momenten kom je Vlaamse uitspraken tegen die voor een Nederlandse lezer anders zijn, al zijn ze wel goed te lezen en te begrijpen. Door het wisselen van perspectief houdt het verhaal de aandacht vast en ben je naarmate het boek vordert benieuwd naar hoe het afloopt. Niet alleen de hoofdpersonen, Camille en Jonathan, worden uitgewerkt met een achtergrondverhaal. Ook bijpersonages zoals Karen en Mike krijgen een gezicht van de schrijfster en spelen een belangrijke rol in de ondersteuning van de hoofdpersonen.

Het plot was niet heel uniek: meisje en jongen ontmoeten elkaar, raken elkaar kwijt en vinden elkaar weer terug. De setting ben ik nog niet eerder tegen gekomen in een boek, de sfeer en thematiek rondom de rockscene zijn goed vastgelegd en geven uitleg aan de motivatie van de hoofdpersonen. Het boek was technisch niet het beste boek wat ik heb gelezen maar was ondanks dat erg vermakelijk en leuk om te lezen. Stefanie van Mol laat je aan het einde van het boek achter met een hartbrekende cliffhanger. Gelukkig voor de lezers is het tweede deel in dit tweeluik over Jonathan en Camille ook beschikbaar.

Met dank aan Dutch Venture Publishing voor het ontvangen van dit boek in ruil voor mijn eerlijke recensie.