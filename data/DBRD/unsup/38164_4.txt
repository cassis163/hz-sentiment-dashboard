'Nooit meer te druk'. Alleen deze titel maakte al nieuwsgierig naar dit boek. Als een behoorlijk perfectionistisch persoontje die alles zo goed mogelijk wil doen en ook zoveel wil doen, kom ik regelmatig tijd tekort. Dit boek zou een verandering betekenen en de nodige handvatten geven om eindelijk eens quality time over te houden. Hoopvol ben ik gaan lezen…

Het eerste dat mij opviel toen het boek binnenkwam dat het een behoorlijke dikke pil was. Mooi vormgegeven, dat wel, maar bij zulke dikke boeken ben ik al gauw bang dat er teveel overbodige informatie instaat. Maar dit is naderhand ontzettend meegevallen. Het boek bevat drie delen: Beheersing, Onderscheiding en Betrokkenheid. Door diverse voorbeelden te geven laat de auteur verschillende mogelijkheden zien om je leven op een positieve manier te veranderen. Door inzicht te geven en tools aan te reiken.

‘We zullen moeten leren accepteren dat we niet alles kunnen doen en dat we dat ook niet zouden moeten willen.‘

'Nooit meer te druk', een opgeruimd hoofd in een overvolle wereld, laat in eerste instantie overduidelijk een aantal feiten zien die voor iedereen wel herkenbaar zijn. De controle willen houden, door de een geldt dit meer dan voor de ander, maar iedereen heeft dit wel in zich. Ook het feit dat tegenwoordig de sociale media veel van onze aandacht opslokt. Soms tot het verslavende toe. We zijn bang iets te missen. En wat dacht je van de computer, ook deze heeft een grote rol in ons leven gekregen. Wat bijvoorbeeld voor mij heel herkenbaar was, was de afhandeling van mijn e-mails. Tot voor kort had ik constant mijn laptop voor mij staan met het mailprogramma continu geopend. Voor veel mensen fijn dat ik mijn mails snel beantwoord, maar zou het heel erg zijn als ik dit minder snel doe? Proef op de som nemend door regelmatig de laptop gewoon uit te doen of in ieder geval het mailprogramma merkte ik dat het weinig verschil maakte. Behalve voor mij dan, want ik werd niet meer continu afgeleid waardoor dingen bleven liggen. En of ik nu elk uur vijf minuten bezig ben met mails beantwoorden of een paar keer per dag bijvoorbeeld een kwartier, aan de andere kant van de lijn maakt het ze niets uit, als je maar antwoord. Maar ook betreffende andere dingen die op je to-do-lijstje staan. Is het nou echt zo’n ramp als je dit niet meteen uitvoert, maar dit verspreid in een te overzien tempo? Bovenstaand is maar een klein voorbeeld, in dit boek zal je nog veel meer herkenbare voorbeelden tegenkomen met de nodige tips om verandering in je (te) drukke leven te brengen.

‘Om je eigen weg te volgen moet je in jezelf geloven. Er zullen moeilijkheden op je pad komen waar je nu nog geen idee van hebt maar je moet geloven in jezelf en vasthouden aan dat ene denkbeeld: je zult alles aankunnen.‘

Het lezen van 'Nooit meer te druk' heeft mij duidelijk gemaakt dat ik echt wel een beetje een controlefreak ben en dat ik moet leren regelmatig even los te laten. De handvatten die de auteur hiervoor aanreikt zijn zeer nuttig waardoor je ook durft los te laten en jezelf durft open te stellen voor verandering. De voorbeelden die de auteur aangeeft, ook vanuit zijn eigen ervaring, zijn herkenbaar en zetten tot nadenken. Interessant om te lezen en om tot nieuwe inzichten te komen. Voor iedereen, wat je ook in het dagelijks leven doet, is er een goede lering uit dit boek te halen, alleen je moet wel durven. Durf keuzes te maken. Neem de tips van Tony Crabbe ten harte en ga ook voor dat opgeruimde gevoel in je hoofd, het zal een heleboel rust in je leven gaan geven. En…niemand is perfect toch?