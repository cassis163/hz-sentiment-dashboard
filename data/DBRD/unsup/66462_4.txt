Rechercheur Helen Grace wordt geconfronteerd met een heftige moordzaak. Op een dag wordt Amy, een vermist meisje, sterk vermagerd teruggevonden. Ze verteld dat ze haar vriend Sam vermoord heeft. Uit haar verhaal blijkt dat Amy en Sam door een vrouw verdoofd zijn en in een diep en droogstaand zwembad zijn gegooid, met alleen een pistool en de opdracht: “De één leeft, de ander sterft. Kies maar”. Als geliefden is dit een onmogelijke opgave, dus lange tijd probeerden de twee te ontsnappen en hadden de hoop teruggevonden te worden. Wanneer ze beiden erg verzwakt zijn bepaalt het lot dat Amy Sam vermoord en Amy wordt vrijgelaten.

Helen Grace staat voor een onmogelijke opgave, want er zijn weinig aanwijzingen om de vrouw die dit alles op haar geweten heeft te vinden. Niet lang na het eerste drama, worden twee mensen onder dezelfde omstandigheden opgesloten, dit keer twee collega’s, waarvan één de opsluiting overleefd. Helen staat voor een raadsel, er is weer een vrouw die de mannen heeft opgesloten, maar de gegeven beschrijvingen geven geen aanknopingspunten om de zaak op te lossen.

Helen gaat samen met de andere rechercheurs op zoek naar de dader en zoekt elk aanwijzing tot op de bodem uit. Toch komt alles ineens wel heel dichtbij als blijkt dat alle slachtoffers zijn terug te herleiden naar haarzelf. Ook binnen het politiebureau wordt ze op de proef gesteld als blijkt dat iemand gegevens heeft gelekt naar een verdachte.

Iene Miene Mutte is een bloedstollende thriller, die je moeilijk aan de kant kan leggen. Deze meeslepende thriller is vlot en beeldend geschreven. Het boek bestaat uit korte hoofdstukken en is geschreven vanuit verschillende perspectieven. De hoofdstukken eindigen vaak in cliffhangers, die een paar hoofdstukken later weer opgepakt worden, waardoor de spanning voortdurend aanwezig is.

De schrijver heeft veel informatie in zijn boek willen stoppen en het is de vraag of alles relevant is voor het verhaal en iets toe te voegen heeft, zoals de hoofdstukken waarin een vrouw SM-seks heeft. Het slot van het boek is wat snel en had wat mij betreft meer aandacht mogen krijgen, zoals de psychologie achter de daden van de moordenaar. Deze minpunten doen weinig af aan het boek, het is een zeer spannend boek dat je van begin tot eind vasthoudt.

Ik kan niet wachten om de vervolgdelen van deze serie over Helen Grace: Piep zei de muis en Pluk een roos ook te lezen. Daarnaast heb ik de aankondiging gezien dat deel 4 Klikspaan ook in de maak is, voorlopig kunnen we dus nog blijven genieten van de schrijfkunsten van M.J. Arlidge en de avonturen van Helen Grace!