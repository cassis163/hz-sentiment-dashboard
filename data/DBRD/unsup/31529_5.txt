Wat een indrukwekkend, verrassend en vooral origineel boek! Een echte John Boyne.
Door het boek binnen 18 uur uit te lezen (voor een leesrace) was het verhaal natuurlijk perfect te volgen en bleef de akelige en soms droevige sfeer ervan echt bij me hangen. Voor even waande ik me op de berg, samen met Pierrot die in zijn jonge leven zoveel voor zijn kiezen krijgt...

In eerste instantie leek 'De jongen op de berg' een typisch klassiek verhaal over een jongen die wees wordt en vervolgens wordt opgevangen door een onbekend familielid ergens ver weg. Gelukkig hebben we hier te maken met, naar mijn mening, een van de beste auteurs van dit moment en zorgt Boyne voor een zeer verrassende wending in het verhaal. Ik zag hem in elk geval niet aankomen.

De auteur weet je als lezer van meet af aan te boeien en weet de tijdsgeest en de daarbij horende sfeer perfect weer te geven. Er sluimert iets vanaf de eerste pagina waardoor je wordt meegevoerd naar vroeger tijden en het boek niet meer weg wilt leggen. John Boyne neemt je mee in de gevoelens en gedachten van zijn hoofdpersoon waardoor je als lezer met hem mee groeit en ondanks alles een zekere sympathie voor hem blijft voelen.

Wat mij betreft is 'De jongen op de berg' een prachtige aanvulling op het oeuvre van John Boyne en een echte aanrader voor iedereen die even wil ontsnappen naar een andere wereld. Ik heb ervan genoten!