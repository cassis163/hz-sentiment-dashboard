Een verontrustende doofpotcultuur. Hoogoplopende frustraties, een college dat geheime besluiten neemt en compromitterende informatie laat verdwijnen, telefoongesprekken met inwoners die stiekem worden opgenomen, huisadvocaten die liegen voor de rechter. Het is in Bloemendaal allemaal aan de orde van de dag. Tal van burgemeesters, wethouders en raadsleden zijn de afgelopen jaren dan ook gekomen en weer vertrokken.

“Ik dacht hoe verbijsterend opportunistisch de coalitieonderhandelingen waren verlopen. Terwijl Heukels vlak voor de verkiezingen nog vurig had verklaard dat hij de macht van de VVD wilde breken en daarom nooit ging samenwerken met de VVD, was zijn gedroomde coalitie met D66 en GroenLinks meteen mislukt.”

In 2014 komt Marielys Roos dankzij voorkeursstemmen in de raad van Bloemendaal. Een taak waaraan zij vol enthousiasme en het idealisme begint. Zij komt echter terecht in een beerput die zijn weerga niet kent.

In een langslepende onroerend goedzaak neemt Roos het op voor een aantal inwoners waarbij zij het officiële gemeentestandpunt weerspreekt. De burgemeester doet aangifte tegen haar, wegens vermeend ‘lekken’ van geheime informatie. Roos wordt veroordeeld en heeft sindsdien een strafblad. In het beroep dat zij aantekent, lijkt het gemeentebestuur opnieuw ontlastend bewijsmateriaal achter te houden.

“Interne correspondentie was bedoeld voor overleg tussen ambtenaren onderling. De ambtenaren bevestigden dat correspondentie van de harde schijf was verwijderd. Iemand van de ICT-afdeling van de gemeente legde uit dat mails na enkele jaren werden vernietigd.”

Natuurlijk weten wij allemaal dat er in de Haagse politiek heel wat gelieg, gedraai en achterkamertjesoverleg plaatsvindt. Roos toont, middels haar boek, aan dat ook uit de gemeentelijke politieke beerput een weerzinwekkende stank voort kan komen.

Op uiterst eerlijke en transparante wijze doet Roos gewag van haar eerste raadsperiode. Uitsluitend omdat zij zich niet wil conformeren aan het ‘old school network’ en zich niet de mond wenst te snoeren wanneer zij haar standpunten verdedigt, wordt zij behandeld als paria en wordt er dus zelfs –op oneigenlijke gronden- een rechtszaak tegen haar aangespannen.

De situatie in Bloemendaal lijkt extreem, maar is exemplarisch voor veel gemeenten in Nederland. In elke tijd zou dit als zorgwekkend worden beschouwd, maar in de huidige tijd, waarin de taken en verantwoordelijkheden van gemeenten enorm zijn toegenomen, helemaal.

“Na de eerste bespreking met mijn advocate had ik mij gestort op de inhoud van het dossier van mijn strafproces. Het proces-verbaal van de aangifte van Nederveen was het eerste dat ik bestudeerde. Toen ik las wat hij justitie had verteld, was het alsof hij vanuit het politieke isolement waarin hij was terechtgekomen zijn armen naar mij uitstrekte. Zodat hij mij kon meesleuren in zijn eigen tragische ondergang.”

‘Alles is hier geheim’ is een boek dat je ademloos en verbijsterd achterlaat. De inhoud van het relaas is schokkend en nauwelijks te bevatten. Roos weet dit echter ook nog eens uiterst helder te vertellen en legt daarbij een bovengemiddeld goede schrijfstijl aan de dag. Wanneer Roos het politieke slagveld werkelijk beu is, hoeft zij wat mij betreft niet lang na te denken over een volgende stap in haar carrière…

Chapeau voor het feit dat Roos, tegen de stroom in, stelling koos en in haar boek haar transparante en ontluisterende verhaal doet. ‘Alles is hier geheim’ is interessant voor iedereen die betrokken is bij of interesse heeft in de lokale politiek. Zelf zegt zij: "Met dit boek wil ik de valkuilen van de lokale politiek schetsen en de machteloosheid van burgers wier rechten dreigen te worden vermorzeld door de overheid. Ik hoop dat mensen moed putten uit wat ik beschrijf en dat zij van zich laten horen."

Over de auteur
Marielys Roos (1960) is fiscaal jurist en fractievoorzitter van de lokale partij Hart voor Bloemendaal. In 2014 werd zij onverwachts gekozen in de gemeenteraad van Bloemendaal, waarvan zij nog steeds deel uitmaakt.

Uitvoering
Balans Uitgeverij
ISBN 9789460035838
Paperback, 256 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/