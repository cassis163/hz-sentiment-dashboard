‘De onderkant van sneeuw’ is het debuut van de Nederlandse Ilse Ruijters. Een debuut dat staat als een huis en doet verlangen naar een opvolger.

Hoofdpersonage is Irene Visser, mama van twee kinderen, die een driejarig meisje heeft doodgereden. Irene kampt met een enorm schuldgevoel en voelt zich steeds slechter in haar vel. Tot overmaat van ramp wordt twee jaar na het ongeluk haar dochtertje bedreigd en ziet Irene zich verplicht uit te zoeken wie achter de bedreigingen zit. Wie kan ze nog vertrouwen ?

Het verhaal is heel goed opgebouwd, de spanning gaat crescendo, je weet als lezer dat je een paar keer op het verkeerde been gezet zal worden en kijkt dus enorm uit naar de finale ontknoping. Die uiteindelijk best verrassend is.

Ilse Ruijters tovert de meest mooie vergelijkingen en stukken tekst uit haar pen. Het boek is opgebouwd uit zes delen en kent vele korte hoofdstukjes, wat het leesplezier alleen maar ten goede komt. Nauwelijks taal-of schrijffouten in deze eerste druk, vrij indrukwekkend.