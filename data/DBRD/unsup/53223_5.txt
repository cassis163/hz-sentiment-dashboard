Kiki heeft zich voorgenomen om op vakantie te gaan na de opening van de tentoonstelling van Jeff Koons in het Stedelijk museum waar ze hard aan heeft gewerkt. Ze is oververmoeid en heeft behoefte aan een relax vakantie, maar ze kan geen nee zeggen en neemt toch eerst nog iets anders aan.

Ook dit deel van de vrienden drieluik is weer een heerlijk Feelgood verhaal. Kiki is een heel leuk personage, ik zou haar als ze een echt persoon zou zijn ook graag mogen. Ze wil anderen helpen, maakt soms foutjes en heeft hier dan gelukkig spijt van. Ook neemt ze zich steeds voor dat ze die rust die ze nodig heeft zal nemen, maar aan de andere kant kan ze niet echt rustig aan doen.
Die extra kunstlaag van Astrid Harrewijn voegt ook iets toe, omdat Astrid in deze boeken die wereld overtuigend neerzet. Musea wekken vaak een saai beeld op, maar in dit verhaal word ik heel nieuwsgierig naar de schilderijen, zie ik ze voor me en vind ze zelfs heel mooi. Alles klopt in dit boek. De personages. De verhaalopbouw. Het tempo. De wending. Even wat extra spanning aan het einde. En Noor en Joost komen gelukkig ook terug in dit boek. Ik heb genoten van dit verhaal. Eigenlijk jammer dat hiermee de vriendenreeks is afgesloten, want ik zou best wel nog meer over ze willen lezen.