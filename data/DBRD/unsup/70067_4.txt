Dit boek beschrijft het verhaal van een mislukte schrijver die net niet in de goot terecht komt, maar daar wel zeer dicht langs loopt.
Door baantjes van een dag of een paar weken weet hij genoeg geld te verdienen om te wonen, te eten en vooral heel erg veel te drinken. Hij heeft af en toe een korte of wat langere relatie met vrouwen, die meedoen aan het alcoholische leven. Hij zegt dat hij met ze neukt, maar gezien de hoeveelheden drank die hij consumeert lijkt mij dat minder waarschijnlijk.

Het boekt leest zeer vlot en blijft wel boeien, ook al is er geen ontwikkeling of verbetering te zien in zijn situatie. Het begint ellendig en als je het boek uit hebt is het nog steeds ellendig, althans vanuit mijn perspectief wanneer je werkt en enige ambitie hebt om dingen in het leven te bereiken.
Deze hoofdpersoon vindt dat helemaal niet belangrijk. Hij wil net genoeg geld hebben om te wonen en te drinken en geen verdere verplichtingen. Bij al zijn werkgevers loopt hij de kanten eraf en dat interesseert hem nagenoeg niets, als hij zijn eindbetaling bij ontslag maar krijgt.

Ik heb het boek in een ruk uitgelezen, alhoewel er geen plot is en geen ontwikkeling, maar het bleef mij wel boeien. Bukoswki kan wel raak schrijven en je ziet toch alles wat er gebeurt beeldend tevoorschijn komen.