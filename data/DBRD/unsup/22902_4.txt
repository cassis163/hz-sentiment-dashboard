Op internet kom ik de laatste tijd veel Tweets, posts en berichten tegen over de serie de Kronieken van de Onderwereld, in het Engels The Mortal Instruments. Waarom? Er zijn plannen om van deze serie een televisie serie te maken! Er zijn zelfs al een paar namen aan gekoppeld, waaronder Dominic Sherwood van Vampire Academy, die er toch niet verkeerd uitziet ;) .

Heel leuk nieuws, toch? Voor mij was dit ook de reden om weer eens de boeken in te duiken. Een hele tijd geleden namelijk (volgens Goodreads in 2010) had ik het eerste deel van deze serie, De Stad van Beenderen, gelezen. Ik was echter destijds niet al te gecharmeerd van dit boek. Wel lekker gezwijmeld met de gelijknamige film, want wat wil je echter met Jamie Campbell Bower in een van de hoofdrollen? Verder dan dat was het helaas niet gekomen.

Toen ik dus al die informatie over de nieuwe serie voorbij zag komen begon het me toch te kriebelen. Was het niet eens tijd om dit boek nog een keer te lezen? Nog een keer kijken waar al die mensen zo razend entousiast van worden? Nog één keer afwegen of deze serie ook voor mij bedoeld was? Toegegeven dat einde smaakte de vorige keer wel een beetje naar meer...

Aldus zocht ik tussen de stapels boeken op mijn kamer naar Stad van Beenderen en begon met lezen. Om even later het boek weer weg te leggen. Dan weer op te pakken en een klein beetje te lezen alvorens het verhaal me toch niet zo boeide en ik het weer apart legde. Zo ging het een tijdje door en moest ik tot de conclusie komen dat dit boek en ik niet bij elkar passen. Ik wilde het wel uitlezen, want ik was op dat moment bezig met de Bout of Books read-a-thon, dus las ik zuchtend verder.

Tot halverwege het boek. Als een donderslag bij heldere hemel raakte ik opeens verdiept in het verhaal. In de personages. In de boeiende wereld die Cassandra Clare gecreeërd heeft. Ik was om. Ik begon snelheid te maken. Ik ging op het randje van mijn stoel zitten en op sommige momenten stokte mijn adem zelfs in mijn keel. Ook al wist ik nog vaag wat ging komen. Van het ene op het andere moment was Stad van Beenderen van een moetje naar een must-read veranderd!.

Nu is het boek uit en ik wil meer, veel meer! Ik wil weten hoe dit avontuur verder gaat. Meer te weten te komen over de wondere wereld van de Schaduwjagers met al zijn bijzondere wezens. Ik wil meer tijd doorbrengen met Clary, Jace en alle andere leuke personages. Ik wil Stad van Vuur NU lezen!


Conclusie
Stad van Beenderen heeft een traag en moeilijk start. Je hebt de neiging om dit boek steeds weg te leggen of zelfs niet af te maken. Doe dit niet! Na de helft wordt het namelijk een superleuk verhaal, gaat de wereld enorm boeien en vorm je een hechte band met de personages en snak je na het lezen naar meer.

Deze recensie verscheen als eerste op CarpeLibra.nl