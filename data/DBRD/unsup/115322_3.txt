Het is dit jaar precies twintig jaar geleden dat thrillerauteur Tomas Ross een prijs voor het beste Nederlandstalige spannende boek in het leven riep, De Gouden Strop. Ter ere van dit jubileum is de speciale uitgave Doorgeladen op de markt gebracht met daarin nieuwe korte verhalen van Gouden Strop-winnaars als Rene Appel, Gerben Hellinga, Bob Mendes, Elvin Post, Chris Rippen, Tomas Ross, Johanna Spaey, Felix Thijssen, Jac.Toes, Charles den Tex en Peter de Zwaan.

Doorgeladen is een bundeling verhalen die qua stijl, toonzetting, karakteristiek en verteltrant enorm uiteen lopen. Toch is er, de Vlamingen uitgezonderd, een grote gemeenschappelijke deler: het typisch Hollandse karakter. In Doorgeladen geen slonzige privé detectives of vermoeide stadsrechercheurs, geen kwijlende psychopaten, sadistische seriemoordenaars, gewelddadige zware jongens, razende achtervolgingen of snoeiharde gevechten in de goot. In Doorgeladen is vrijwel alles Hollands en klein. De personages heten Frans, Hans, Klaas of Loes. Men kijkt naar Hollandse winterluchten en koeien die terugkomen van het melken, men eet gehaktballetjes van de slager en een broodje kroket, men schemert bij de schemerlamp en wandelt op het strand.

Vrijwel alle auteurs kiezen zowel wat vorm als wat inhoud betreft voor eenvoud en degelijkheid. De personages zijn doodgewone mensen met doodnormale levens. Treurige levens soms. Met een moddervette onbeweeglijke vrouw (Appel), gevangen in huwelijkse sleur (Thijssen, den Tex), levend in eenzaamheid en met wrok (Rippen), levend in eenzaamheid en dromend van roem (Post). De personages komen door toeval met de misdaad in aanraking. Geheel buiten hun eigen schuld om en soms ook omdat het lot hen onontkoombaar in die richting duwt.
Slechts in enkele gevallen is een personage beroepshalve bij de misdaad betrokken, zoals in het verhaal Een hekel aan water van Peter de Zwaan, waarin de hoofdpersoon een huurmoordenaar is die al vanaf zijn jeugd gek is op zijn toekomstige doelwit, en in het verhaal Dansen op de rand van de afgrond van Bob Mendes waarin een vrouwelijke privé detective de meest obscure homotenten van Antwerpen induikt om een vermiste man op te sporen.

Nederlanders hebben geen echte traditie in het schrijven van korte verhalen. Sommige verhalen zijn dan ook clichématig, ongeloofwaardig of voorspelbaar. Maar dat het ontbreken van traditie geen belemmering hoeft te zijn, bewijzen hoogstandjes als Een vriendendienst van Jac. Toes (verrassing op verrassing), Remember me van Gerben Hellinga (verhaalopbouw dramaturgisch heel sterk), Een hekel aan water van Peter de Zwaan (sterke uitdieping karakter), De IX-factor van Elvin Post (enige verhaal met humor) en Gek, gek, gek van Johanna Spaey (triest maar sterk personage dat doet denken aan karakters uit het Vlaams meesterwerk Een bruid in de morgen van Hugo Claus).

Al met al is Doorgeladen een bundel met vaardig geschreven, vaak originele verhalen. Er zitten een aantal miniatuurtjes tussen om in te lijsten. Doorgeladen laat zich het beste lezen als een bloemlezing van de meest representatieve Nederlandstalige thrillerauteurs. Stilistisch en inhoudelijk zo verschillend als de scheve toren van Pisa en het paleis op de Dam. Maar een ding is zeker. Voor iedere liefhebber van thrillers valt er genoeg te genieten.