De tekst op de cover Ze zeiden dat haar dochter dood was, maar dat bleek een leugen. is weerzinwekkend  ik móet het boek lezen en wel direct!
Geniver en haar echtgenoot Art proberen al geruime tijd zwanger te raken. Acht jaar geleden hebben ze hun dochtertje Beth verloren tijdens de geboorte en vooral Geniver heeft dit verlies nog steeds niet verwerkt. Al acht jaar lang vreet dit verlies aan haar en het lukt haar maar niet haar leven weer inhoud te geven.
Plotseling staat er een onbekend vrouw op de stoep, die beweert dat haar dochter nog in leven is. Na dit bizarre en verbazingwekkende verhaal staat het leven van Geniver volledig op zijn kop. Ze kan aan niets anders meer denken en ze moet de waarheid weten, vooral als ze ontdekt dat een aantal personen, die betrokken waren bij de geboorte van haar dochter, op raadselachtige wijze zijn overleden. Vastbesloten gaat Geniver spitten in het verleden: ze wil weten wat er acht jaar geleden precies is gebeurd! Onverwacht krijgt ze hulp bij haar zoektocht. Maar is deze man wel te vertrouwen?
Het boek behandelt de themas verdriet, vriendschap, verlangen en vertrouwen. Vooral het vertrouwen van anderen loopt als een rode draad door het boek. Wie kan je wél en wie kan je niet vertrouwen? Heeft Geniver haar verstand verloren of wordt ze op een mysterieuze en gruwelijke wijze bedrogen? Wie vertelt de waarheid en wie niet? Dit zijn allemaal vragen, die je jezelf voortdurend stelt tijdens het lezen.
Alhoewel ik vond dat sommige gebeurtenissen in het boek toch wel iets onwerkelijk overkwamen, heb ik het boek in één adem uitgelezen. Ik vond Sluit mijn ogen een ontzettend boeiende en zeer aparte psychologische thriller. De schrijfstijl is boeiend. De spanning wordt geleidelijk opgevoerd en het verhaal eindigt in een dramatische en onverwachte climax. Een aanrader!