In 1816 ontstond er een mini-landje genaamd Moresnet. De oorzaak was simpelweg een foutje toen twee buurlanden de grens wilden bepalen. Een echte oplossing kon niet worden gevonden en daar was een neutrale staat. Groot was het niet en ook het inwonertal was laag. Toch heeft het ruim een eeuw bestaan, voordat het in 1920 alsnog opgeslokt werd.

Het boek begint met het ontstaan van dit gebied en vervolgens gaat het verder over de gebeurtenissen in het land en uiteindelijk ook over wat er met Moresnet is gebeurd. De opbouw van het boek helder. Elk hoofdstuk behandelt een ander thema of gebeurtenis/periode in de geschiedenis van Moresnet. Alle hoofdstukken worden ingeleid met een anekdote die in sommige gevallen iets verder is te zoeken. Deze anekdotes zorgen voor afwisseling in de tekst. Het maakt het iets levendiger en zorgt dat de lezer een beter beeld heeft van de tijdsgeest en de inwoners van het staatje. Niet alle anekdotes lijken even goed aan te sluiten op het verhaal. Het leidt af van waar de rest van het boek over gaat en dat is jammer.

Wat het meest opvalt tijdens het lezen is hoe machtsbelust landen zijn. Moresnet heeft kunnen ontstaan omdat geen van de landen het aan een ander land gunde. Ook daarna is er op veel punten ruzie gemaakt door omliggende landen over wie welke macht kon uitoefenen. Aan de inwoners zelf werd niks gevraagd. De beslissingen werden voor hen gemaakt en daar hadden ze het maar mee te doen. Dit wordt door meerdere gebeurtenissen in het boek weer bewezen.

Om nog eens extra duidelijk te maken hoe klein Moresnet is, staat er voorin het boek een schaal met daarin verschillende landen. Naast Moresnet lijkt Luxenburg, dat toch ook geen groot land is, enorm.
Moresnet staat vol met informatie en het is duidelijk dat Dröge zijn huiswerk goed gedaan heeft. Geschreven informatie wordt verantwoord en is terug te lezen in een overzicht op het einde.

Het lijkt een sprookje over een land ver van hier dat zich lang, lang geleden afspeelde. In werkelijkheid beschrijft Dröge de onbekende geschiedenis van een klein gebied dat toch ruim honderd jaar een buurland van Nederland was en dat doet hij uitstekend! De schrijfstijl is ook in de stukken waarin feitelijke informatie wordt beschreven toegankelijk en daarmee maakt Dröge geschiedenis leuk!