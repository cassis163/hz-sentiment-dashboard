knetterende emoties en een groot gevoel voor humor.,De hoofdpersonen in de eerste vier boeken van Dennis Lehane zijn de privé-detectives Patrick Kenzie en Angela Gennaro. In Slapende honden, het bekroonde debuut van Lehane, worden ze door een invloedrijke senator ingehuurd om een verdwenen schoonmaakster te vinden die bepaalde documenten schijnt te hebben gestolen. Al snel hebben zij hun opdracht uitgevoerd, maar vervolgens blijkt er met die documenten heel wat meer aan de hand te zijn. De senator heeft  als een ware politicus  maar een heel klein deel van de waarheid verteld en plotseling zijn Kenzie en Gennaro het doelwit binnen een bloedige veldslag tussen twee rivaliserende bendes.

Net als George Pelecanos schrijft Dennis Lehane op een eerlijk, en soms wat rauwe, manier over het hedendaagse Amerika. Over de zwarte gettos, de blanke overheersing binnen de overheid, de verloedering van de jeugd, het snel toenemende geweld, de enorme vraag naar sterke drank en drugs, de steeds jongere slachtoffers van het alom geprezen recht op het dragen van vuurwapens en de kwaadaardige bendes die hele wijken in de grote steden tot hun eigen terrein hebben verklaard. Het is geen mooi beeld dat deze auteurs ons op het netvlies schilderen, maar volgens mij weet het de treurige werkelijkheid angstvallig te benaderen. Nog meer dan Pelecanos maakt Dennis Lehane ook gebruik van een zeer aanstekelijk gevoel voor humor. Prachtige oneliners vliegen je om de oren en de vaak wat zwarte humor die Lehane met name aan Patrick Kenzie heeft toebedeeld is werkelijk van een zeer hoog niveau. Ondanks het geweld dat je van de paginas ziet afspatten, blijf je over het algemeen met een dikke glimlach op je mond de spetterende dialogen ademloos volgen. Het maakt van Slapende honden een fantastisch boek dat bij verschijnen terecht de Shamus Award won voor het beste thrillerdebuut van dat jaar.

Het duo Kenzie en Gennaro heeft dezelfde (seksuele) aantrekkingskracht als bijvoorbeeld Mulder en Scully in de X-Files. Hij is duidelijk gek op haar, zij misschien ook op hem. Maar zij laat dat veel minder merken en doet haar uiterste best om een professionele afstand tussen beide te behouden. De toenaderingspogingen van Patrick Kenzie zijn echter uiterst origineel en halen daarbij nooit de vaart uit het verhaal. Integendeel zelfs! Naast de sluimerende romantiek en de flitsende humor, heeft ook het straatgeweld een groot aandeel in het boek. In hun onderlinge strijd gaan twee bendes het grootst mogelijke geweld niet uit de weg en met name de jongste leden worden doorlopend als kanonnenvoer misbruikt. Achtervolgingen in autos, rondvliegende kogels uit alle soorten wapens, onschuldige slachtoffers, bedreigingen, martelingen: werkelijk alles heeft in dit boek zijn plaatst gevonden. Met iedere bladzijde die je leest krijg je meer grip op het plot dat zich langzaam laat ontvouwen. Uiteindelijk gaat het allemaal om sex, om macht, om politieke invloed en om wraak. Kenzie en Gennaro proberen daar voorzichtig doorheen te manoeuvreren en veilig de overkant te bereiken.

Een prachtig boek dat ik iedereen kan aanbevelen! Met heel veel vaart geschreven en vol met prachtige dialogen, knetterende emoties en een groot gevoel voor humor. Een unieke combinatie die ik nog niet zo heel vaak ben tegengekomen. Hij blinkt uit in originaliteit en weet het genre weer nieuw leven in te blazen. Dennis Lehane is mogelijk het allergrootste talent dat sinds jaar en dag binnen de misdaadlectuur is opgestaan en voor mij is hij nu al een ware held.