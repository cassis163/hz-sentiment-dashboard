Barbara, haar vriend Robbert en haar zoontje Rens gaan een weekje op vakantie naar de Ardennen. Ze vinden een vakantiewoning dankzij een schrijver waarvan Robbert de uitgever is. Deze schrijver woont in datzelfde dorpje.
Voor Barbara wordt het een hele uitdaging om ervoor te zorgen dat haar zoontje zich niet gaat vervelen op vakantie. Samen met de schrijver verzint ze een spel om Rens bezig te houden. Vier jaar geleden verdween er in een dorpje verderop een meisje en op basis van dat gegeven maken ze een speurtocht. Al snel blijkt die speurtocht helemaal geen spel meer te zijn...

Dit verhaal wordt op een bijzondere manier 'verteld'. De verteller is de schrijver die in het verhaal één van de hoofdrollen heeft.
Hoewel het voor mij wennen was aan de schrijfstijl, was het boek toch heel vlot te lezen.
Frederik Baas laat het verhaal heel langzaam op gang komen maar je blijft geboeid omdat je, door kleine details, gewoonweg weet dat er iets niet klopt.
Tijdens de speurtocht wordt de spanning een beetje opgebouwd maar niet in die mate dat het een echte thriller wordt. Toch zorgt Baas ervoor dat je mee gaat nadenken over wat er met het meisje gebeurd is en wie er iets mee te maken heeft. Hij maakt je nieuwsgierig naar antwoorden.
Naar het einde van het boek toe wordt het thrillerniveau bereikt. Het plot is enorm goed bedacht.

Ik kijk uit naar een volgende thriller van deze schrijver. Hoewel hij niet te vergelijken valt met andere schrijvers van dit genre, heeft hij een origineel verhaal, spannend en verrassend gebracht.
Het boek krijgt van mij 4 sterren.