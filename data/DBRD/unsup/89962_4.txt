Mara de Wolff is computerdeskundige en heeft een eigen bedrijfje. Ze werkt als ethisch hacker en omdat ze goed is in haar werk wordt ze benaderd door Richard Moorman, directeur van het mediabedrijf Dutch Broadcasting Company. Ze krijgt het verzoek om het netwerk van het bedrijf door te lichten want Moorman heeft het vermoeden dat het niet meer veilig is.

Mara neemt de opdracht aan en gaat meteen aan de slag. Al snel ontdekt ze dat er met het netwerk geknoeid is. Ze vindt bestanden waaruit blijkt dat een terroristische groepering een grote aanslag op een deel van Nederland beraamd heeft. Haar vondst wordt door de terroristen ontdekt en vanaf dat moment is Mara in groot gevaar en wordt ze onder druk gezet om hen te helpen. Mara heeft geen keus, want de bedreiging dat haar naar Irak ontvoerde kinderen wat kan overkomen, hangt boven haar hoofd.

Verbroken is de zevende thriller van Linda Jansma. Het boek bestaat uit een drietal verhaallijnen: dat van Mara in het heden, dat van een aantal aanslagen in Irak en dat van Mara toen ze nog in de Verenigde Staten woonde. De verhalen uit het verleden maken sprongen naar het heden waardoor ze op een bepaald moment samenvloeien met het verhaal in het heden. Dat heeft Jansma op een dusdanige wijze gedaan dat steeds duidelijker wordt wat de verhalen met elkaar te maken hebben.

Het personage Mara is het meest uitgewerkt. Niet vreemd, want zij is de hoofdpersoon in het boek. Door de terugblik naar haar tijd in de Verenigde Staten weet je wat er in haar leven gebeurd is en ga je je steeds meer met haar identificeren. De personages van buurman Rudi en de Irakese Imara worden minder uitgebreid beschreven, maar ruim voldoende voor hun rol in het verhaal.

Net als alle eerdere boeken van Linda Jansma heeft ook dit boek een prettige schrijfstijl. Daardoor is het boek erg leesbaar. Een van de onderwerpen in het boek is de IT-wereld met zijn eigen en ingewikkelde terminologieÃ«n. Als je hier niet in thuis bent, kan het afschrikwekkend werken, maar Jansma zorgt over het algemeen voor een goede en heldere uitleg zodat ook computerleken het verhaal goed kunnen volgen.

De spanning in het boek wordt langzaam opgebouwd tot het het hoogtepunt in het plot bereikt. Dat plot dat deels verrassend en deels verhelderend is. Dat plot speelt zich overigens in een razend tempo af. Het is een race tegen de klok en dat werkt vervolgens weer spanningsverhogend.

Verbroken is gebaseerd op een waargebeurd verhaal en daardoor komt het erg realistisch over. Daarnaast heeft Linda Jansma een maatschappelijk probleem als ontvoering van kinderen en de actuele terroristische dreigingen in het verhaal verwerkt. De goed uitgewerkte combinatie van deze heeft ervoor gezorgd dat Verbroken een prima thriller met een maatschappelijk randje is geworden.