Belle & Boo, vrienden maken alles leuker. Tekeningen van Mandy Sutcliffe, tekst van Mark Sperring

Wat een magisch mooi boek. Het begint al bij de cover, die is mat maar de ballonnen zijn glanzend en dat geeft dit boek een extra feestelijk tintje. Alsof dat nodig is; alles van Belle & Boo straalt en sprankelt al van zichzelf. Ik kan er alvast niet aan weerstaan.

Vrienden maken alles leuker gaat over dagen die grijs en grauw zijn, en hoe die plots zonnig en vrolijk kunnen worden want ‘vrienden maken alles leuker!’.
Elke prent in dit boek is mooi, vol grappige, ontroerende details en uren kijkplezier. Bij de meeste kinderboeken die door twee mensen zijn gemaakt valt of de tekst of de prenten tegen. In dit boek smelten ze wonderwel samen. De prenten vragen alle aandacht, de tekst voegt er een fijn extraatje aan toe. Net genoeg om je fantasie nog meer te prikkelen. Het verhaal zet aan tot dromen, fantaseren, geeft goesting om te blijven lezen.

Vrienden maken alles leuker is een boek waar je nooit meer afscheid van kunt nemen, een boek dat met je mee zal groeien omdat je er zo veel van jezelf in kan steken. Als voorlezer, lezer, prenten-kijker, dromer,…