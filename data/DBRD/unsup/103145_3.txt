Het boek gaat over Hallie Erminie Rives , een zuiderlinge uit Kentucky, die haar eigen verhaal vertelt.
Als klein kind voorspelde haar tante haar dat ze ooit haar man genaamd Post zou ontmoeten. Maar Hallie interpreteerde dit heel anders.
Hallie heeft de intentie om schrijfster te worden. Ze schrijft korte verhalen maar die worden niet geapprecieerd. Daarop besluit ze om een roman te schrijven n.a.v. een echte gebeurtenis. Ze gaat met haar manuscript onder de arm naar het noorden, naar New York en leert daar de actrice Alice kennen die haar laat kennismaken met de journalist Post Wheeler. Ze trekken met elkaar op, maar verder dan dat komt het niet. Op een dag vertrekt Post Wheeler naar Alaska en Hallie verdeelt haar tijd tussen Kentucky en New York. Ook wordt nu het verhaal van Post Wheeler verteld. Ondanks dat de 2 elkaar niet zien, moeten ze toch af en toe aan de ander denken.
Na 3 jaar ontmoeten de 2 elkaar weer en wordt er al wat meer wederzijdse aantrekkingskracht uitgeoefend.

Hallie begint succes te krijgen als schrijfster doordat Post Wheeler haar uitgever wordt. Later wordt hij haar publiciteitsagent en staan ze op gelijke voet met elkaar. Echter Post ambieert ook een politieke carriere en ieder gaat weer zijn weegs. Hallie besluit om naar Europa te gaan waar ze een minnaar heeft maar toch ook weer aan Post moet denken. Voor haar nieuwste boek wordt Hallie door haar nieuwe uitgever gesommeerd om terug te komen naar New York. Daar ontmoet ze Post weer en hun levens raken weer verstrengeld.
Zullen ze elkaar uiteindelijk krijgen of blijft het een spel van afstoten en aantrekken? Ik zou zeggen: lees het boek en kom er zelf achter

De 1e indruk die je krijgt als je de korte achterflap van het boek leest, is dat dit verhaal zich in de zuidelijke staten afspeelt. Niets is minder waar, het had om het even welke staat, land of plaats kunnen zijn. Wel speelt de zuidelijke achtergrond van de hoofdrolspeelster Hallie een rol.
Heel kunstig wordt het verhaal om en om van Hallie en Post verteld zodat je een goed beeld van zowel de hoofdpersonen als van de tijdspanne krijgt. Hierdoor blijft het ook interessant om te blijven lezen omdat je ook wilt weten wat de ander op dat moment heeft meegemaakt.

Pas in het dankwoord kom je er achter dat dit verhaal gebaseerd is op de echte levens van Hallie en Post. Een aangename verrassing en jammer dat dit niet eerder vermeld is.