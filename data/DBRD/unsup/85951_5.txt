De quote Een geweldige mindfuck “siert” de cover van het nieuwste boek van J.Sharpe. En met de slagzin Hoe vind je iemand die volgens anderen niet bestaat? wordt de trend gezet die je van de eerste tot de laatste letter (en verder) je vol verstomming laat lezen in een verhaal dat onwaarschijnlijk lijkt maar misschien toch niet zo onwaarschijnlijk is als het laat uitschijnen. Blijkbaar heb ik te ver in dit verhaal gezeten want ik begin ook al in raadsels te spreken.
Peter is een 17-jarige jongen die na het auto-ongeval van zijn moeder, die nu in coma ligt, met school is gestopt om zo het nodige brood op de planken binnen te brengen. Zijn vader is schrijver maar door het ongeluk is hij in een neerwaartse spiraal van de drankduivel gesukkeld en valt alles op de schouders van Peter en zijn jongere zusje Aisha.
En nu zit ik op het heikel punt wat ik nog kan zeggen zonder iets te verraden.
Tijdens een ritje naar het winkelcentrum zegt Aisha dat ze achtervolgd worden door de man uit haar dromen. Hierna verdwijnt ze spoorloos uit een pashokje in een kledingzaak.
Peter is totaal in paniek maar iedereen beweert dat hij nooit een zus heeft gehad.
Hieruit volgt een race, niet op leven of dood, maar tussen slapen en wakker zijn. Tussen dromen en werkelijkheid want er is een heerschap in het spel (die we allemaal kennen) die niet alleen een spelletje speelt met de hersenen van Peter maar ook met die van de lezer van dit verhaal.
J.Sharpe heeft met Syndroom weer een meer dan fantastisch verhaal op papier gezet dat met recht en rede mag voorgelegd worden aan Stephen King. Hij zou hier van smullen.
Zelf maakt hij de verwijzing naar A nightmare on Elm Street in het nawoord, maar het verhaal kan je alleen hier mee vergelijken. Even maf, even gestoord maar even geniaal.