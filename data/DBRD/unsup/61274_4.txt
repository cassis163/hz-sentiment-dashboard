'Opgesloten' van Amy Ewing is een korte novelle over Raven. Ze is Violets vriendin geworden in de jaren dat ze opgeleid zijn om surrogaat te worden en in de toekomst baby's te dragen en verwekken voor gravinnen en hertoginnen.

Na het lezen van The Jewel over Violet is het zeer interessant een aantal gebeurtenissen vanuit Ravens standpunt te lezen. In de korte hoofdstukken wordt al snel duidelijk dat ze een heel ander karakter heeft dan haar vriendin en je betrapt jezelf erop dat je stiekem meer van Raven wilt lezen dan dit boek je geeft. Daarom is het jammer dat het maar een paar hoofdstukken bevat.

Als je na het lezen van The Jewel vond dat de meesteressen vreselijke wezens zijn en geen waarde hechten aan het leven van surrogaat dan kun je die conclusie nog eens stevig aanpassen na het verhaal van Raven. Amy Ewing heeft met deze serie een nachtmerrie werkelijkheid gemaakt voor een aantal meiden die in het boek voorkomen. Ook al lees je in het ene boek alleen over Violet en in 'Opgesloten' alleen over Raven, de gedachte dat er nog 200 andere meisjes zijn verkocht op dezelfde dag als de twee vriendinnen, laat je de rest van het verhaal ook meevoelen met de rest van de surrogaten, ook al weet je niet waar zij zijn beland en hoe zij het maken.

Hopelijk wordt het tweede deel van The Jewel ook naar het Nederlands vertaald want door het lezen van deze twee boeken raak je ontzettend benieuwd naar waar het verhaal je naar toe brengt en hoe dit alles afloopt. Als er al gesproken kan worden van een afloop. Het wachten op het volgende is begonnen...

Lees hier mijn recensie over deel 1 'The Jewel' https://www.hebban.nl/recensies/m-i-n-c-a-over-the-jewel
En hier mijn recensie van deel 2 'The White Rose'. https://www.hebban.nl/recensies/m-i-n-c-a-over-the-white-rose