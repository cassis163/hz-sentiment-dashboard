Stille wateren, het debuut van Viveca Sten, speelt zich af op Sandhamm, een vakantie-eilandje, vlak voor de kust van Stockholm. Als op een ochtend het dode lichaam van een man aanspoelt op het strand en een week later op het eiland ook een vermoorde vrouw wordt gevonden, breken er spannende tijden aan voor de eilandbewoners. Het blijkt nog niet zo eenvoudig om te achterhalen wat er precies is gebeurd en wie hier achter zit.
Het verhaal kabbelde zo'n 350 pagina's voort en werd alleen aan het einde echt spannend. Er lag te veel nadruk op de persoonlijke perikelen van de personages. Misschien zou er meer vaart in het verhaal hebben gezeten, als de aandacht nog meer toegespitst was op de moorden het onderzoek.
Tijdens het lezen valt het wel op, dat de auteur vertrouwt moet zijn met het eiland. De beschrijvingen van het karakter en de omgeving van Sandhamm, waren zo duidelijk, dat ik het eiland misschien wel zou herkennen als ik er rond zou lopen.
Ik vond Stille wateren een onderhoudend boek, maar geen topthriller. Het kostte me geen enkele moeite om het uit te lezen, maar ik had er gewoon meer van verwacht.