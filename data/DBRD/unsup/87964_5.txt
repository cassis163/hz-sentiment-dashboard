Een muis vindt een appel, maar die past niet in haar holletje. Dus moet kleine muis op zoek naar een nieuw onderkomen. Ze klopt aan bij een mol, een konijn en een das, maar die hebben geen plek in hun hol. Onderweg neemt de muis steeds hapjes van de appel, want van dat zoeken krijg je natuurlijk trek. Een beer heeft plek zat in zijn hol, maar de muis rent bang weg. Uiteindelijk komt ze weer bij haar eigen huis terecht, waar de appel inmiddels heel goed in past. Eind goed, al goed.

Kleine muis zoekt een huis heeft alle elementen in zich om een geweldige voorleeservaring te zijn. De van oorsprong Tsjechische Petr Horáček heeft met kleine muis een hele schattige, aansprekende hoofdpersoon geschapen. Er wordt veel gebruikt gemaakt van herhaling, een heel belangrijk element in boeken voor de allerkleinsten. Door de verschillende dierenkarakters kun je je uitleven met stemmetjes als je dat zou willen. Ook eindigt het boek waar het begon, bij het holletje van kleine muis. Dat maakt het verhaal mooi rond.

Maar het mooiste aan dit boek zijn de doorkijkjes. Steeds als mol voor een hol staat, zie je een doorkijkje naar de volgende bladzijde in het boek. En als je omslaat en in het hol van een van de dieren bent beland, kijk je via hetzelfde doorkijkje naar de muis, die nog buiten het holletje staat. Simpel maar o zo doeltreffend.

Lees verder op mijn site