Als Sara van der Marel naar de kunstacademie gaat, is dat haar kans om te ontsnappen aan het strenggelovige milieu waarin ze is opgegroeid. Ze wil de nieuwe Picasso worden. Sara verliest zich in haar nieuwe vrijheid en in een obsessieve liefde voor het grenzeloos hedonistisch Milaan. Ze gedraagt zich steeds roekelozer. Tot er iets gebeurt wat haar in één klap terugbrengt in de realiteit.

Mijn visie
‘Grootser dan ik' is de debuutroman van Suzanne Brink en een zeer geslaagde, zo is mijn mening. Brink weet veel gevoel in haar verhaal te leggen en zo ook in de omschrijving van haar personages.

“Snel liep ik naar boven om mij tussen de anderen te mengen, zelfverzekerd en ongenaakbaar. Mijn natuur was om van een afstandje naar groepen te kijken, te ontdekken wie om wie lachte, wie samenspande en wie te veel zijn best deed. Dat moest afgelopen zijn en dit was geen groep, maar een verzameling individuen die net als ik op onbekend terrein waren.”

Het verhaal gaat over Sara van der Marel. Sara groeit op in de bescheiden gemeenschap Rijsenhout, waar veel sociale controle heerst en de kerk in het middelpunt van ieders belangstelling staat. Het leven in deze bekrompen gemeenschap begint Sara steeds meer te beklemmen en ze gaat naar de kunstacademie in Kampen. Zij wil niets minder dan de nieuwe Picasso in zichzelf ontdekken.

“Korte scheut van vreugde. Ik zwaaide haar karakteristieke O-benen en het lange, lichtgevende rode haar na. Op haar rug slingerde een klein rugzakje met kaarten en een portemonnee. Na de scheut vreugde een flinke slok beklemming. Ze zou toch niet bij haar thuis willen afspreken?”

Sara ervaart een vrijheid die zij nog niet eerder ervoer en maakt een snelle en grote ontwikkeling door op seksueel en sociaal gebied. Ze wordt verliefd op de –voor haar- onbereikbare Milan. Een liefde die neigt naar obsessief. Maar dan…tja, dat geef ik natuurlijk niet weg, daarvoor lees je ‘Grootser dan ik’.

“De eerste minuten had ik het alleen maar koud gehad. Vanuit het wilde water zag ik de lichten van de brug en de huisjes op de wal. Ik vocht tegen de stroming, ging steeds langer kopje onder. Echte paniek had ik niet gevoeld.”

Brink heeft een bijzonder fijne schrijfstijl. Vlot, vloeiend en met een vleugje humor. De verschillende emoties van -met name Sara-, beschrijft de auteur invoelbaar. ‘Grootser dan ik’ is simpelweg een mooi verhaal, subtiel geschreven zonder grootse gebeurtenissen. Dat heeft het verhaal ook niet nodig; het is fraai in al zijn eenvoud.

Mooi, aantrekkelijk en raak!

Over de auteur
Grootser dan ik is de debuutroman van Suzanne Brink (1966), journalist en illustrator en bevat autobiografische elementen. Ze zat een aantal jaar op de kunstacademie en studeerde af als cultureel antropoloog. ‘Grootser dan ik’ is haar debuut.

Uitvoering
Uitgever: Ambo Anthos
Paperback, 208 pagina's
ISBN10 902633656X
ISBN13 9789026336560

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger.
http://hanneketinorcenti.nl/