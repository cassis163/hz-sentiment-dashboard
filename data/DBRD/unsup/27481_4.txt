Het boek ziet er schitterend uit. De kaft is donkergroen met gouden tekeningen, die wanneer je het in het licht houdt gaat glanzen. De mooie kaft krijgt nadat je de verhalen hebt gelezen nog meer betekenis. Kijk na het lezen nog maar eens goed naar de kaft. Je zult heel subtiel figuurtjes uit de verschillende verhalen herkennen.

De auteur Ransom Riggs is fenomenaal in het schrijven van absurde verhalen doorweven van enkele waargebeurde feitjes, waardoor het verhaal je zeer logisch in de oren klinkt, ondanks het bizarre van de situaties. Die stijl en vlotte schrijfwijze zet hij voort in dit net verschenen boek. Het is allemaal zo beeldend omschreven, dat je bijvoorbeeld de vriendelijke kannibalen voor je ogen tot leven ziet komen. Ook voor deze aanvulling moet je wel over een sterke maag beschikken, want net als de boekenserie is deze verhalenbundel niet voor watjes. Wie één of meerdere delen van de serie heeft gelezen weet waar ik het over heb. Ook complimenten voor de vertaalster, want zij heeft deze prachtige schrijfstijl kunnen behouden.

Bijzondere Vertelsels is een zeer mooie aanvulling op de serie, zowel qua uiterlijk als qua inhoud. Je merkt aan alles dat dit boek met veel liefde is geschreven en gemaakt. Het boek kun zeer zeker los van de serie lezen. Met als kanttekening dat net als de boekenserie dit boek toch echt voor jong-volwassenen is, oftewel Young Adult.

Als je fan van de serie bent, mag dit boek absoluut niet ontbreken in je collectie. Het geeft een extra inzicht in de wereld en geschiedenis van De Bijzonderen.