Op mijn hoede loop ik naar de onverlichte zijkant van de villa. ‘Waar blijf je nou met je extra verlichting, Sophie,’ mopper ik. Net als ik de sleutel in het slot wil steken, voel ik een arm om mijn keel die me naar achteren trekt.
Op vakantie naar Kreta, een geweldig en gezellig plan vinden de vier vriendinnen Lauren, Fay, Naomi en Emily. Een lekker ontspannen vakantie met zon, zee, strand en jongens. Ze hebben een geweldig mooie villa tot hun beschikking en geluk: de buren zijn drie leuke Nederlandse jongens. Niets staat een geweldige vakantie in de weg, maar natuurlijk zijn er problemen. Lauren wordt verliefd, en daar is niet iedereen blij mee, er ontstaan spanningen tussen de vier vriendinnen. Daarnaast verdwijnen er spullen uit de villa zonder braaksporen, sluipen er mensen rond de villa en is er een merkwaardige dode. Als Lauren dan ook nog eens verdwijnt is de maat vol. Er moet actie ondernomen worden.
Oud-rechercheur Eva Burgers heeft een goede thriller neer weten te zetten. Ze past perfect in het rijtje met Mel Wallis de Vries, Cis Meijer en Juultje van den Nieuwenhof. Burgers gebruikt haar ervaringen als rechercheur op de afdeling zware criminaliteit als inspiratie voor haar boeken en dat is zeker te merken in dit boek. Een goed beeld vormen van de dader is erg lastig. Plotwendingen, meer problemen en mogelijke daders zorgen ervoor dat je door moet blijven lezen.
Burgers gebruikt makkelijke taal: korte zinnen en weinig moeilijke woorden. Daardoor is het boek erg toegankelijk en zit je meteen in de verhaallijn. De korte hoofdstukken zorgen ervoor dat je ‘nog even één hoofdstuk wilt lezen’ en dat blijft natuurlijk niet bij één hoofdstuk. Daarnaast gebruikt Burgers vier perspectieven om haar verhaal te vertellen: die van Lauren, Fay, Naomi en Emily. Elke personage heeft haar eigen verhaal en problemen, hierdoor raak je meer bij de vier meiden betrokken. Zo heeft Fay rijke ouders, is de vader van Lauren overleden, zijn de ouders van Emily veeleisend op het gebied van sport en is Naomi blij dat de vakantie eindelijk begonnen is. Maar doordat het perspectief per hoofdstuk wisselt, hussel je hun verhalen wel deels door elkaar. Je moet bij elk hoofdstuk in een andere personage kruipen en dat is soms verwarrend.
Ondanks alle problemen in het boek proef je wel de zomer en de vakantie. Een mooi Grieks eiland, een lekker zonnetje, het strand, de zee en voor de vier vriendinnen - niet te vergeten - drie leuke jongens. Een echte zonvakantie, en niet het regenachtige weer dat Nederland vaak kent. Dat maakt Fataal een echte zomerthriller. Lekker met een stoeltje op de camping of een handdoek op het strand met Fataal in je hand; je mag alleen wel hopen dat jouw vakantie niet zo verloopt.