Joseph Fink en Jeffrey Cranor waren in 2012 verantwoordelijk voor het stichten van Night Vale,  in de vorm van een podcast. Twee keer per maand verschijnt een circa vijfentwintig minuten durende update over Night Vale, inclusief het plaatselijke weerbericht, belangrijk nieuws en mededelingen. Er werd gestart met live shows in 2013, waarna in 2015 het eerste boek verscheen.
Night Vale is een bizarre plek in de woestijn, waarin de tijd anders verloopt dan wij gewend zijn.
'Clocks and callendars don’t work in Night Vale.'
Een plek waar gewone mensen wonen naast geesten, engelen, en wezens zoals de gevaarlijke bibliothecarissen. Een gemeenschap vol samenzweringen vanuit de overheid.
Het boek Welcome to Night Vale vertelt het verhaal van Diane, Josh en Jackie. Diane is een moeder die zich zorgen maakt over haar puberzoon Josh. Jackie is een negentienjarige jonge dame die een pandjeshuis runt. Maar Night Vale zou Night Vale niet zijn als er geen vreemde zaken zouden zijn. Josh is een vijftienjarige jongen die van vorm en uiterlijk kan veranderen. Jackie runt met haar negentien jaar al jaren het pandjeshuis. Ze is dan ook al jaren negentien.
Op het oog lijken de levens van Diane en Josh en van Jackie weinig met elkaar te maken hebben. Er is contact omdat Diane haar traan verkoopt aan Jackie in het pandjeshuis. Ze hebben hun eigen leven met hun eigen eigenaardigheden. Tegelijkertijd hebben ze iets gemeen, zonder dit te weten.
Night Vale krijgt te maken met een persoon die er is, maar die telkens weer wordt vergeten. Hij levert briefjes af met de naam King City, een nabijgelegen stad. Het briefje is niet te vernietigen en vormt een beperking voor mensen die het briefje krijgen. Jackie kan haar werk niet meer doen en haar leven wordt beheerst door King City. Diane krijgt een zelfde briefje, maar voor Josh, niet voor zichzelf. Tegelijkertijd blijkt Diane de enige die zich de man die de briefjes verspreidt kan herinneren. En dan is er Troy, de blonde man die Josh zijn vader is… en die tegelijk ook steeds weer verschijnt in het leven van Jackie.
Langzaam maar zeker komen de ervaringen van Jackie en Diane samen. Het avontuur bereikt zijn hoogtepunt wanneer Josh na een auto-ongeluk verdwijnt. Josh is naar King City. Hoe komen Jackie en Diane daar… en misschien nog wel belangrijker, kunnen ze ooit nog terug naar Night Vale?
Welcome to Night Vale is een raar en moeilijk te plaatsen verhaal. Helemaal wanneer de Night Vale podcasts onbekend voor je zijn. Er zijn nieuwsupdates van The voice of Night Vale over rariteiten zoals dat minder dan een op de vijf tarantula’s hun eindexamen halen op de middelbare school van Night Vale. Er zijn huizen die gedachten opdringen aan hun bewoners. Graanproducten die worden gemeden omdat ze veranderen in slangen en kwade geesten. De rariteiten zorgen ervoor dat het boek een complex geheel is, helemaal gezien de verschillende verhaallijnen. Met name in het begin zijn er vragen. Is Night Vale de stad van de doden? Zijn de klanten van Jackie’s pandjeshuis dood of gaat diegene dood omdat hij er iets verkocht heeft? Wat zijn toch die roze plastic flamingo’s en waarom vormen die een deel van het verhaal?
De vele vraagtekens maken het een moeilijk te vatten boek. Tegelijkertijd is het een boek dat je wilt blijven lezen. De schrijfstijl is toegankelijk en uitnodigend. Er gebeurt zoveel in Night Vale, soms duidelijk maar vaker niet. De rariteiten zorgen voor grappige scènes. De nieuwsgierigheid en de behoefte aan antwoorden wint het keer op keer van de vele vraagtekens. Je wilt het gewoon blijven lezen. De nieuwsgierigheid is gewekt voor It Devours, het nieuwe boek over Night Vale dat later dit jaar verschijnt en de nieuwe vraagtekens die dat boek weer zal opwerpen.