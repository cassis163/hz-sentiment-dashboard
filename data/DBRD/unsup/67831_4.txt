Het verhaal is geschreven in niet te lange hoofdstukken en wordt per hoofdstuk verteld door een ander persoon; de hoofdpersonen wisselen elkaar hier af. Mede door de korte zinnen, leest het boek heel fijn.
Marleen Schmitz weet heel duidelijk de gevoelswereld van jongeren neer te zetten in deze roman; jongeren die zichzelf al volwassen vinden, maar nog niet helemaal klaar zijn met het afsluiten van hun jeugd. Zoals ook Monica, vijfentwintig jaar oud en tweelingzus van Rick die altijd alles voor haar regelt:

'Tegenwoordig is hij soms coach en soms manager. En soms is hij niks, denkt ze wrevelig. De laatste tijd is hij steeds vaker niks. Ze kan natuurlijk best haar eigen zaakjes regelen. Maar de tijd die dat kost steekt ze liever in haar training.'

Sandy (Rens) is een carver en maker van zandsculpturen en woont samen met zijn moeder in Spanje. Ze is ongeneeslijk ziek en wil in tegenstelling tot wat ze altijd over de familie van zijn vader heeft verteld, dat Sandy zijn vader op gaat zoeken in Valkenburg. Ze is bang dat hij te weinig familie om zich heeft wanneer ze eenmaal overleden is. En dat gaat toch nog sneller dan hij verwacht heeft;

'Toen hij terugkwam met de wijn, lag ze op bed met gebroken ogen naar de hemel te staren. Hij ging naast haar zitten, schonk twee glazen vol en praatte anderhalf uur aan een stuk tegen haar. Hij mopperde op haar omdat ze hem in de steek liet, bedankte haar dat ze zo'n goede moeder was geweest en vroeg haar hoe het nou verder met hem moest. Afwisselend dronk hij het ene en het andere glas leeg en uiteindelijk besefte hij dat ze hem gewoon had weggestuurd om er in haar eentje tussenuit te glippen.'

Wanneer Sandy in Valkenburg is, komt hij achter een groot geheim dat zijn oma altijd bewaard heeft. Niemand in zijn familie weet hier van. Hij neemt een besluit; ook hij zal oma's geheim bewaren.
Ook de titel van het boek wordt hier duidelijk; 'Zand en zilver'.

'Gebruik je talenten. Haal eruit wat erin zit.'
Een prachtig verhaal over beslissingen nemen, volwassen worden en verder gaan met het leven.
De personages zijn goed uitgewerkt en het verhaal steekt geloofwaardig in elkaar. Ik heb deze roman van Marleen graag gelezen.
4,5/5*