Voor het juiste begrip kunnen de verhalen van Donna Leon het best worden vergeleken met de Nederlandse evenknie, de verhalen van De Cock (met C-O-C-K) van Appie Baantjer.
Beide auteurs zijn hun hoofdkarakter trouw en laten ze de meest onmogelijke zaken als politie-inspecteur oplossen. Met dien verstande dat Donna Leon met Guido Brunetti, commissario di polizia van de stad Venetië, werkt.

In een van de vele kanaaltjes in Venetië is een stoffelijk overschot gevonden van een man. Zonder identificatiebewijs bij hem, lijkt het ondoenlijk op korte termijn vast te stellen wie de pechvogel is. Brunetti herinnert zich de opvallende lichamelijke afwijking van de man die lijdt aan de ziekte van Madelung.
Ondersteund door signorina Elettra komen ze te weten dat het dottor Andrea Nava is, een plaatselijk dierenarts die ook enkele dagen in de week werkzaam is als controleur bij een slachthuis.
Na dit belangrijke aanknopingspunt blijkt er voldoende voeding aanwezig te zijn voor Brunetti om samen met Lorenza Vianello het onderzoek voort te zetten en de dader op te sporen.

Beestachtige zaken is, zoals verwacht, helemaal herkenbaar als een echte Donna Leon. Met de bourgondische Brunetti die ieder barretje in Venetië wel heeft gehad, speurt hij naar, weer een moordenaar. Ondersteund door de culinaire capaciteiten van Paola en geplaagd door de kinderen Raffi en Chiara, is het aangenaam leesvoer. Niet hoogstaand maar wel goed voor een paar uurtjes lage concentratie en genieten van de Venetiaanse straatjes die Donna Leon de lezer cadeau doet.



Eindoordeel: 3 sterren

Spanning: 2 sterren
Plot: 2 sterren
Leesplezier: 3 sterren
Schrijfstijl: 3 sterren
Originaliteit: 2 sterren
Psychologie: 3 sterren