Hels Verlangen is een verhaal over de strijd die een moeder met zichzelf én tegen anderen voert nadat haar dochter door een verkeersongeval in coma raakt. Intussen is de dochter in een hele andere strijd verwikkelt. Terug naar het licht of verder weg de donkere diepte in? Met deze 5e thriller bewijst Corine Hartman opnieuw dat ze tot de top van Nederlandse auteurs hoort. Knap geschreven, zeer invoelbaar en met een emotionele lading en diepgang die je af en toe de rillingen over de rug laat lopen. Het boek wordt nergens langdradig, eenmaal begonnen vliegen de hoofdstukken voorbij. Zoals we van Hartman gewend zijn mét de nodige gruwelijkheden, maar af en toe een vleugje humor ontlokt de lezer inwendig ook een lach. Met precies de juiste hoeveelheid aan personages zodat je ze allemaal snel en goed leert kennen. Het zijn perfect uitgewerkte karakters en als gezegd, erg inleefbaar. Door haar manier van vertellen kun je je goed voorstellen wat een impact een dergelijk verkeersongeluk heeft op de rest van het gezin én de veroorzaker. Het zal je maar gebeuren en wat zou jij dan doen is wat ik me steeds afvroeg tijdens het lezen van dit schrijnende verhaal. Emoties als verdriet, woede en machteloosheid worden door Hartman sterk in beeld gebracht zonder ergens te overdrijven. Over het einde wil ik niet veel kwijt, behalve dat het nadreunt en lang zal blijven hangen. Ik kan Hels Verlangen dus zeker aanraden (mocht je hem nog niet gelezen hebben) maar met een waarschuwing want het verhaal zal je vastgrijpen en na bijna 280 blz. nog lang niet loslaten. Zorg dus dat je stevig zit én de tijd hebt om te lezen, te lezen, te. Veel leesplezier!