Een club mensen dreigt de president te vermoorden, tenzij de Amerikaanse overheid met 50 miljoen dollar over de brug komt. Om hun bedreigingen kracht bij te zetten, worden alvast wat politieke topstukken vermoord. Ondertussen groeit bij de inlichtingendienst de overtuiging dat er een mol in hun eigen geledingen zit. Inderdaad, geen origineel gegeven. Wat dit boek interessant maakt, is de hoofdpersoon Sean Drummond. Dit is het derde boek dat ik gelezen heb met hem in de hoofdrol. Zijn functie is me nog wat onduidelijk, temeer omdat hij om allerlei vage redenen aan allerlei instanties uitgeleend wordt. Sean Drummond is iemand die sarcasme gebruikt om zich overeind te houden in de wereld en de manier waarop 'ie dat doet, maakt de boeken een bron van plezier. Wat maakt het nog uit dat het plot niet origineel is? Je vermaakt je al genoeg met de beschouwingen van de hoofdpersoon.