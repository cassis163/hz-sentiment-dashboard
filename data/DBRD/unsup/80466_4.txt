De boekbeschrijving - zie aldaar - doet droge, taaie kost verwachten. Niets blijkt minder waar: Witte inkt gaat over ingewikkelde materie, maar is verrassend smeuïg en in begrijpelijke taal geschreven. Erik Vrij heeft de nodige kennis op financieel-juridisch gebied en weet de juiste toon te treffen om de lezer mee te slepen. Ook al spat de spanning niet van de pagina's, boeiend is het wél. En interessant om een kijkje te nemen in het Europa van 2028 met zijn bloeiende economie en zijn toonaangevende rol in 'rights-management', een schril contrast met de problematiek van het hedendaagse Europa en de Brexit van afgelopen week. Mooi, dat er fictie bestaat.

"België is na twee eeuwen zelfstandigheid ook weer herenigd met Nederland. De Europese eenwording zet verder door."

Rights-management, daar draait het om, daar wordt goudgeld mee verdiend. 'Big brother is watching you' en deze grote broer heet Euregist. Euregist is een sinds 2018 ingevoerd systeem waarin alle rechten en plichten van bedrijven en burgers worden geregistreerd, er is geen ontkomen aan. Meest dominant op de rights-managementmarkt is MRM, het bedrijf van Henk Vis, miljardair, lomperik en hoofdpersoon in Witte inkt.

"- Als ik op de tennisclub hoor wat de mannen van Carla, Merel en Fleur verdienen voor best lullige banen, dan durf ik niet te zeggen hoe weinig jij krijgt. - Kom Li, ik krijg bijna twee ton. Dat is best veel. Geen vermogen maar ook zeker geen fooi."

Wanneer in de Verenigde Staten besloten wordt per 2029 een soortgelijk registratiesysteem in te voeren als in Europa, is Henk Vis er als de kippen bij om zijn slag te slaan. Vis wordt echter tegengewerkt door mensen die hem zijn American dream niet gunnen. Hoe loopt dit af?

Als lezer reis je o.a. mee naar Dubai en Bermuda. Geen geheimen, 'wij' weten (bijna) alles, waarmee meteen de geringe spanning in het boek verklaard is. Eén ding vertelt de auteur niet direct, maar laat zich makkelijk voorspellen. Een extra wending doet zich daarna niet meer voor en zou van meerwaarde geweest kunnen zijn.
Prachtige en humorvolle passages komen voorbij, met name in Dubai is het genieten. De samenzwering, 'The Last Supper' (waar gelukkig toch één persoon iets op tegen heeft), het toiletbezoek van enkele heren, staan nu eens ten dienste van het verhaal en dan weer werken ze op de lachspieren. Uitstekend in balans, niets is te veel.

Witte inkt is verschenen in september 2013. Hier en daar staat vermeld dat Erik Vrij bezig is aan zijn tweede boek, tot nu toe is over publicatie daarvan niets bekend. Laat maar komen, want deze eerste thriller smaakt naar meer!

[spanning 2, plot 4, schrijfstijl 5, leesplezier 4, originaliteit 4, psychologie 3]


Update:
De werktitel van de thriller-in-wording is 'Koningsdag'. De auteur heeft laten weten dat hij hoopt dit boek volgend jaar af te hebben. Geduld dus.