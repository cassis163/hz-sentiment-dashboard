De weg van bevrijding lijkt op het eerste gezicht een dun boekje, een niemendalletje. Misschien leuk voor tussendoor? Maar niets is minder waar, weinig boeken zijn inhoudelijk zo compleet, helder en nuttig. Dit op Advaita Vedanta (de Weg van het Inzicht) gerichte boek werkt verhelderend en is een mooie samenvatting van al het eerder verschenen werk van Adyashanti. Het helpt je inzicht te krijgen in jezelf en het leven, de weg naar bewustzijn. Een praktische gids voor spirituele bevrijding. Het daagt je op een positieve manier uit het niet te lezen als toeschouwer maar juist actief deel te nemen en zo te werken aan je eigen bewustwording van de waarheid. Wat blijft er van je over als je alles wegstreept dat jij niet wezenlijk bent?

Een citaat uit het boek: ‘Wordt wakker of ga ten onder’ is de spirituele roep van onze tijd.

Met behulp van vijf belangrijke fundamenten helpt Adyashanti je inzicht te krijgen (of terug te krijgen) in jezelf. Je leert jezelf aftepellen als een ui. Het loslaten van alles waarmee jij jezelf associeert; je naam, geslacht, status en verleden bijvoorbeeld. Wat blijft erover?
Je wordt direct in de inleiding gewaarschuwd; je verdiepen in deze materie kan je overtuigingen om zeep helpen, je flink verwarren en je ego kwetsen. Het boek is allesbehalve een rode loper naar verlichting, maar het kan je weldegelijk helpen op je pad naar bewustwording. Met het lezen van dit boek is een eerste stap is gezet, maar dan heb je nog een lange weg te gaan. De weg van bevrijding is dan ook zeker geen boek om eenmalig even vluchtig door te lezen, maar kan zeker helpen als geheugensteuntje. Een fijn boek om met regelmaat te lezen op die momenten dat je daar behoefte aan hebt. Het staat vol praktische tips, zoals meditatie en uitdrukkingen om je op weg te helpen in je persoonlijke herkenning van de waarheid. Alles geschreven in duidelijke taal en dan ook prima geschikt voor iedereen die belangstelling heeft voor deze materie. Een boek om te koesteren en je leven lang bij je te houden.