Violet Verbond is het internationale debuut van schrijver Stephen Woodworth. Deze man met een voorliefde voor Sience Fiction, figureerde enkele malen in Star Trek: The Next Generation. Voorafgaand aan zijn eerste boek schreef hij artikelen en verhalen.

In Violet Verbond maken we kennis met een apart soort mensen, Violetten. Deze personen hebben violet gekleurde ogen en zijn in staat om met de doden te spreken. De politie maakt dankbaar gebruik van deze bijzondere gave, voor het oplossen van moordzaken. Via een Violet laten zij in de rechtszaal de ziel van de overledene getuigen tegen hun eigen moordenaar. Nooit meer vragen over de ware toedracht van een misdrijf, prachtig. Dat vindt echter niet iedereen. Als steeds meer Violetten worden vermoord, begint het erop te lijken dat er een seriemoordenaar actief is die het op deze specifieke groep heeft gemunt. Als de spoeling Violetten steeds dunner wordt, besluit de FBI deze mensen te beschermen. FBI-agent Dan Atwater krijgt Violet Nathalie onder zijn hoede. Hoewel hij haar eerst griezelig vindt, begint hij haar steeds meer te zien als een gewone aantrekkelijke vrouw. De angst voor geesten uit zijn eigen verleden houden hem echter tegen om zijn gevoel te volgen. Als Nathalie een paar keer op het nippertje aan de moordenaar ontsnapt, overwint hij zijn angsten en verdedigt haar met hart en ziel

Violet Verbond is een zeer interessant en goed geschreven debuut van auteur Stephen Woodworth. Het is ook razendsnel vertaald in het Nederlands. Het boek houdt het midden tussen Star Wars, Ghostbusters voor volwassenen en Harry Potter. Ik hoor u denken, zijn deze drie verschillende iconen tot een geheel samen te smelten? Blijkbaar wel, Woodworth deed het door een nieuw figuur te creëren, de Violet. Dit wezen is qua uiterlijk rechtsreeks uit Star Wars gestapt, communiceert met de doden à la Ghostbusters en is lid van een verbond (Verbond voor contact met het Hiernamaals) dat erg doet denken aan het ministerie van Toverkunst in de Harry Potter boeken. Om de Violetten heeft Woodworth een gewoon verhaal gebouwd over een seriemoordenaar zoals dat in legio boeken gebeurt die wel met beide benen op de grond staan. Uitermate origineel en goed gelukt. Ondanks het bovennatuurlijke element is het boek realistisch en pakkend geschreven. Het leest als een trein en bevat enige spanning, romantiek, humor en verrassing.

De karakters in het boek zijn aansprekende personen met hun pluspunten en gebreken. De vonken tussen agent en getuige zijn in veel boeken een vast gegeven, ook Woodworth heeft zich laten verleiden tot dit ingrediënt. De opbloeiende romance tussen FBI-agent Ben en Violet Nathalie is daar het uitvloeisel van. Toch stoort het in het geheel niet en geeft het meer kleur aan het geheel. De standaardplot met de seriemoordenaar is uniek door de setting waarin het verhaal zich afspeelt en ook de ontknoping bevat niet het happy end dat zo gebruikelijk is.

Waarom dan toch maar drie sterren na al die lovende woorden? Zoals boven al vermeld bevat het boek enige spanning, romantiek, humor en verrassing, maar niet genoeg om mij knock out te krijgen. Woodworth had nog meer uit het verhaal kunnen halen. Daarbij waren er ook enkele elementen die mij de wenkbrauwen deden fronsen. De manier waarop geesten bijvoorbeeld gevangen werden gehouden was een beetje Peppi en Kokki-achtig. Dit haalde het totaalplaatje wat mij betreft enigszins naar beneden. Maar, het moet gezegd worden: Woodworth heeft een origineel en uitstekend debuut neergezet. Voor mensen die houden van verhalen met een bovennatuurlijk tintje een echte aanrader. Ik denk dat we Woodworth mogen beschouwen als een belofte voor de toekomst. Ik ga hem in ieder geval in de gaten houden!