Wat als jouw buren niet zijn wie ze lijken te zijn? Gregg Olsen sleurt de lezer mee in een benauwde strijd tussen goed en kwaad in Het laatste dat ze deed. Eat your heart out, Paula Hawkins!

Verhaal
Op de dag van haar belangrijke examen gebeurt er iets dat het leven van Liz Jarrett compleet op zijn kop zet. Kan zij de waarheid onder ogen zien of zal zij bezwijken aan schuldgevoelens?

Liz en Owen Jarrett wonen naast Carole en David Franklin in Bend, een plaats in de Amerikaanse staat Oregon. Met zekere afgunst kijken Liz en Owen naar dit schijnbaar perfecte koppel met hun goede inkomen, een gelukkig gezinsleven, geborgenheid en hun prachtige zoontje Charlie. Maar dan verdwijnt Charlie plotseling. Er is geen enkel spoor, hij is onvindbaar. En alles wat perfect leek, zakt als een kaartenhuis in elkaar.

Look & Feel
Een prachtige omslag die perfect past bij het verhaal. De cover springt niet gelijk kin het oog (mogelijk door de titel die geen knalkleur heeft), maar wekt wel een mysterieus gevoel op. Water is een belangrijk element in dit verhaal en dat is kundig op de cover verwerkt. Het vage, schuldigkijkende gezicht dat opdoemt op de cover moet vermoedelijk protagonist Liz voorstellen. Een mooie toevoeging.

De hoofdstukken zijn onderverdeeld in nummers met daaronder de notering van het aantal minuten/uren/dagen dat kleine Charlie vermist is. Voor de lezer zeer prettig, omdat je zo een goed overzicht behoudt van waar je je bevindt in het verhaal.

Oordeel
Wauw, wat kan deze man schrijven! Nog niet eerder las ik een boek van Gregg Olsen, maar dit zal ook zeker niet de laatste keer zijn. Op een kundige manier wisselt deze auteur de verhaallijnen met elkaar af. De personages worden zeer goed uitgedokterd en als lezer krijg je het gevoel dat je ze goed leert kennen. Het verhaal is ontzettend goed uitgedacht, niet meer dan lof hiervoor!

Op de achterkant staat in het groot: Voor de lezers van Gone Girl en Het meisje in de trein. Hier ben ik het absoluut mee eens. Het meisje in de trein heb ik ook gelezen en hier en daar trof ik inderdaad gelijkenissen aan. Er is echter een belangrijk verschil; Het laatste dat ze deed is meer diepgaand en wekt sneller emotie op bij de lezer.

Het verhaal begint met een gebeurtenis twintig jaar geleden, die de lezer bij de strot grijpt. Mijn grootste angst is verdrinken en (kleine spoiler!) precies dat is waar het in het eerste hoofdstuk (genaamd Twintig jaar geleden) om draait. Ook tijdens de vermissing van Charlie wordt grondig onderzocht of dit leuke jongetje niet is opgeslokt door de grote rivier achter het huis van de Franklins. Je kan begrijpen dat ik het dus zeer benauwd kreeg van deze schakel in het verhaal...

Olsen begint ontzettend sterk, sleurt de lezer gelijk het verhaal in, zwakt iets af in het midden, waar het soms wat langdradig wordt en wat overdone, maar weet zich richting het einde weer te herpakken. Alle puzzelstukjes vallen uiteindelijk in elkaar. Ik beloof je: dit verhaal grijpt je naar de strot. Na het lezen van de laatste pagina moet je even laten bezinken wat je net allemaal hebt gelezen. Knap om het verhaal op zo'n manier te brengen dat je sympathie opwekt voor iemand die eigenlijk hartstikke fout heeft gehandeld...

Een boek dat de lezer goed aan het denken zet over de keuzes die de personages uit het boek maken. Gregg Olsen weet de lezer op een goed zijspoor te zetten en zorgt hier en daar voor een kippenvelmomentje. Kortom, een absolute aanrader!

Sterren: ****

Specificaties
Uitgever: Karakter Uitgevers B.V.
Uitgave: Paperback
Vertaling: Frank van der Knoop
Publicatiedatum: 19-02-2018
Pagina's: 335
ISBN: 99789045214252

Met dank aan Karakter Uitgevers B.V. voor het toesturen van een recensie-exemplaar. Dit heeft mijn beoordeling niet be√Ønvloed.