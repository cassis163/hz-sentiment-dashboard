Baobab, camu camu, rauwe cacao, bijenpollen. Als je deze producten kent ben je vast al bekend met superfoods. Superfoods zijn voedingsmiddelen van hoge kwaliteit die rechtstreeks uit de natuur komen en puur en onbewerkt zijn. Experts zijn over de werking hiervan verdeeld. En ik, tussen al deze meningen in, mag wat vinden van het boek De snelle superfoodchef van Jesse van der Velde en Annemieke de Kroon.

Jesse van der Velde is verjongingscoach en schreef in 2012 al het boek Voor altijd jong en in 2013 het boek Superfoodrecepten dat hij met Annemieke de Kroon, Trainer Hormoonfactor en Superfoodexepert, schreef. Nu hebben zij de krachten wederom gebundeld voor De snelle superfoodchef. 80 recepten voor elk moment van de dag.

Van der Velde zijn doel is om mensen een maximale gezondheid te laten bereiken. Die maximale gezondheid ligt volgens hem net voorbij het niveau waarvan jij denkt dat het nu mogelijk is. Je mist immers niet wat je nooit hebt gehad. Als je een voedingspatroon aanpast of aanvult en je komt er achter dat je daardoor meer energie krijgt en je beter voelt weet je eigenlijk pas dat je gezondheidsniveau beter kon zijn. De visie van de schrijvers is dan ook dat superfoods een aanvulling zijn op een algemeen gezond voedingspatroon.

De eerste hoofdstukken in het boek zijn gewijd aan informatie uit onderzoek dat Van der Velde zelf heeft gedaan naar superfoods. Je krijgt informatie over stoffen die je lichaam reinigen, het immuunsysteem ondersteunen, antioxidanten, energieboosters en koffievervangers en er wordt een hoofdstuk gewijd aan jodium. Fijn is daarbij dat per voedingsstof word uitgelegd wat de oorsprong, eigenschappen en toepassingen zijn.

De lijst is overigens niet volledig en het is jammer dat er geen aandacht wordt besteed aan de “reguliere” superfoods zoals bijvoorbeeld bladgroenten, zoete aardappelen, noten, amandelmelk, havermout en avocado. Deze worden overigens wel in de recepten gebruikt maar een extra lijst was welkom geweest.

De recepten hebben grappige namen als ondergaande zon, can’t biet it en happy booster, al is het daarmee niet altijd duidelijk wat je krijgt. De foto’s spatten positief uit het boek. Mooi! Maar als ik het boek doorblader en bedenk dat dit recepten zijn voor elk moment van de dag, dan mis ik toch wel wat vast voedsel en hoofdmaaltijden. Er staan 5 salades in. Maar verder is het vooral blenden, blenden, soms juicen en nog eens blenden. En dat betekent lepelen en drinken. Snel al dat blenden.Wat meer bite en hoofdgerechten was prettig geweest.

De recepten zijn allemaal geschreven voor één persoon en dat houdt het overzichtelijk. In de recepten wordt veel gebruik gemaakt van de gangbaardere (en goedkopere) superfoods zoals fruit, groente en notenmelk. Maar bijna elk recept maakt ook gebruik van de in het boek behandelde en duurdere superfoods zoals bijenpollen, maca en baobab. Wil je veel uit dit boek maken dan heb je een flinke voorraadkast nodig van vaak prijzige producten. Vaak heb je maar een eetlepel of theelepel van iets nodig. En hoewel je na het aanleggen van die voorraad er dan wel lang mee kan doen, is het aanschaffen van deze producten niet voor ieders portemonnee toegankelijk.

Warme appeltjes
Ingrediënten:
250ml warm water
1 zoete appel
35 g verse spinazie
20 g havervlokken
2 el citroensap
½ el kaneel
1 tl versgeraspte gember
½ tl nootmuskaat
Optioneel (als je last hebt van stress) ½ tl Braziliaanse ginseng

Bereiding:
Blend alle ingrediënten samen tot een romige gladde smoothie

Tijdens het samenstellen van deze smoothie had ik al zeer mijn twijfels over de hoeveelheid kaneel (1/2  theelepel in plaats van eetlepel?). En ik kreeg gelijk. Ik snap wat er werd beoogd met dit recept qua smaak. De warme appeltjes uit de oven zit er qua achtergrond in. Maar door de hoeveelheid kaneel en nootmuskaat had ik veel meer water (of minder kaneel en nootmuskaat) nodig om de smaak uit te balanceren. Daardoor was deze smoothie nu veel te heftig, te dik en niet te drinken. Het is te hopen dat dit een uitzondering is op de rest van het boek.

Dit boek bevat een flinke literatuurlijst en vermeldingen naar onderzoeken over superfoods. Als je een zoekmachine gebruikt, zijn er ook een hoop tegengeluiden over de zin en onzin daarvan. En dus raad ik je vooral aan zelf te beslissen wat jij vindt van superfoods en hoe je jezelf bij het gebruik er van voelt. Wat ik wel uit eigen ervaring weet is dat experimenteren met nieuwe voedingspatronen soms heel verfrissend kan werken. Misschien kom jij door dit boek er wel achter wat je nooit hebt gemist. Ik vind er zelf teveel vloeibare maaltijden in staan en te weinig hoofdmaaltijden. Daarin had zeker meer diversiteit gemogen. Ben je overtuigd van het nut van superfoods of nieuwsgierig hiernaar? Dan is De snelle superfoodchef een informatief boek voor jou met recepten die vooral een vloeibare aanvulling bieden op je dagelijkse voedingspatroon.