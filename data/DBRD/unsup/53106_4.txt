Circe is wellicht het vreemdste verhaal dat je dit jaar zult lezen. Circe is een meisje dat Fiona per toeval ontmoet op een speeltuintje. Ze raken aan de praat en worden vriendinnen. Fiona’s andere vriendinnen hebben haar namelijk in de steek gelaten en dus in ze blij dat ze bij Circe terecht kan. De vriendschap tussen Circe en Fiona is op z’n minst raar te noemen. Ook Fiona’s ouders zijn bang dat Circe een slechte invloed heeft op haar.

Ik kan heel weinig over dit boek vertellen zonder aan spoilers te raken. Het verhaal is gewoon zo vreemd, zo bizar. My mind = blown. Op het einde zat ik wel met nog heel wat vragen. Ja, ik had mijn eigen theorie, maar ik kon die heel moeilijk staven. Ik heb toen gechat met Lieselotte, zij heeft een tijdje bij Clavis gewerkt als stagiaire. Zo heeft ze ook vragen kunnen stellen aan Nell de Smedt, dezelfde vragen die ik ook had. Dankzij Lieselotte heb ik dus een kijkje kunnen nemen in het brein van de schrijfster en kreeg ik antwoorden op mijn vragen. Die antwoorden had ik onmogelijk zelf in het verhaal kunnen vinden, hoewel de aanwijzingen er wel een beetje in zitten. Om de waarheid van dit boek te achterhalen, moet je dus best ver gaan zoeken. Is dat vervelend of net geniaal? Ik ben er nog altijd niet uit.

Het feit dat dit boek geschreven is door een meisje van op dat moment 15 jaar, vind ik echt ongelooflijk knap. En misschien ook wel een beetje eng, gezien de inhoud van het boek. Ik ben in ieder geval heel erg benieuwd welke freaky verhalen Nell nog meer in petto heeft! Raad ik Circe aan? Ja, zeker weten! Hou er wel rekening mee dat je aan je eigen verstand gaat beginnen twijfelen, dat is een neveneffect van het lezen van dit boek!