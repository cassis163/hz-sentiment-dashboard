Titel: Voltooid
Auteur: Mariska Overman
Serie: Isabel Dieudonné, deel 2
Uitgever: De Crime Compagnie
Verschijningsdatum: januari 2018
Blz.: 300.

Over de auteur:
Mariska Overman is eigenaar van een bureau dat de dood bespreekbaar maakt. Ze schrijft als columnist voor verschillende websites over rouw en dood.
In Mariska heeft altijd de wens gezeten ooit een eigen boek te schrijven. Dat werd Hoofdzaak, een thriller, die in 2017 is verschenen. Een jaar later verschijnt haar tweede thriller Voltooid.

Samenvatting:
Een gruwelijke moord. Een boodschap. Is dit slechts het begin?

Een onbekende man wordt dood aangetroffen in het bos. Uit zijn borst steekt een tak met een witte vlag: KLAAR.

Isabel Dieudonné, specialist postmortale zorg en ex-rechercheur wordt bij de zaak betrokken. Wie heeft deze bizarre moord gepleegd, en vooral: waarom? Welke boodschap wil de dader overbrengen? En misschien belangrijker nog... blijft het bij dit ene slachtoffer?

Mijn mening:
Zowel Hoofdzaak als nu ook Voltooid zijn verhalen die mij enorm kunnen bekoren. Buiten de spanning heeft Mariska in Voltooid ruimschoots de moeite genomen een veel besproken maatschappelijk onderwerp, euthanasie, te verwerken in een aantrekkelijk verhaal.
De verwijzingen naar het eerste deel zijn voldoende om dit boek te kunnen lezen zonder dat men Hoofdzaak gelezen heeft.
De schrijfstijl van Mariska nodigt uit tot snel doorlezen, mijn nieuwsgierigheid is dermate hoog dat stoppen bijna geen optie is. De stijl is eenvoudig maar zeker niet saai, er wordt van de lezer zeker verwacht dat hij de addertjes onder het gras opmerkt.
Waar in Hoofdzaak het verhaal verre van realistisch was, waar ik me overigens totaal niet aan stoorde, is er met Voltooid een zeer herkenbaar ethisch probleem uitgewerkt.
Voltooid geeft een diepere kijk in het leven van de collega’s waar Isabel mee samen werkt, er worden genoeg visjes uitgegooid om nog een paar vervolgdelen te schrijven.
De familie van Isabel blijft complex, de bloedbanden zijn zeker nog niet overtuigend duidelijk.
Dit is iets waar Isabel zeker nog niet mee uit geworsteld is. Ook op dit gebied voel je als lezer de tweestrijd die iemand moet voeren als een (deels) bloedverwant een misdaad pleegt met verstrekkende gevolgen. Het blijft ten aller tijde je broer of zus.
De plot is niet totaal verrassend, de gedachten achter de daden die gepleegd zijn geven de lezer wel stof tot nadenken.
Mariska Overman is er wat mij betreft in geslaagd om fictie en non-fictie in elkaar te verweven tot een boeiend, spannend verhaal.


Originaliteit: 5
Schrijfstijl: 5
Psychologie: 4
Spanning: 4
Plot: 4
Leesplezier: 5



Voor mij heeft Voltooid voor een aantal heerlijke uurtjes leesplezier gezorgd,en kijk nu al enorm uit naar het volgende deel. Het boek krijgt daarom dik verdiend 4,5 sterren.

Bianca