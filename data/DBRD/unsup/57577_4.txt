Deze reis van Linda Wormhoudt brengt haar naar IJsland, het land van ongekende landschappen en ruige natuur. Het land waar trollen, elfen en reuzen nog springlevend zijn. Beleef zelf de magie in dit derde deel van de serie Kind van de wegen.

Linda heeft dromen met daarin steeds dezelfde boodschap: ‘zoek de rivier die naar boven stroomt’. Gedreven door deze dromen reist zij af naar Reykjavik waar haar bijzondere avontuur begint. Ze bezoekt de plaatsen waarover ze gelezen heeft in de saga’s en hervindt het contact met de doodsgodin Hella die haar deel laat uitmaken van het dodenrijk. Samen met haar reist Linda door andere werelden en andere dimensies en krijgt mondjesmaat uitzonderlijke kennis en wijsheden door. Niet alleen Linda krijgt deze wijsheden gepresenteerd, ook de lezer kan er inspiratie in vinden. En dit is wat er gebeurt, het is alsof je zelf contact hebt met andere werkelijkheden dan de werkelijkheid die we gewend zijn waar te nemen. Gedurende haar tocht krijgt ze inzicht in de stammenrunen. Hoewel deze runen in het verhaal niet geheel tot hun recht komen, kun je met het overzicht achterin het boek een hoop informatie vergaren.

De diverse verhaallagen lopen vloeiend door elkaar wat de mogelijkheid geeft dit boek op verschillende manieren te lezen. Lees het als een avontuurlijk Tolkien’s In de ban van de ring, een magisch realistisch schrijven of lees het als een orakel en leer van de vergeten wijsheden en bovennatuurlijke kennis. Niets is wat het lijkt.

Nevelvrouw is een zeer beschrijvend werk gelardeerd met poëzie. Het is een boek met een boodschap: volg je ingevingen en loop je eigen pad. Blijf op zoek gaan en wees nieuwsgierig! Zoals gezegd is dit het derde deel uit een serie, evenwel goed afzonderlijk leesbaar. De omslagafbeelding is voornamelijk groen, de kleur van natuur en vernieuwing, de kleur van het onderbewuste en emoties, een betere symboliek kan ik me niet voorstellen! Gedrukt op grauw papier.