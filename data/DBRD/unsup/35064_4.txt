Bij twee verschillende gelegenheden kocht ik ooit een pocket van Stephen White. Beide keren was dat omdat ik op dat moment toevallig zonder boekje zat en ik ergens was waar ik tweedehands boekjes kon kopen. Het betreft hier Privileged Information (1991) en Private Practices (1994). Van beide aankopen heb ik geen moment spijt gehad. Ik was dan ook blij om te zien dat Warning Signs in vertaling is verschenen.

Evenals in de beide eerder genoemde boeken is de hoofdpersoon in De tekenen de psychotherapeut Alan Gregory, die met zijn vrouw Lauren (openbaar aanklager) en dochtertje Grace in Boulder woont. In dit verhaal beginnen de problemen als Alan een nieuwe patiënte krijgt, die hem dingen verteld waardoor Alan sterk gaat twijfelen of hij de regel mag overschrijden die zegt dat hij alles wat een patiënt vertelt, geheim moet houden. Doet hij dat, dan gaan er waarschijnlijk doden vallen, waaronder zelfs zijn eigen vrouw. De eerste dode is al gevallen, alleen weet Alan dat op dat moment niet.

Langzaam bouwt de spanning zich op, vooral als blijkt dat een alom gerespecteerde politievrouw verdacht wordt van de moord op de eerste dode, en Lauren ook nauw bij de zaak betrokken raakt.

Enige overeenkomst in karakter tussen Alan Gregory en Alex Delaware (uit de boeken van Kellerman) is er wel. Dat ligt wellicht besloten in het feit dat zij zon beetje hetzelfde beroep uitoefenen. Maar dit is bepaald niet storend, integendeel, voor de liefhebbers van de boeken van Jonathan Kellerman zal het een groot plezier zijn om dit boek van White te lezen. Ik hoop dat de andere delen ook snel vertaald zullen worden.