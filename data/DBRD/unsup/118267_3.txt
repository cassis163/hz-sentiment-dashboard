Victor Carl's ontmoeting met een vrouw in een bar in Philadelphia heeft grote gevolgen voor hem. Want de volgende dag wordt hij wakker met een tatoeage op zijn borst. Omdat Carl wil weten hoe die tatoeage er op is gekomen én wie de vrouw is wiens naam op zijn borst prijkt, gaat hij op onderzoek uit. Ondanks dat hij een aantal zaken heeft lopen waar hij druk mee is.

Eén van die zaken is de diefstal van een schilderij. Een diefstal die bijna dertig jaar geleden heeft plaatsgevonden. Want één van de daders wil het schilderij teruggeven aan de rechtmatige eigenaar. Dat gaat echter niet vlekkeloos, want zowel Carl als zijn cliënt komen in hachelijke situaties terecht. Omdat er meer partijen zijn die in het schilderij geïnteresseerd zijn.

Wie volgt? is van begin tot eind een boeiend boek. En ook in dit boek wordt de humor die Lashner zich blijkbaar eigen heeft gemaakt regelmatig aan bod. Waarbij het gelukkig nergens vervelend wordt. Opvallend vond ik dat de vrouwen die Victor Carl ontmoet stuk voor stuk aantrekkelijk zijn. Dit doet aan het verhaal echter niets af. Want dat is dik in orde.