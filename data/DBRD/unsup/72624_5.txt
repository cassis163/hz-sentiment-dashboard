‘Jager’ is een heerlijk boek voor fantasyliefhebbers, maar ik durf met zekerheid te zeggen dat ook niet fantasy-liefhebbers ervan zullen genieten.
Het verhaal heeft een mooie, logische opbouw waarbij Meaghun je als lezer met hem meesleept in zijn leven als Jager.
Het boek is vanaf de eerste pagina spannend en aantrekkelijk. Het zet zijn klauwen in je en binnen no time ben je op de laatste pagina.
Met iedere bladzijde wordt het verhaal mysterieuzer en duisterder en daardoor wil je alleen maar weten hoe het zal aflopen.
Ten Tusscher heeft de kracht om je tot de laatste pagina geboeid te houden en geen onnodige hints te geven over het verhaal en de verloop ervan. Je hebt heel lang geen flauw idee hoe het gaat eindigen.
Een andere kracht van Ten Tusscher is haar personage-uitwerking: Meaghun, Kaban, Cighal, Margal en de vele andere personages zijn tot op de puntjes op het juiste niveau uitgediept. Er zijn veel personages aanwezig met allemaal namen die je twee of drie keer met herlezen voordat je denkt dat je het goed uitspreekt, maar Ten Tusscher weet het zo te gebruiken dat je niet verward raakt.
Ook de ontwikkeling van al haar personages wordt goed beschreven en je wordt zeer goed begeleid door Meaghun en de anderen. Dit onderdeel heeft de auteur echt ge-wel-dig gedaan. Iets waar menig auteurs van kan leren!

En niet alleen de personages heeft ze perfect uitgewerkt, ook de wereld van Meaghun en zijn familie en vrienden is tot in de details uitgewerkt. Zodra je de eerste pagina leest, lijkt het alsof je zo in die wereld stapt. Beschrijvingen van de omgeving zijn zo goed gedaan, dat het lijkt alsof je je erin waant, maar Ten Tusscher laat toch ruimte over voor je eigen fantasy.

Eigenlijk kan ik alleen maar lovend zijn over dit boek, want het is echt een prachtig geschreven verhaal! Ik ben dan ook zeer benieuwd naar het vervolg: Prooi, welke we in het voorjaar van 2015 kunnen verwachten.
Uiteraard heeft dit boek mij ook erg nieuwsgierig gemaakt naar de andere boeken van Ten Tusscher.