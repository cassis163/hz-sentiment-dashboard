In het ziekenhuis in Atlanta wordt op een dag een zwaargewonde vrouw binnengebracht, die is aangereden door een auto. Sara Linton moet haar behandelen en al snel blijkt dat de gruwelijke verwondingen niet zijn veroorzaakt door de aanrijding. Deze vrouw is mishandeld, gefolterd en verkracht. Rechercheur Will Trent en zijn collega Faith Mitchell worden erbij gehaald en zij nemen de zaak op zich. In de buurt van het ongeluk wordt een luguber hol onder de grond gevonden. Uit de gevonden attributen kunnen de rechercheurs opmaken dat de vrouw hier vastgehouden is. Even verderop vinden ze nog een lijk, waarmee de zaak in stroomversnelling komt. Trent en Mitchell zitten dag en nacht op de zaak, die een nog hogere prioriteit krijgt, als er nog meer vrouwen vermist worden. De dader is de rechercheurs elke keer te slim af.
Genesis is het nieuwste boek in de reeks over Sara Linton. Zij speelt ditmaal geen grote hoofdrol in het boek. Die plaats is weggelegd voor de twee rechercheurs. Jammer is dat de nieuwe lezers van Karin Slaughter het levensverhaal van haar hoofdpersoon Linton niet tot in alle finesses zullen kunnen doorgronden. Herhaaldelijk blikt Slaughter terug op de gebeurtenissen in het leven van Sara, zonder haar karakter verder uit te diepen. Veel informatie over Sara is al gegeven in vorige boeken, zodat de trouwe lezer dus meer over haar karakter zal weten dan de lezer die voor het eerst met Sara kennis maakt.
De levens van Trent en Mitchell worden realistisch beschreven. Gedurende het slopende onderzoek kampen zij met persoonlijke problemen waardoor werk en privé danig door elkaar lopen.
De zaak van de mishandelde en vermoorde vrouwen op zich is zo gruwelijk dat het de lezer niet meer loslaat. Boeiende, psychologische passages worden afgewisseld met bloedstollende hoofdstukken. Daarmee groet Genesis uit tot een boeiende literaire thriller.
In tegenstelling tot andere thrillers beleeft de lezer het verhaal niet door de ogen van de slachtoffers, maar volgt hij het hele onderzoek. Daarmee komen de gebeurtenissen beetje bij beetje aan het licht. Naar het eind toe komt hier verandering in, als de ontvoerde vrouwen in beeld komen. De spanningsbogen die hierdoor ontstaan weet Slaughter perfect te gebruiken. Alle folteringen en gruweldaden beschrijft zij enorm beeldend en geloofwaardig. Bijzonder is dat ze er geen horrorverhaal van maakt, maar net genoeg prijsgeeft van alle helse handelingen om de lezer het in gedachten zelf in te laten kleuren. Karin Slaughter beheerst de kracht van suggestie als geen ander. Zij geeft slechts een ruwe indicatie van de gruwelijkheden, maar de lezer voelt hierdoor haast zelf de onverdraagbare pijn van de vrouwen.
Slaughter schrijft prettig en vlot. Haar schrijfstijl is erg toegankelijk. Met al haar voorgaande boeken heeft ze bewezen dat ze uitblinkt in thrillers. Ook Genesis is weer meesterlijk geschreven. Menig fan van Slaughter zal het boek met ingehouden adem in één keer uitlezen. Een echte pageturner! Adembenemend spannend.