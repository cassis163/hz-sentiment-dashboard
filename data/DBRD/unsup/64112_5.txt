Anna Kranenburg is eenendertig jaar, eigenaresse van een kookwinkel in Arnhem en één van de overlevenden van de vliegtuigramp met IT 642. Jesse Wilgers, een partner bij Boulder Maze Accountancy op Wall Street, zat naast haar. Ruben is bij de vliegtuigcrash zijn vrouw, dochter en ongeboren kindje verloren. Zijn schoonmoeder heeft de crash wel overleefd, maar is niet meer voor rede vatbaar. Totdat ze op een avond de tv aan hebben staan en een praatprogramma zien waarin Anna te gast is naar aanleiding van een recent vliegtuigongeluk. Rubens schoonmoeder raakt helemaal overstuur bij het zien van de beelden van Anna en Jesse. Ruben vraagt zich af waarom en besluit op onderzoek uit te gaan.

Ellen Lina (1983) is zelf afkomstig uit Arnhem en sinds kort weer terug in Nederland nadat ze drie jaar met haar gezin op Curaçao heeft gewoond. Crash is haar vierde boek. Eerder schreef ze de goed ontvangen romans Vasthouden!, Ooit zal ik je weer zien en Sky.

Met Crash slaat Lina een nieuwe weg in, namelijk die van een spannende roman. En dat doet ze alsof ze nooit anders heeft gedaan. Waar het in haar eerdere boeken vooral over liefde en familie ging, gaat Lina hier een stapje verder en maakt van haar nieuwste roman een ware pageturner die je onmogelijk weg kunt leggen. De verhouding tussen flashbacks en het heden is perfect en in elk hoofdstuk krijg je precies de juiste hoeveelheid informatie om het spannend te houden. Dat zorgt ervoor dat je diep in de nacht nog ligt te lezen. Zo hoog is het verslavingsgehalte van dit boek. Maar Lina heeft niet alleen een nieuwe weg ingeslagen met het schrijven van een spannende roman, ook de pikante scènes in Crash zijn nieuw en voegen een extra dimensie toe aan het verhaal. Ook als je geen fan bent van boeken met enkele gewaagde scènes, zal je deze kunnen waarderen. Ze zijn namelijk niet ordinair en geven niet te veel informatie waar je niets mee kan, maar ze zijn precies goed om de lezer net even wat verder het verhaal in te slepen en meer te kunnen meeleven met de personages.

Mede doordat de personages zo goed worden uitgediept, krijg je als lezer een band met Anna en Jesse. Je leeft enorm met ze mee. Niet alleen door de ontwikkelingen rondom de vliegtuigcrash, maar ook wat zich daarvoor afspeelt. Lina neemt je mee in de wereld van Anna en Jesse voorafgaand aan de crash, waardoor je de scène van het vliegtuigongeluk en de periode daarna als lezer nog intenser beleeft. Anna en Jesse zijn hoofdpersonages die je gaat missen als je het boek hebt dichtgeslagen. Dan ben je als schrijfster goed geslaagd in het omschrijven van je personages en dat is mede te danken aan de prettige schrijfstijl van Lina. De scherpe dialogen worden gecombineerd met een beschrijvende stijl die je niet alleen de personages beter doen leren kennen, maar ook de omgeving waarin zij zich bevinden. Deze combinatie zorgt ervoor dat het verhaal je helemaal opneemt en 365 bladzijdes lang niet meer loslaat.

Crash is meer dan een spannende liefdesroman. Het is een verhaal over onvoorwaardelijke liefde, passie en vol meeslepende gebeurtenissen. Dit verhaal komt hard binnen en elke keer wanneer je denkt dat Ellen Lina haar vorige boek niet kan overtreffen, doet ze het gewoon weer!