Beek is een, op het eerste zicht, gewoon Nederlands dorp. Maar niets is hier wat het lijkt. Het dorp is in de greep van een aloude kwelgeest, Katharina van Wijler, de Wylerheks. Buitenstaanders worden geweerd en de lokale bevolking wordt streng in de gaten gehouden door een dorpsraad.
Sinds de zeventiende eeuw dwaalt ze door Beek, gedoemd om dit voor eeuwig te blijven doen. Een imposante verschijning met dichtgenaaide ogen en mond, die onder geen beding mogen geopend worden.
Moderne technologie word gebruikt om Katharina te volgen en problemen te voorkomen en beperkt in een bepaalde mate het leven van de inwoners van Beek. Niemand is er ooit vertrokken.
In onze moderne tijd is technologie niet meer weg te denken. Laat dit nu net het begin van het einde zijn. Wanneer enkele jongens de strijd met Katharina aanbinden zijn de problemen niet te overzien.
Hoe zal Katharina reageren……………….kan Beek en zijn inwoners nog gered worden en wat zullen de gevolgen zijn van deze daden? Je leest het allemaal in HEX.
Toen ik in het boek begon was ik even niet mee. Er werd over oma gepraat en het duurde een tijdje voor ik besefte dat deze oma eigenlijk Katharina is. Ik ben dan nog eens herbegonnen en dan werd het me duidelijker. Naarmate het verhaal vordert leer je de inwoners van Beek kennen en dringt de gruwelijke waarheid door.
Ik ben een groot fan van Stephen King en zijn lovende woorden maakten me heel nieuwsgierig naar dit verhaal.
De beschrijvingen van het dorp, de inwoners en de heks zijn levensecht. Je ziet het dorp en al zijn dreigingen als het ware voor je om nog maar te zwijgen over de heks.
De eerste hoofdstukken zijn spannend, bij momenten gruwelijk en houden je aan het boek gekluisterd. Je wil doorlezen om te weten wat er verder nog gaat gebeuren in Beek. Thomas Olde Heuvelt schrijft vlot en duidelijk, spannend en intrigerend, mysterieus en donker.
Ik ben wel wat gewend en vind het zeker een aanrader, maar vind het tweede deel qua spanning minder en had daar toch meer van verwacht. Daardoor kon het tweede deel me minder bekoren en dat vind ik spijtig. Het had super kunnen zijn met een dreigender en spannender eind.
Al bij al een goed boek, graag gelezen, een goed schrijver waarvan ik wel nog meer wil lezen.