'Nacht in Parijs' is mijn tweede Michael Berg na 'Meisje op de berg'. En het zal niet mijn laatste zijn! Het is wel mijn eerste Chantal Zwart boek, maar 'Nacht in Parijs' is zonder enig probleem als standalone te lezen.

Het verhaal vangt aan met een Nederlandse vrouw, Naomi, die op een vernissage in Parijs geïntrigeerd geraakt door een wat oudere, maar heel sexy blauwogige man. In een opwelling maakt ze met hem een slippertje. Of dat is toch de bedoeling. Na een toiletbezoek in voorbereiding van de verwachte zwoele vrijpartij vindt ze hem op bed terug terwijl hij zijn laatste adem uitblaast. In paniek ontvlucht Naomi het huis en belt haar enige in Parijs wonende kennis: Chantal Zwart, nu freelance journaliste. Die gelooft aanvankelijk niet veel van het verhaal, al zeker niet wanneer er achteraf niets van in de kranten verschijnt.
Wanneer Chantal echter uitvindt dat de mysterieuze man een bekend politicus is én niemand schijnt te weten waar hij is, komt haar speurdersinstinct boven. De start van een erg spannende tocht door een bloedheet Parijs.

'Nacht in Parijs' wordt vanuit het oogpunt van verschillende personages geschreven. Om er maar enkelen te noemen: Chantal Zwart, de oudere inspecteur die van zijn 'cold cases' wordt weggeplukt en op de zaak wordt gezet, de huurmoordenaar die nog een ultiem klusje moet klaren.
Elk van de personages krijgt zijn eigen geloofwaardige en goed uitgediepte verhaal. De nevenverhalen zijn interessant en brengen iets bij aan de persoon van Chantal.
Er zit spanning, humor, romantiek en wat erotiek in het verhaal verwerkt. Het is actueel, raakt aan vooroordelen die dan weer ontkracht worden en alludeert op de smerige spelletjes die de politieke wereld wel eens kenschetsen. Wat wil een mens nog meer? ;-)

Wat het boek voor mij zo goed maakte, is de filmische schrijfstijl. Je ziet de personages voor je. Je voelt de hitte die in Parijs effectief van de gebouwen af kan stralen en door de zolen van je schoenen brandt. Je scheurt mee op Chantals scooter aan de monumenten van de Franse hoofdstad voorbij. Tijdens het lezen vroeg mijn man me of ik geen film op tv wilde zien. Mijn antwoord: 'Die kan absoluut niet beter zijn dan wat ik nu beleef.' Een dikke pluim hiervoor!

Michael Bergs taalgebruik gaf me zelden het idee dat ik een boek van een Nederlandse auteur aan het lezen was. Passagiersstoel i.p.v. bijrijdersstoel, raar i.p.v. vreemd. Michael Bergs geboorteplaats in Nederlands-Limburg is daaraan misschien niet vreemd. In ieder geval: aangenaam.

Conclusie: super goed boek, flitsend, spannend. Alle elementen zijn aanwezig voor gegarandeerd top entertainment. Héél graag gelezen, spijt dat hij uit was.
Ik waardeer het boek met een 4,5* (om nog marge te hebben voor een volgende Michael Berg :) )