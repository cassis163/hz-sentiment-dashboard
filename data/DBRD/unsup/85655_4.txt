Je kunt er heel duidelijk in zijn. ‘Livestream’ is een akelig snel en fascinerend verhaal geworden. In een hoog tempo ervaar je de hoogtes en diepe dalen waar hoofdpersonage Rik mee te maken krijgt en daardoor min of meer verplicht wordt om zijn grenzen blijvend te verleggen. Hij vertelt aan jou, de lezer, hoe hij ertoe komt om naar New York te willen gaan en wat daar allemaal gebeurt. Het gaat namelijk helemaal niet zo goed met hem en in een opwelling roept hij weg te willen. En wat hij totaal niet had verwacht gebeurt, hij mag gaan. Zo komt het dat hij, als zeventienjarige, de kerstvakantie gaat doorbrengen in The Big Apple. Het gaat allemaal heel snel, zo snel dat hij amper kan bevatten hóe snel. En dat gevoel blijft het gehele boek bij je. Vanaf het moment dat hij in de metro de Nederlandse Kris ontmoet komt Rik in de hoogste versnelling te staan. De twee hebben een klik en Rik besluit om bij aankomst in de stad de kennismaking voort te zetten. Kris is mysterieus en zij intrigeert hem mateloos, zij is alles wat hij niet is. En dat laatste zorgt voor een turbulente wending tijdens zijn verblijf.

Wat een heerlijke, snelle YA dit! Wauw. In The city that never sleeps ervaar je de meest turbulente en waanzinnige uren die je je maar kunt voorstellen. Dit had Rik niet zien aankomen maar jij ook niet! Tegenbosch heeft zichzelf duidelijk overtroffen met dit verhaal. Al is het niet te vergelijken met zijn eerdere boeken, qua inhoud dan. Dit laat ook maar eens zien hoe veelzijdig deze auteur is. Van maatschappelijke kwesties tot aan een waar (waanzinnig) avontuur, hij pakt het aan en tovert het om in een heerlijke leeservaring. Oké, het mag dan een young adult zijn maar wat leest dit lekker zeg. Vlot, laagdrempelig, recht voor zijn raap en no nonsense. Ik hou ervan hoor! De realistische details, van Chinatown tot de subway (ook door de boektrailer aangescherpt, wat een goede zet!) maar ook de verhaallijn en de personages maken het geheel tot een boeiende ervaring. Het uit je comfortzone durven stappen op die leeftijd, het durven overgeven aan go with the flow en het verleggen van je grenzen is mooi verwerkt in dit duistere maar avontuurlijke verhaal. Dat doet Tegenbosch goed, geen wonder dat ‘Livestream’ zo levensecht aanvoelt. Het is allemaal bijzonder goed gevonden en verwerkt en is tot een persoonlijk verhaal omgetoverd. De persoon Rik komt mooi tot ontwikkeling, net als Kris die zich moeizaam laat peilen. De vage personen die het verhaal aanvullen wekken je nieuwsgierigheid, wat is er toch aan de hand? Welk spel wordt hier gespeeld? Door deze vragen kost het je geen enkele moeite om je te identificeren met voornamelijk Rik, want hij heeft dezelfde vragen als jij. Het verhaal houdt je bezig, zelfs in het geval als je (stukken) ouder bent ;-) ‘Livestream’ mag dan een YA zijn maar geschikt voor iedere lezer die van actie, spanning en een goed verhaal houdt. Aanrader dus!

4 stevige sterren voor ‘Livestream’