De flaptekst is heel aantrekkelijk: een moord met internationale gevolgen, waarbij de mening van de USA over andere landen (alle niet-Amerikaanse politiediensten zijn achterlijk) aan de kaak gesteld wordt, alvorens een streng oordeel wordt uitgesproken over de Amerikaanse activiteiten in Vietnam, vooralsnog niet officieel beschouwd als genocide...

Het feit dat Vincke en Verstuyft terecht komen in talloze Big Brother toestanden (afgeluisterd via hun telefoon) op initiatief van de Amerikanen en hun Belgische 'gatlekkers' (cfr. Geeraerts), maakt het verhaal alleen maar aangenamer om lezen.

Helaas loopt het een beetje fout van zodra Vincke naar Vietnam reist, waar Geeraerts zowat honderd pagina's besteedt aan beschrijvingen van zaken uit het verleden. Let wel: je kan veel bijleren, maar dan grijp je beter een geschiedenisboek vast - om het wat cru te zeggen. Inderdaad: het page-turning effect daalde met elke bladzijde, ik kreeg af en toe de neiging om serieus wat stukken over te slaan omdat er geen schot in de zaak kwam.

Het historische gedeelde had eveneens een negatieve invloed op de "clue" van het verhaal: het is allerminst "shocking", in tegenstelling tot de 100 blz. tellende geschiedschrijving van daarnet.

Maar Jef Geeraerts heeft uiteraard ook veel betere boeken geschreven, en het beste paard struikelt ook wel eens.