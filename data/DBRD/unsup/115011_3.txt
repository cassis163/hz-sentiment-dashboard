.

De zomer van Kim Novak vertelt het verhaal van de toen 14 jarige Erik. Hij vertelt over de zomer waarin hij samen met een kennis van school bij zijn oudere broer Henry vakantie viert in het vakantiehuisje van de familie.
Zowel de vader van Erik als die van Edmund leek dat verstandig. Hoewel de jongens elkaar niet echt kennen. Eriks moeder is echter terminaal ziek en :Edmunds moeder heeft een drankprobleem waarvoor zij tijdens de vakantie opgenomen wordt. Een vakantie ver weg van alle sores lijkt precies wat de jongens nodig hebben.

Juist voor de zomer komt er een invaljuf op school werken die bij alle jongens dezelfde uitwerking schijnt te hebben. Namelijk een eerste kennismaking met het vrouwelijke schoon in al haar facetten. Ewa zoals de invaljuf heet blijkt een vriend te hebben een bekend sportman. Die zo wil het toeval ook vakantie vieren in de omgeving van Erik, Edmund en Henry. De zomer kan voor de jongens niet meer stuk. Tot dat op een avond het vermoorde lichaam van de vriend van Ewa wordt gevonden. De idyllische zomer is acuut voorbij.

Håkan Nesser bekend van verschillende Thrillers heeft met de zomer van Kim Novak eerder een coming of age roman geschreven dan een thriller.
Als je een thriller verwacht kun je dus teleurgesteld raken.
Hoewel je vanaf het begin weet dat er een dode valt (als je in ieder geval de flaptekst hebt gelezen) is dat zeker niet de hoofdmoot van het boek.

Het boek is een grote flashback waarin de bijna 50 jarige Erik de belangrijkste zomer van zijn leven beschrijft. De zomer waarin hij van jongen tot man werd, waarin hij ongewild betrokken werd bij een moordzaak en een zomer die ook op latere leeftijd nog zijn sporen naliet bij alle betrokkenen.

Håkan Nesser is er in geslaagd de gedachtegang en de gevoelswereld van een veertienjarige jongen accuraat en beeldend weer te geven. Je waant je helemaal terug in je pubertijd met die lange zomers waar geen eind aan leek te komen.

Wat wel verbazend is de koele manier waarmee Erik zowel de ziekte van zijn moeder als de moord op de vriend van Ewa beschrijft. Dit lijkt niet passend bij een veertienjarige, maar is mogelijk onderdeel van zijn zelfbescherming.

Je kunt je afvragen wat je zelf in zo'n situatie gedaan zou hebben
Het boek roept in die zin meer vragen op dan het antwoorden geeft maar juist dat zorgt ervoor dat het verhaal nazindert.



.