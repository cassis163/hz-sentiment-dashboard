Deze review komt van mijn blog hillybillybeauty.nl

Vandaag is het tijd voor weer een dik fantasy boek wat ik ontving van uitgeverij de Vier Windstreken. Een prachtige hardcover met een pakkende cover. Een verhaal over gehoornden, nieuwe werelden en personages met aparte namen. Weet dit dikke fantasy boek mij te pakken?
Achterflap
“Een magische barrière beschermt het eiland Arandia al eeuwen tegen het kwaad van de Gehoornde. Wanneer de tweeling Vana en Fokko uitverkoren wordt tot een speciale opleiding in het kasteel van de koning, ontdekken ze dat de barrière ernstig verzwakt is en dat zij moeten helpen deze te beschermen. Maar dat valt niet mee, want niets is wat het lijkt aan het hof, zelfs hun opleiding niet. Vana laat zich verleiden door de lokroep van de macht, terwijl Fokko steeds meer in de ban raakt van Suvi’s vloek. Intussen valt de oorlogsvloot van de Gehoornde de verzwakte barrière aan. Om Arandia te beschermen moet de tweeling ingrijpende beslissingen nemen met vergaande gevolgen…”

Het begin van het boek is meteen al pakkend als je leest hoe de tweeling, nog onwetend wat ze te wachten staat, hun reis maken naar het hof. Wat meteen opvalt zijn de stukjes uit de legende van Suvi die elk hoofdstuk afsluiten. Door telkens stukjes informatie van de legende mee te krijgen begrijp je gedurende het verhaal steeds meer over het handelen van de tweeling als de hoorns zich bij hen openbaren.
Tijdens het lezen snijdt de auteur een belangrijk thema aan. Wat doe je als je opeens over heel veel macht beschikt. In De Gehoornden zie je hoe Vana en Fokko hiermee omgaan. Vana die zich verheven voelt boven de rest en steeds meer haar eigen wil doordrijft.
De verhaallijn van de barrière vertraagt in mijn ogen het verhaal op vele momenten. Het constant verwijzen naar de steeds zwakker wordende barrière begon mij op een gegeven moment te vervelen. Tot aan het moment dat er daadwerkelijk actie staat te gebeuren rondom de barrière wordt dit tot in den treuren aangehaald. Dit haalt de vaart en de spanning uit het verhaal.
De hoeveelheid personages, met ook nog eens ingewikkelde namen, maakt het verhaal wellicht ook onnodig verwarrend. Menigmaal moest ik terugbladeren om op te zoeken om welk personage het ook alweer ging. Dit zorgt ervoor dat de flow een beetje uit het verhaal (en dus de beleving) gaat. Jammer!
Het idee van het verhaal van de Gehoornden is zeker een interessant concept, helaas is voor mij de uitwerking niet al te pakkend geweest.