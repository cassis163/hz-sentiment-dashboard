Na Mattias vertelt het verhaal van acht mensen die op een of andere manier een band met Mattias hebben en elk op zijn/haar eigen manier rouwen om zijn dood. In het begin heb je als lezer nog geen idee hoe hij is overleden wat er meteen voor zorgt dat je geboeid blijft lezen. In elk hoofdstuk wordt één personage beschreven en een inkijk gegeven in hun leven na Mattias. Ieder rouwt op zijn eigen manier en kijkt terug op de band die ze met hem hadden. De manier waarop dit is geschreven door Peter Zantingh, namelijk door een aantal dagen uit hun leven te beschrijven is erg prettig. Niet alles wordt expliciet benoemd of in ieder geval niet meteen wat het verhaal spannend houdt. Naarmate het verhaal vordert en er meer personages bijkomen wordt ook de link tussen de verschillende personages en Mattias duidelijk. Op deze indirecte manier leer je ook Mattias kennen. Heel bijzonder hoe een verhaal zo indirect over één persoon kan gaan. Peter Zantingh heeft een zeer prettige schrijfstijl waardoor het verhaal gemakkelijk leest. Het enige nadeel van dit boek is dan ook dat het aan de korte kant is waardoor je het snel uit hebt. Na Mattias is zeker een aanrader!