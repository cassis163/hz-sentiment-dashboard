Richard Bachman is, tot zijn ontmaskering, het pseudoniem van Stephen King. Onder die naam schreef hij een zevental verhalen. De thriller De Regelaars verscheen voor het eerst in 1996. Dit boek is nu als Poema Pocket opnieuw uitgegeven. De naam van zijn alter ego is echter vervangen door zijn eigen naam.
De Regelaars vertelt een dag uit het leven van de bewoners van Poplar Street, een klein straatje in Ohio. Het is een zonnige dag. De ouderen klussen in de tuin, de kinderen spelen op straat. Plotseling verschijnt er een rode bestelbus. De bestuurder en zijn passagier openen de ramen en beginnen rustig om zich heen te schieten. In de hierop volgende chaos, blijft één persoon levenloos liggen. Als kort erop meerdere felgekleurde busjes verschijnen, realiseren de bewoners zich dat de nachtmerrie nog lang niet is afgelopen.
In De Regelaars voert Stephen King een ongebruikelijke hoeveelheid karakters op. Ondanks het grote aantal (hoofd)personages weet hij de aandacht van de lezer vast te houden. Al in het eerste hoofdstuk weet hij een sfeer te creëren, die het boek wegleggen, wel erg lastig maakt! Een nieuwe vondst van deze begenadigde schrijver pakt ook goed uit: na ieder hoofdstuk volgt een fragment uit een dagboek, een gedeelte van een briefwisseling of een krantenknipsel. Met behulp van deze toevoegingen verstrekt de schrijver op een prettige manier achtergrondinformatie.
De Regelaars bevestigt het maar weer eens: hij kan zich Richard Bachman noemen, of Stephen King, zijn verhalen blijven onveranderd boeiend, maar vooral spannend!
Het is Stephen King weer gelukt om met een volkomen ongeloofwaardig idee, een geloofwaardig boek te schrijven.