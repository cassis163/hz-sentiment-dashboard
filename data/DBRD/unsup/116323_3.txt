In de maand van het spannende boek moest ik toch ook een spannend boek lezen. Mijn keuze viel op de best beoordeelde thriller in Vrij Nederlands thrillergids. Een boek bovendien, dat al een paar weken hoog in de bestsellerslijsten staat.
Helaas: het viel me tegen. Vooral de eerste helft vond ik weinig spannend. De hoofdpersonen konden me niet interesseren en leefden nauwelijks voor me. Erger nog: de twee vertellende dames kon ik aanvankelijk niet goed uit elkaar houden. Erg normaal leek niemand.
Later kwam vertelster Anna er ook nog bij, de tweede vrouw van Tom. Naast Megan, getrouwd met Scott en al snel vermist, en Rachel, het meisje in de trein, dat fantaseert over de inwoners van het huis, waar de trein, die ze iedere dag neemt, altijd stopt. Ooit woonde ze er vlakbij, met Tom.
Iedereen heeft wat te verbergen of zich ongemakkelijk over te voelen. Vooral het drankgebruik van Rachel wordt zwaar aangezet.
Het boek was wel aardig, maar meer ook niet.