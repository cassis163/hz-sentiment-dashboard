Samenvatting van het verhaal
Anna Fekete begint haar eerste dag te werken bij de afdeling geweldsmisdrijven. Haar baas Virkunnen is oprecht blij dat ze nu deel zal uitmaken van het team. Hij verwelkomt haar en stelt Anna voor aan haar nieuwe collega’s. Het is al meteen duidelijk dat haar nieuwe partner, Esko Niemi, helemaal niet blij is met haar komst omwille van haar afkomst. Hij steekt het dan ook niet onder stoelen of banken.
Tijdens hun eerste vergadering bespreken ze de agenda en blijkt dat er de vorige nacht een meisje om hulp gebeld heeft. Het meisje noemt Bihar en is van Koerdische afkomst.
Dan komt er een melding binnen dat er een lijk gevonden is op een hardlooppad. Anna en Esko worden naar de plaats delict gestuurd. Anna moet in haar eentje naar daar rijden en op de plaats wil Esko ook al niet met haar samenwerken.
Het lijk is gevonden door een oude vrouw die haar ochtendwandeling maakte. Het slachtoffer is de negentienjarige Riikka die op een brute wijze is vermoord.
Er worden verhoren afgenomen en ze komen een paar dingen te weten maar er is niets concreets dat hen naar de moordenaar kan leiden. Ze tasten in het duister. En dan wordt er een tweede moord gepleegd. Blijkt dat de moordenaar hier ook een ‘souvenir’ heeft achtergelaten. Maar wat is de betekenis van dit sieraad?
En wat moeten ze aanvangen met Bihar? Dit gaat om een zaak van eer gerelateerd geweld. Hier worden ook verhoren afgenomen maar ze komen geen stap verder en Anna en haar collega Sari weten heel goed dat er volop gelogen wordt. Anna kan deze zaak niet loslaten. Ze moet en zal te weten komen wat er met Bihar aan de hand is.
Samenwerken met een rasechte racist is ook al geen cadeau voor Anna. Ze heeft het er erg moeilijk mee. Anna vertelt haar collega’s over haar zorgen omtrent Esko. Het zou het onderzoek wel eens kunnen vertragen en bemoeilijken. Sari en Rauno moedigen haar aan om zijn taalgebruik te negeren. Anna besluit dat ze niet zijn spelletjes volgens zijn regels gaat meespelen.
Ondertussen zitten ze met een moordenaar opgescheept die niet te stoppen is!
En of dat nog niet genoeg is krijgt Anna van die vunzige en smerige sms’en. Wie zit hier achter?


Conclusie
Dit boek bevat twee verhaallijnen. De moorden en de zaak rond Bihar.
Bihar vertelt haar verhaal in aparte hoofdstukken en dat is gedrukt in een ander lettertype. In deze hoofdstukken wordt veelvuldig gebruik gemaakt van afkappingstekens. Dat vond ik in het begin nogal storend. Ik denk dat de auteur op die manier wil aantonen dat Bihar nog niet volledig de Finse taal machtig is.
Anna is op haar tiende naar Finland gekomen. Ze is als kind gevlucht uit Joegoslavië en woont nu al twintig jaar in Finland. Ondanks dat ze goed geïntegreerd is in de Finse samenleving, vecht ze nog steeds met haar demonen uit het verleden. Sinds haar middelbare school is ze begonnen met hardlopen om haar paniekstoornissen te verhelpen en de stress van zich af te zetten.
De auteur heeft echt haar best gedaan om alle personages uit te diepen en zeker Anna. Ze toont aan hoe Anna in Finland is terecht gekomen en hoe hard ze heeft moeten knokken (en nog steeds) om de Finnen aan te tonen dat ze wel degelijk de taal en hun gebruiken machtig is. Anna heeft het bij wijlen erg moeilijk en dat is mooi weergegeven in het boek.
Kati heeft les gegeven aan immigranten en dat wordt zeer duidelijk als je het boek leest. Hoe deze mensen moeten vechten tegen de vooroordelen en hoe deze asielzoekers hun plaats moeten vinden in de Finse maatschappij. Zo heb je bv. een doktersdiploma in het land van afkomst maar in Finland heeft dat dan geen enkele betekenis. Het is een constant gevecht tussen aanpassen en heimwee hebben naar je vaderland.
Waar ik me enigszins aan irriteerde waren de vreemde woorden (Servisch?) die werden gebruikt als ze in haar binnenste dacht of ruzie had met haar broer of andere bekenden. Je weet niet wat het betekent en op den duur las ik er gewoon overheen.
Ik heb al veel boeken gelezen van Scandinavische auteurs maar dit is mijn eerste boek dat ik lees van een Finse auteur en ik moest toch eventjes gewoon worden aan de namen in het boek.

Het is al bij al een aangenaam debuut. Heel erg spannend wordt het niet en dit mede omdat Kati zoveel info geeft over de personages en de Finse maatschappij. Ik vond de ene plot niet zo verrassend maar de andere wel. Dit gaf me een goed gevoel op het einde van het boek. Je komt uiteindelijk ook te weten wat de titel van het boek is en die vond ik ook goed gevonden.
Ik hoop dat dit een serie gaat worden en dat we nog meer te lezen kunnen krijgen van deze Finse auteur. De personages kennen we nu al goed genoeg dus hoop ik in een volgend boek wat meer spanning te krijgen.
Ik geef dit boek 3 sterren