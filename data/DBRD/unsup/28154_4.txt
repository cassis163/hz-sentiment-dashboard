Soraya Vink heeft met Persona haar debuutthriller geschreven. Ze studeerde Spaanse taal en cultuur aan de universiteit van Utrecht en dat is terug te vinden in dit boek. Ook is ze al jaren recensent, altijd op zoek naar nieuwe thrillers en redacteur bij hebban.nl. Hiermee heeft ze gedegen kennis opgedaan van die wereld, maar tegelijkertijd legt ze de lat ook erg hoog voor zichzelf. En ze heeft zichzelf bewezen met Persona.

De cover van het boek ziet er raadselachtig uit. Je ziet een gebarsten ruit en meerdere scherven daarvan laten een wegvluchtende vrouw zien. Een weerspiegeling van een gebeurtenis die door de verschillende lichtinval op meerdere plaatsen zichtbaar is. Combineer daarmee de tekst die vermeld staat op de cover en je hebt alle ingrediënten om nieuwsgierig te worden naar de inhoud van deze thriller.

'Hij is een crimineel, zij een rechercheur.
Broer en zus.
Is de familieband sterker dan de wet?'

Voorin het boek staan twee motto's. In het eerste motto wordt duidelijk hoe de titel bedoeld is: als het totaal van alle maskers die een bepaalde persoon kan dragen- de persona zoals Jung die bedoelde.
Het tweede motto beschrijft het dunne lijntje dat kan bestaan tussen een politieagent en een crimineel. Ze kunnen beiden gedreven worden vanuit dezelfde motivatie, ze kiezen alleen verschillende rollen.

Heel intrigerend!

De hoofdpersoon is de eigenzinnige Elvira Selas die na een mislukte actie als undercoveragent een sabbatical neemt in de Spaanse zon. Na een jaar keert ze terug bij Zware Criminaliteit om daar geconfronteerd te worden met een dubbele moord. Maar wat niet bekend is daar, is dat haar undercoverperiode niet afgesloten is. Ze wordt nog steeds vervolgd door leden van het drugskartel en is tevens vast van plan haar broer te vinden die daar banden mee onderhoudt. Ze probeert om naast haar werk als rechercheur die andere wereld ook te onderzoeken. Dit moet verborgen blijven bij de Nederlandse politie en om dat vol te houden, zet ze maskers op. En zo is de titel van het boek te verklaren. Zal de wet zegevieren of is de loyaliteit aan haar broer sterker?

Persona is opgebouwd uit een proloog waarin de spanning meteen al voelbaar is. Dan begint het verhaal over Elvira Selas bij de afdeling Zware Criminaliteit en in flash backs wordt het verleden als undercoveragent beschreven. In stukken cursieve tekst komt de dader van de dubbele moord aan het woord, maar tot ver in het boek blijft onduidelijk wie die dader is. De beschrijvingen volgen elkaar snel op, snelle wisselingen in heden en verleden. Bijna het hele verhaal wordt beschreven vanuit het perspectief van Elvira in de derde persoon. De oplossingen die voorkomen en de uiteindelijke ontknoping zijn wat te gehaast, te snel afgeraffeld en sommige acties van Elvira lijken uit de lucht te komen vallen. Dat neemt niet weg dat dit boek vlot leest en de spanning goed vastgehouden wordt.

Persona leest als een trein, het boek is goed gedocumenteerd en er blijkt goede research te zijn gedaan. Dat maakt het verhaal tot een realistisch en spannend geheel, dat je geboeid blijft houden tot het eind. De epiloog suggereert dat er een vervolg mogelijk is en dat is zeker aan te bevelen! Soraya Vink heeft haar plaats tussen de beste Nederlandse thrillerschrijfsters nu al opgeëist.