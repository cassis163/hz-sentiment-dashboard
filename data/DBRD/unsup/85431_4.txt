De reeks van de Levende Steden van Philip Reeve werd in 2010 al voor het eerst naar ons taalgebied gebracht, maar werd recent heruitgebracht in een filmeditie, naar aanleiding van de prent die binnenkort verschijnt aan de hand van de makers van oa Lord of the Rings. De auteur schetst een meedogenloze wereld die is ontstaan na de grote 60-minuten oorlog, waarbij enkel nog een dystopisch landschap overbleef en steden op wielen elkaar gaan verslinden voor grondstoffen en voedsel. Philip Reeve dompelt zijn lezers onder in een wereld die neigt naar Steampunk en een aanvoelt als een crossover tussen Mad Max en Waterworld zonder al het water. De plot brengt de regels van de samenleving van Mortal Engines beetje bij beetje aan, maar zelfs tot het einde van het boek zal de lezer nog af en toe nieuwe termen of gebruiken ontdekken. De elementen die een rol spelen in het verhaalverloop worden daarbij minimaal toegelicht, terwijl andere dan weer aan de verbeelding worden overgelaten of eenvoudigweg als zelfverklarend worden aangebracht. De schrijver voert aanvankelijk twee verschillende perspectieven aan die elk hun eigen uitbouw van personages kennen en die naar het einde van de spanningsboog toe ineen vervlechten. De protagonisten worden naargelang hun rol in de verhaallijn van een voldoende diepgang voorzien, de evolutie van hun karakter wordt echter ondergeschikt aan het strakke verhaaltempo waarbij de ene gebeurtenis razendsnel de andere opvolgt. De wereld waarbinnen het geheel zich afspeelt klopt van begin tot eind en nergens laat de auteur ook maar de minste steek vallen. Liefhebbers, zowel jong als oud, van dystopie, scifi of steampunk (dieselpunk), zullen dit boek een bijzonder plekje in de boekenkast schenken.