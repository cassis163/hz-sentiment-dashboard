Gerda Van Wageningen werd geboren op dierendag 1946. Helemaal leuk voor iemand die van de natuur en dieren houdt. Ze trekt er vaan op uit met haar telescoop of verrekijker om vogels te spotten.
Als jong meisje was het in die tijd de gewoonte om na schooltijd zo snel mogelijk te gaan werken. Eigenlijk had ze graag geschiedenis gestudeerd. Dat kan je duidelijk merken aan de historische en streekromans die ze schreef.
Ook haar voorliefde voor psychologie zie je terug in de mooi uitgediepte personages. Ze doet altijd een grondige research naar de onderwerpen van haar boeken.
Gerda is een ochtendmens en gaat graag om acht uur al aan het schrijven en ze schrijft ook heel gemakkelijk. Vandaar ook het grote aantal boeken dat ze reeds schreef. Meer dan honderd boeken, gigantisch! Met een verkoop van 2,5 miljoen boeken doet ze het goed.

De tante van Robine heeft al twee keer een donornier gehad. Ze is ernstig ziek en is weer toe aan een nieuwe. Dan blijkt dat Robine de perfecte match is. Er rijst bij haar de vraag of ze dit wel wil? Robine is jong en heeft nog een heel leven voor zich. Maar zij is wel degene die haar tante kan redden. De druk van de familie is groot, er ontstaan onenigheden. Een hele moeilijke keuze.
Ze leert een man kennen waarmee ze over haar twijfels kan spreken.

Het boek is een mooie hardcover uitgave. Om een gepaste foto te vinden die aansluit bij het onderwerp is niet gemakkelijk. Deze straalt rust uit en het effect van de schuin geplaatste horizon en de witte rozen in de wolken is wel oké.

De tekst op de achterflap begint onmiddellijk met een vraag die aanzet tot denken. Het fragment geeft niet zoveel prijs over de gehele inhoud van het boek. Wel over de ethische kwestie van de donatie. Maar over de romantische kant van het boek wordt niet gesproken. Is wat jammer daar het toch ook over romantiek gaat.

Het boek in netjes opgedeeld in twintig niet te lange hoofdstukken. Een duidelijk leesbaar lettertype en voldoende spatie tussen de regels maken dat het er overzichtelijk en aangenaam uitziet.
Gerda heeft een schrijfstijl die meestal vlot leest. Toch zijn er passages waar de zinnen zo lang zijn dat een paar keer overlezen nodig is om ze inhoudelijk te vatten. Er zitten hele mooie beschrijvingen in maar verwacht geen literaire hoogstandjes.

Het hoofdthema is de nierdonatie en dat is heel gedetailleerd beschreven. Dit is echt een pluim voor de auteur. Je merkt duidelijk dat hier heel wat research aan vooraf gegaan is. Toch heb je als lezer niet het gevoel dat je een medisch encyclopedie aan het lezen bent. De medische informatie is netjes gedoseerd.
Omdat het hier over een ethisch thema gaat wordt er natuurlijk veel gesproken in het boek. Daar vraagt het onderwerp natuurlijk ook om, meningen van personen. De dialogen zijn levensecht, het voelt alsof de auteur ooit zelf voor zo een keuze gestaan heeft. Als lezer zet het je aan het denken over je eigen keuze in zo een geval. De pro's en contra's komen allemaal aan bod. Het psychologische aspect is door het onderwerp en de meningen van de personages goed uitgewerkt.

Naast dit hoofdthema komen er nog een aantal andere thema's aan bod in het boek. Waarvan er één toch ook weer een ethisch onderwerp is. Het andere is de romantiek tussen Robine en de man waarmee ze zo goed kan praten. Waar in het eerste deel het vooral draait rond de nierdonatie gaat het in het tweede deel meer over de romance. Voor mensen die hopen op romantiek is het dus even wachten.

De personages zijn mensen van vlees en bloed. Hele gewone mensen met hun emoties, ups en downs. Mooi om te zien hoe mensen er voor elkaar zijn in moeilijke momenten. Je zou het gewoon zelf kunnen zijn of je zus, collega of vriend.
Het is een vlot lezend en onderbouwd boek dat je aan het denken zet. Een ethisch vraagstuk gecombineerd met liefde en humor zodat het toch luchtig blijft. Een aanrader.