Ze zeggen dat in verhalen de (hoofd)personages echt iets te vertellen moeten hebben. Daarnaast mogen ze niet te vlak zijn. In Verblind door hem heeft Sanne in ieder geval genoeg praatjes, maar of ze diepgang hebben, dat is een heel ander verhaal. Dit personage is nonchalant, kinderlijk en sarcastisch. De schrijfster heeft getracht haar grappig neer te zetten, echter hierin heeft ze de plank volledig misgeslagen. Hoewel je moet gniffelen om sommige acties, is het eigenlijk allemaal erg flauw. Prima als je dit type humor kunt waarderen, dan is het een leuk tussendoortje. De kans bestaat wel dat sommige lezers zich kunnen gaan ergeren aan de onnozele en betweterige toon die wordt aangeslagen. Het heeft een simpele verhaallijn die je snel doorhebt en het einde is dan ook geen verrassing. Een boek waarvan de nekharen van de lezer overeind gaan staan of waarvan de lezer wel moet lachen.