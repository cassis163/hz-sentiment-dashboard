Bij het zoeken naar een nieuw boek om te lezen, viel mijn oog direct op de titel: Loverboys. Maatschappelijke thema's interesseren me en ik zou graag willen weten hoe een meisje wordt ingepakt door loverboys, onder welke druk ze staan en vooral: waarom ze blijven. Dit boek was dus snel gekozen en ook ontzettend snel uitgelezen, want wegleggen is er bij dit boek niet bij!

Het boek vertelt het verhaal over twee tienermeisjes die ingepakt worden door een loverboy. Het verhaal wordt verteld vanuit verschillende personaal perspectieven, wat in dit boek een extra dimensie toevoegt. Zo wordt het boek soms geschreven vanuit het blikveld van een van de meisjes, maar ook soms vanuit de blik van de loverboy, of vanuit het perspectief van de ouder. Deze verschillende vertelperspectieven maken dat ik voor mijn gevoel een goed beeld heb gekregen van de motieven en emoties van de verschillende personages.

Ik heb het boek gelezen in de ebookvariant. Het boek besloeg 273 pagina's en toen ik al aan het lezen was merkte ik al snel dat het behoort tot de categorie Young Adult. Dit maakt het boek echter zeker niet minder boeiend. Tegelijkertijd vind ik het een compliment waard dat een boek met dit onderwerp beschikbaar is voor de meisjes die de risicogroep vormen. Hopelijk helpt dit het aantal slachtoffers verminderen.

Het boek heeft een prettige schrijfstijl en je hebt snel in de gaten vanuit welk perspectief de personages zijn geschreven. Het boek is hoofdzakelijk chronologisch geschreven, waardoor de lezen wordt meegevoerd door de tijd en meemaakt wat de aanleiding is dat de meisjes slachtoffer worden van deze loverboy. Een enkele keer was een passage iets terug in de tijd, maar dat stoorde niet in het verhaal.

Daarnaast vermoed ik dat mijn ebook bestand niet helemaal goed was, aangezien sommige letters onjuist werden weergegeven. Op zich doet dit niet af aan het verhaal, maar persoonlijk vallen dergelijke fouten mij het hele boek door op. En dat hoeft - als het goed is - niet.

Een lang verhaal kort

Lisa en Kelly zijn 15 jaar en zijn de beste vriendinnen. Op een dag mengt Fatiha, een meisje van school, zich in een gesprek met de meisjes en daagt ze uit tot diefstal. Zeker de onzekere Lisa, die thuis niet veel geld heeft, laat zich snel overhalen. De volgende dag vertelt Fatiha aan Lisa dat een jongeman Lisa wil leren kennen, hij staat net buiten het schoolplein hek op haar te wachten. Nieuwsgierig loopt Lisa naar Mo, een mooie jongen van 24 die rijdt in een blauwe sportwagen. Hij vraagt Lisa om na schooltijd iets met haar te gaan drinken en de gevleide Lisa stemt in. Al snel wordt zij overladen met complimentjes en cadeaus en ze valt als een blok voor de knappe Mo. Aanvankelijk wordt Kelly aan Ramon, een vriend van Mo, gekoppeld maar al snel is ook Kelly tot over haar oren verliefd op Mo. Ook Kelly krijgt complimentjes en cadeaus in overvloed.

Mo vertelt de meisjes verschillende verhalen en stookt ze daarmee tegen elkaar en hun ouders op. Hij vertelt zielige verhalen, bijvoorbeeld over een moeilijke jeugd en krijgt zo veel sympathie. Hij belooft elk van de meisjes dat ze zullen trouwen, een huis zullen kopen en al het andere dat de meisjes willen horen. Beide meisjes weet hij, afzonderlijk van elkaar, op enig moment zover te krijgen dat ze weglopen van het ouderlijk huis en hij brengt hen aanvankelijk onder in huizen ver bij hun woonplaats vandaan. Omdat ze wel geld nodig hebben, verlangt Mo van hen dat ze in de prostitutie gaan werken. Ze komen in een web terecht van leugens waar ze niet meer uitkomen zonder hulp.

Personal touch

Het verhaal is aangrijpend en ontroerend. Het verhaal houdt continu de spanning vast en wegleggen van dit boek is een onmogelijke opgave gebleken. De wisselende vertelperspectieven voegen veel diepte te aan het verhaal. Eigenlijk zou elk meisje in de pubertijd dit boek moeten lezen, zodat ze zich meer bewust zijn van de werkwijzen van loverboys.

Complimenten aan de auteur. Zij heeft een dergelijk actueel thema in een spannend verhaal verpakt en dit op een bijzondere manier verteld. Dit boek is een aanrader aan puberende meisjes, hun ouders, Young Adult-fans en verder iedereen die graag een spannend boek leest en het niet erg vindt om wat slaapuren te besteden aan lezen omdat het boek blijft pakken.

https://lekkerlezen.jimdofree.com/loverboys/