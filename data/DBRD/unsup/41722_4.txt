Masser Brock groeit op op de Hindeloopen, een oud schip, waar iets gebeurt wat zijn leven zal bepalen. Moeder Carla, kunstenares, en vader Karel, handelaar in tweedehands boeken, geven hun twee zonen en een dochter een vrije opvoeding. Tot die fatale dag, waarna moeder met de kinderen naar een woongemeenschap vertrekt, een soort commune. Het noodlot heeft iets losgemaakt in Masser, waardoor hij zijn idealen – piloot worden – laat varen om het verleden levend te houden.
Masser Brock gaat als jonge twintiger werken bij een Haarlemse krant. Daar wordt hij al snel opgemerkt door Charles Schuurman Hess II, hoofdredacteur en eigenaar van De Nieuwe Tijd. Deze krant heeft vanaf medio jaren dertig van de vorige eeuw de markt in ijltempo veroverd en geldt als toonaangevend in Nederland. Het duurt niet lang of Massers scherpe pen wordt beloond: een vaste plaats op pagina 2 voor zijn eigen column. Politiek Den Haag vreest zijn vileine stukjes. Onverwacht en ongewild wordt hij na ruim twee decennia bevorderd tot hoofdredacteur.
Mia, Massers zusje, is ondertussen spindoctor van de premier (‘Tup’) van Nederland. Ze kan uitstekend opschieten met haar broer. Beiden houden zich strikt aan hun beroepsgeheim. Als alleenstaande moeder (van Jimi) is haar baan nauwelijks meer te combineren met de structuur die de jonge twintiger verlangt en gedrieën besluiten Mia, Jimi en de eeuwig vrijgezelle Masser dat de jongen bij zijn oom zal intrekken. Daar krijgt hij de zolder toegewezen, waar hij zijn horlogefabriekje opricht. Mia wordt direct in het diepe gegooid als vier Nederlandse soldaten bij een aanslag omkomen in Pantsjagan, waar een Nederlandse missie met bondgenoten democratie probeert op te leggen. Als er een verdacht pakketje in de kapotgeschoten wagen wordt gevonden, is de beer los.
Er is nog een vierde generatie in het spel: Carla’s ouders. André Genovesi, vader van Carla en Massers opa, verkoopt horloges, dure horloges. Rolex, Patek Philippe. Daarmee vergaart hij een fortuin. Misschien wel het grootste geluk in zijn leven is de ontdekking dat achterkleinzoon Jimi dezelfde passie voor horloges heeft en al op jonge leeftijd een zeldzaam kundig ambachtsman blijkt te zijn.
In ‘Tup’ kun je Mark Rutte herkennen, Wagendorp schrijft dialogen waarin je onze premier hóórt spreken. Uitmuntend zoals hij diens handelingen schetst. De eeuwige lach waarmee ieder probleem uit de wereld wordt geholpen. De laconieke houding, zelfs in tijden van crisis. De flagrante leugens die met een grijns op het gezicht voor de camera’s worden gedeclameerd. Het is werkelijk zeer knap gedaan! Zo herken je ook Wouke van Scherrenburg (Bonna Glenewinkel). Waarheid is het centrale thema van deze roman. Wát is waarheid? Is het van belang dat ‘de’ waarheid altijd en eeuwig geopenbaard wordt? De premier heeft bepaalde informatie, evenals Mia. Moeten zij die met het Nederlandse volk delen? En Masser? Hij, de meedogenloze columnist die decennialang politici aan de tand heeft gevoeld: dient hij ‘de’ waarheid te openbaren als ook hij die eenmaal leert kennen? Wat zijn de gevolgen van het delen van ‘de’ waarheid?
“Masser Brock” stemt je tot nadenken. In hoeverre, bijvoorbeeld, is het gedraai rond de bonnetjesaffaire van Teeven c.s. te verklaren? In hoeverre is het te rechtvaardigen? Alternative facts…
“Masser Brock” is een humoristisch boek maar wel een met diepgang. Meer bijvoorbeeld dan “Ventoux”. Het is een ware page-turner die u niet mág missen!