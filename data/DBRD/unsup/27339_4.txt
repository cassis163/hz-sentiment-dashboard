Eerder dit jaar was ik dit boek al tegen gekomen in het Engels en het verhaal sprak me meteen aan. Maar omdat ik het liever in het Nederlands wilde lezen, moest ik nog even geduld hebben. Ik was dan ook heel erg enthousiast toen ik hoorde dat ik mee mocht lezen voor de Hebban Buzz!

Wat mij heel erg aansprak zijn de twee families waar het boek over gaat. Het aspect dat het aan de buitenkant allemaal perfect lijkt, maar dat zelden is. De personages verschillen enorm van elkaar en komen uiteindelijk ook tegenover elkaar te staan.

En daar hebben we meteen een sterk punt van dit verhaal te pakken. De personages worden goed neergezet en uitgewerkt. Gedurende het verhaal kom je steeds meer over de personages te weten. Mede dankzij de flashbacks. Persoonlijk ben ik een grote fan van flashbacks. Ik vind het erg leuk als het heden en verleden worden afgewisseld. Dat geeft het verhaal net even wat extraâ€™s en helpen je het heden beter te begrijpen.

Ondanks dat de personages totaal niet op elkaar lijken, ontwikkel je een gevoel van sympathie voor allebei.

Het tempo van het verhaal is in het begin erg langzaam en ontwikkelt zich traag. Ondanks dat moest ik mezelf tegenhouden om niet te snel te lezen.

Kleine brandjes overal is een ontroerend verhaal dat tijdens het lezen vele emoties oproept dankzij het bijzonder mooie taalgebruik, indrukwekkende personages en intrigerende verhaallijnen.