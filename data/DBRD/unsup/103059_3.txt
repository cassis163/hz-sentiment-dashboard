Hoofdpersoon in dit verhaal is Oren Hobbs. Hij is als jonge jongen door zijn vader weggezonden uit het dorp Coventry. Dit was vlak na de dood van zijn broer Josh. Hij is na zijn opleiding bij het leger gegaan en 20 jaar criminalist geweest. Nu is hij door dringende brieven van de oude huishoudster Hannah Rice weer teruggekomen. Daarnaast zijn er nog veel andere mensen die een rol spelen in dit intrigerende verhaal, dat zich afspeelt in het kleine Coventry. Zo is daar zijn vader, ‘The Judge’ de huishoudster Hannah Rice, de plaatselijke advocaat, zijn vrouw die alcoholiste is, hun dochter Isabelle die een zwak heeft voor Oren en dan nog de postbode, de sheriff, de deputy, een verlopen journalist en een eigenaardige bibliothecaresse.

Bone by Bone leest of je een ui afschilt: elk hoofdstuk geeft je een nieuwe laag, nieuwe inzichten in een verhaal dat dieper gaat dan je zo op het eerste gezicht zou vermoeden. O’Connell lijkt hier wat schrijfstijl betreft soms op Nicci French, want na de eerste hoofdstukken ben je gegrepen door je eigen nieuwsgierigheid naar de afloop. Het boek moet het niet hebben van bloederige taferelen of uiterst spannende scènes (hoewel we wat dat betreft ook niet helemaal teleurgesteld worden) maar meer van de subtiele opbouw van onderhuidse spanning. (Door: Jannelies Smit)