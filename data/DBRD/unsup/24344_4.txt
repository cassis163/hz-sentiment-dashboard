Kiki van Dijk (1968) is een pseudoniem van een bekende Nederlandse auteur. Ze schrijft thrillers die zich op tropische en bekende vakantiebestemmingen afspelen waaronder Ibiza en Bali. Voor het schrijven van haar boeken bezoekt Kiki van Dijk de eilanden in kwestie. Om inspiratie te doen, de sfeer te proeven, lokale geheimen op te duiken maar vooral om onderzoek te doen. Veel van de plekken, restaurants of hotels die Kiki in haar boeken noemt, bestaan echt.

Jacky is parfumeur en net bezig met een geursessie als ze gestoord wordt door de telefoon. Maar het is dringend. Haar zus Christine, die in hun geboorteplaats Nice woont en daar een makelaarskantoor runt, is na een nare val in coma geraakt. Jacky neemt de eerste de beste vlucht naar Nice. Eenmaal bij haar zus lijkt er opzet in het spel te zijn en Jacky gaat op onderzoek uit. Tegelijkertijd wordt Jacky geconfronteerd met haar verleden en ontdekt dat dit verleden meer geheimen voor haar heeft dan ze had gedacht.

‘Emotioneel afstand nemen van deze specifieke plek op aarde lukte haar maar niet. Het was alsof de stad niet toeliet dat ze zou vergeten wat hier allemaal was gebeurd.‘

De cover van Nice doet heerlijk zomers aan en laat verlangen naar vakantie. De achterflap maakt gelijk nieuwsgierig en doet gretig op het verhaal aanvallen. Het boek verhaalt vanuit het perspectief van Jacky, in de derde persoon en al vanaf het begin is er een mysterieus tintje in het verhaal. De schrijfstijl van Kiki van Dijk is eenvoudig en toegankelijk waardoor het boek vlot leest. Fijne korte hoofdstukken, een prettig te lezen lettertype en een ruime bladspiegel geven ook een fijne leesbaarheid. Door het voortdurend toevoegen van spannende ontwikkelingen blijft de lezer geïnteresseerd en tot doorlezen gemaand.

Het verhaal is deels voorspelbaar maar toch zijn er ook onverwachte fragmenten die laten verbazen waardoor er een fijne spanningsboog gecreëerd wordt. De personages lijken in het begin wat oppervlakkig maar al naar gelang de rol die ze spelen, krijgen een aantal enige diepgang mee. Familiebanden worden aangehaald en oude herinneringen die diep waren weggestopt komen beetje bij beetje terug. De cliffhanger maakt duidelijk dat jaloezie en het zich achtergesteld voelen het onderliggende thema is. Een thriller die garant staat voor een paar uurtjes ontspannen leesplezier.

Nice is een mooie combinatie van spanning, mysterie en ontluikende liefde.