De zestienjarige Seppe brengt veel tijd door bij zijn oma aan tafel. Toen hij klein was zat hij uren onder de tafel, ondertussen zit hij na schooltijd bij oma aan tafel. Enerzijds om zijn schooltaken uit te voeren, maar ook om van oma’s pudding te genieten. Seppe en zijn oma zijn twee handen op één buik.
De ouders van Seppe zijn gescheiden en thuis is het niet altijd rozengeur en maneschijn. Zijn vader is het prototype van een macho, zijn stiefmoeder heeft meer oog voor haar dochtertje, Seppes halfzus, dan voor hem. En daarbij komt dan ook nog dat Seppe worstelt met zijn volwassen worden en zijn hogere maturiteit en begaafdheid dan zijn leeftijdgenoten. De tafel van zijn oma is zijn veilige toevluchtsoord.
Voor de vijfenzeventigste verjaardag van zijn oma wil Seppe iets speciaals doen. Hij beslist om als eerbetoon een boek te schrijven over het leven van oma. Wat hij echter niet kon voorzien, is dat hij tijdens zijn zoektocht naar het verleden van oma op een aantal geheimen stuit. Deze geven een heel ander beeld van zijn oma. Een schok voor Seppe.
Boonen neemt ons mee in het leven van Seppe en oma en bij uitbreiding het hele gezin en sociaal weefsel dat er rond hangt. Zeer traag kan je als lezer binnenkijken in hun levens, hun dagdagelijkse gewoontes en beslommeringen. Je leert de verschillende karakters en hun gewoontes echt kennen, alsof ze deel uitmaken van je eigen leefwereld. Door de traagheid schept de auteur de juiste sfeer.
Seppe ontdekt het onverwachte en vreselijke geheim van zijn oma beetje bij beetje, stap voor stap en met dezelfde snelheid kom je het als lezer ook te weten. Mooi gedaan van Boonen!
Het boek heeft een heel toegankelijke schrijfstijl. Het lijkt wel een verhaal dat over je eigen familie zou kunnen gaan. Verschillende gevoelens komen aan bod, ontroering, ongeloof, liefde. Het is een zeer realistisch verteld verhaal. Ook de verschillende personages zijn mooi uitgewerkt. Je kunt je er een perfect beeld bij vormen.
De schrijver vindt het perfecte evenwicht tussen het beschrijven van de situaties en de verschillende personages met ieder hun eigen karakter, maar laat ook nog iets aan de verbeelding van de lezer over. Het is een leuk boek, dat vraagt om traag gelezen te worden, met dezelfde snelheid als het verhaal zelf. Dompel jezelf onder in de leefwereld van Seppe, geniet en leef mee. Een mooi boek voor tijdens de wintermaanden. Het leven zoals het is...…. bij oma aan tafel. Ik geef het boek 3,5 ster.