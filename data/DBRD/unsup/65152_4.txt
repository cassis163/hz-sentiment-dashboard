"Wie de waarheid spreekt, moet op de wraak van de leugenaars rekenen". is het motto van dit boek. En dat wordt wel duidelijk als je het boek gelezen hebt.

Net als Het smelt van Lize Spit is Eland ook een bildungsroman, waarin we Daniel volgen van baby tot een volwassen man van in de 40 en waarin de verschillende personages indrukwekkend zijn uitgediept en mij zeker fascineren.

Daniel Meskes valt als baby uit zijn wieg en komt in de schuur terecht waar zijn vader al zijn fotomateriaal heeft gestockeerd, waar hij een 'borrel' inktvloeistof achterover slaat. In het ziekenhuis wordt hij geopereerd door dokter Goetmakers die in zijn levensverhaal nog een belangrijke rol zal spelen.

We volgen hem in zijn relaties met zijn familie, zijn beste vriend Rens en zijn latere vriendin Jasmijn. De ouders van Daniel hebben geen gelukkig huwelijk en hebben geheimen voor elkaar. Als Daniel ziet tot welke problemen dit kan leiden, neemt hij de beslissing om nog enkel de waarheid en niets dan de waarheid te spreken, en geen leugens meer te vertellen. Als klein kind zit hij dagelijks in de bibliotheek waar zijn moeder werkt, en hij groeit op als een boekenveelvraat. Al snel spreekt hij ervan schrijver te worden wat hij later met wisselend succes ook in de praktijk zal brengen. Hij is een observator en brengt zijn tijd al lezend of met zijn vrienden op het dak door. Heeft slechts oog voor mensen en hun relaties, en gaat gemakkelijk op in zijn eigen wereld. Dan verdwijnt zijn vader, Leon, en zowel hij als zijn broer Pepijn lijden hieronder. Winnie, zijn kindermeisje, is een andere constante in zijn leven.

Daarnaast loopt er een tweede verhaallijn chronologisch samen met die van Daniel, over Dokter Goetmakers die hem vroeger opereerde, en zijn vrouw Leonoor. In tegenstelling tot Daniel's ouders loopt hun huwelijk wel vrij vlot zonder al te veel strubbelingen en zie je hen nog steeds bezig in een passionele relatie, een spiegeling als het ware van het andere koppel.

Heel wat personages lopen vol met een al dan niet terecht schuldgevoel en angst; angst om hun omgeving en hun leven te verliezen. Het boek is ontroerend verteld en deze thematiek raakt bij mezelf ook een gevoelige snaar. Ook al telt het boek meer dan 400 pagina's leest het enorm vlot dankzij de beeldende sc√®nes, de humoristische titels en de vele referenties naar andere literatuur. Het is zo'n boek dat me aanzet om nog naar enkele klassiekers te grijpen met andere woorden. Enorm geslaagde prachtige debuutroman!