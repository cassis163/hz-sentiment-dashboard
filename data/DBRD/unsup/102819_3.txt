Als Laura en haar dochter Andy tijdens een lunch verrast worden door een schutter die twee omstaanders doodt en vervolgens het wapen op hen richt, ontpopt Laura zich tot een meedogenloos persoon die de schutter ogenschijnlijk eigenhandig doodt. Dit past niet bij het beeld dat Andy en haar omgeving van de net van kanker herstellde moeder heeft. Als ze vervolgens door haar moeder wordt weggestuurd en naar een opslagmagazijn wordt geleid waar ze alles vindt om een tijdje onder te duiken, valt Andy's wereld in elkaar en wordt ze gedwongen om voor de eerste maal in haar leven op eigen benen te staan terwijl ze wordt achternagezeten door haar moeders oude vijanden.

Het boek speelt zich afwisselend in het heden en 1986 af. Gaandeweg ontdek je als lezer welke gebeurtenissen in het verleden Laura vandaag angstvallig probeert te verbergen.

Dit is weer geen typisch 'Karin Slaughter'-thriller. Bij haar vorige boek 'Goede meisjes' kreeg de schrijfster van mij nog enig respijt. Ik hoopte dat dit een eenmalige terugval was. De trend zet zich echter in negatieve zin verder. Niet alleen worden er naar mijn gevoel te uitgebreide beschrijvingen gegeven die alleen ter bladvulling dienen, maar de plot is ditmaal ook vrij voorspelbaar met enkele losse eindjes en het geheel is over het algemeen vrij ongeloofwaardig. Op zich is het boek goed leesbaar, maar deze thriller springt er zeker niet uit in het huidige aanbod - niet het niveau dat we gewend zijn van Slaughter.