Wat was dit een bijzonder boek om te lezen! Het gaat over een schietpartij op een school in Zweden. Hier hebben we natuurlijk al genoeg boeken over kunnen lezen, maar dit boek heeft een totaal andere en unieke insteek.

We leren Maja kennen, een 18-jarige meid die al negen maanden in de vrouwengevangenis zit. Haar vriendje heeft een aantal klasgenoten en een leraar doodgeschoten op school en zij wordt verdacht van moord, aanzetten tot moord en nog tal van andere aanklachten. We volgen de gedachtegang van Maja en lezen hoe ze omgaat met de verhoren, haar tijd in de gevangenis en het proces. Door middel van flashbacks leren we haar en haar voorgaande leven beter kennen en ook welke rol de slachtoffers van de schietpartij in haar leven hadden.

De gedachten en flashbacks, en tevens bijnamen voor personen, zijn echt als die van een jonge meid geschreven. Waarschijnlijk heeft de jarenlange ervaring van de auteur als jurist hieraan bijgedragen. Het is een bijzondere manier van schrijven, maar zeker een aanwinst voor het verhaal. Hoewel de vele bijnamen wat kinderlijk zijn en de tekst tussen haakjes voor het mooie net iets teveel is, geeft het een reÃ«el inzicht in de gedachtegang van een 18-jarige en dit maakt het hele verhaal geloofwaardig en indrukwekkend. Ook bespreekt de auteur op een subtiele wijze een aantal maatschappelijke onderwerpen, zoals discriminatie in meerdere vormen. Ze geeft een bepaalde kijk op deze onderwerpen, zonder haar mening door te drukken en dit zorgt ervoor dat je als lezer nog even nadenkt.

Fijn boek om te lezen! Gezien mijn Zweeds slechter dan slecht is, hoop ik dat er meer boeken vertaald gaan worden!