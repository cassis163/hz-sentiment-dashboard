Judith Visser gebruikt in al haar boeken wel sociaal maatschappelijke problemen als basis voor haar verhaallijn. Regelmatige lezers van haar boeken hebben op die manier onder andere al kennis kunnen maken met de prostitutie, hondengevechten, plagen etc. etc. En steeds zijn zowel onderwerp als verhaal op een dermate manier met elkaar geïntegreerd waardoor er een homogeen, stabiel en uiterst interessant geheel ontstaat. Dat was zo met haar eerdere boeken en is nog hetzelfde met ‘Vreemden in de nacht’. Zij het dat de inmiddels opgedane schrijverservaring een positieve toevoeging is en kwalitatieve meerwaarde aan het verhaal geeft. Want, wat een verhaal zeg…

Cassandra Wolf is voedseldeskundige en wil al jarenlang een eigen praktijk beginnen. Met de aankoop van een geschikt pand in Rockanje denkt ze daar haar droom te kunnen realiseren en met veel positieve energie gaat ze aan de slag. Als er rare dingen in het huis gebeuren, kan het niet anders dan dat er tussen de muren en het dak een groot geheim uit het verleden schuilt. Hoogste tijd om onderzoek te gaan doen naar de geschiedenis van het huis en haar vorige bewoners.
Wat zij vindt laat haar gevoelens al snel van verbazing in verbijstering veranderen en het blootleggen van de geschiedenis wordt voor haar een doel op zich.

‘Vreemden in de nacht’ is opgebouwd uit twee verhaallijnen die elkaar volledig in balans houden. In het heden zoekt een enthousiast speurende Cassie naar de gebeurtenissen, zo’n veertig jaar eerder en het verleden vertelt het schrijnende verhaal van een opgroeiende Olga die een ander leven wil als haar vriendinnen. Het woord “balans” betekent in dit opzicht iets meer dan evenwicht. Judith Visser slaagt erin om in korte hoofdstukwisselingen de ene verhaallijn niet uit te laten lopen op de andere. Hierdoor lijkt het dat de geschiedenis van veertig jaar geleden, op een monitor op de achtergrond tijdens de zoektocht van Cassie, meedraait.
Bijzonder ingenieus gevonden en met de doorontwikkeling van de schrijverskwaliteiten van de auteur en haar (weer) gedegen uitgevoerde research, is ‘Vreemden in de nacht’ niet alleen een prettig leesbaar boek geworden. Zoals altijd heeft Judith Visser ook nu weer een duidelijke boodschap achtergelaten in haar verhaal. Degene die dat hebben opgepikt, hebben de meerdere abstracte niveaus, naast de concrete onderwerpen, goed weten te doorgronden.
Groot compliment voor dit tijdloze verhaal! Judith, wat een verhaal zeg….

Eindoordeel: 4 sterren

Spanning: 3 sterren
Plot: 5 sterren
Leesplezier: 4 sterren
Schrijfstijl: 5 sterren
Originaliteit: 4 sterren
Psychologie: 5 sterren