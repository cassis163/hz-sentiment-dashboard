De boekbeschrijving spreekt voor zich: het is niet pluis op Lewis, het meest noordelijke eiland van de Buiten-Hebriden (Schotland). Een moord, die verdacht veel lijkt op een eerder in Edinburgh gepleegde moord, wat voldoende aanleiding blijkt om rechercheur Fin Macleod naar Lewis te sturen. Macleod is een geplaagd man: het onderzoek in Edinburgh wil niet vlotten, zijn achtjarige zoon is omgekomen, en zijn huwelijk verkeert in deplorabele staat. Macleod is op Lewis geboren en getogen, maar verlangt geenszins naar een weerzien met het eiland en zijn bewoners. Op zijn achttiende, achttien jaar geleden, is hij vertrokken en daar had hij zijn redenen voor ... Hij moet gaan, heeft geen keuze, en zijn reis naar het verleden begint. Letterlijk, want Peter May beschrijft in de ik-vorm de wederwaardigheden van de opgroeiende Fionnlagh Macleod, van zijn eerste schooldag tot zijn ‘avontuur’ op An Sgeir, de rots waar jaarlijks door twaalf mannen 2000 jonge jan-van-genten (‘guga’s) gedood worden; traditie en een niet te versmaden lekkernij. Voeg hierbij bekrompenheid, geloof, gesloten karakters, duistere verhalen, geheimen, somber weer. Neerslachtigheid en zwaarmoedigheid alom, een ‘tartan noir’ pur sang.

‘The Blackhouse’ is prachtig en gruwelijk opgetekend door de auteur. Je waant je op Lewis en An Skeir, je zit met Fin in de klas, walgt van het doden van de guga’s en voelt het bootje door de oceaangolven stampen. De karakters zijn fijntjes maar subliem uitgewerkt, dat maakt de personages geloofwaardig. ‘The Blackhouse’ gaat over liefde, jaloezie en angst, daarnaast is het ook nog eens een thriller. De ‘herinneringen’ van Fin nemen een groot deel van het boek in beslag. In reviews kwam ik tegen dat sommige lezers dat als langdradig bestempelen. Zelf heb ik dat niet als zodanig ervaren, de achtergrondinfo is noodzakelijk om Fin en diens handelingen te kunnen begrijpen, bovendien zijn de teksten het lezen waard. Wat een verhaal … Dit schud je niet zomaar van je af.
Beetje slordig in ‘The Blackhouse’: gedrag en redeneringen van Fin en zijn klasgenootjes Marsaili en Artair als 6-, 7-jarigen komen niet overeen met hun leeftijd, maar passen bij tieners.

‘The Blackhouse’ is deel 1 van de Lewis-trilogie. De volgende delen, ‘The Lewis Man’ en ‘The Chessmen’ zijn nog niet in het Nederlands verschenen. (Toevoeging: en zullen ook niet verschijnen, aldus een berichtje van de uitgever. :( )