In dit verhaal zijn twee perspectieven die op de voorgrond treden; de perspectieven van de voormalig geliefden Doriander en Jowanne zijn leidend. Ze worden stevig ondersteund door Bert en Erna. Hierbij moest ik denken aan Bert en Ernie, de twee figuren uit Sesamstraat; deze twee goede vrienden wonen ondanks hun vele meningsverschillen in één appartement!

Na een jarenlange breuk hebben Doriander en Jowanne elkaar weer ontmoet. Doriander zit vol vragen en verwachtingen voor Jowanne maar barst ook van gebrek aan vertrouwen in zichzelf. Gaat het hem wel om haar, of alleen om haar boezem? Zijn blik zakt regelmatig een verdieping lager wanneer hij in haar ogen kijkt.
Ze duiken na een etentje terug in de tijd en gaan naar een kroeg waar ze in het verleden vaak kwamen. Popmuziek speelt een bijzondere rol voor deze twee, waarschijnlijk omdat het iets is dat ze allebei herkennen.

Al snel wordt de aandacht van Doriander door Jowanne op Jayne Mansfield gebracht. Waarom op haar? Jayne Mansfield was meer dan een prachtig figuur, schijnt ze te willen laten weten. Is dat de reden dat ze er steeds meer op gaat lijken, of speelt er nog meer?

Voor in het boek staan toepasselijke gedeelten van lyrics. Keer op keer zijn de muziek en de teksten van de genoemde bands ondersteunend in dit verhaal. Maar ook kunst, geloof en het gevoel van Carpe Diem is overal aanwezig. Dat maakt dit verhaal tot een opzwepende gebeurtenis, het gaat verder dan seks en lust.
Vertrouwen, maar vooral wantrouwen, liefde, geloof en schoonheid worden in deze novelle door de auteur op een manier neergezet die je aan het twijfelen brengt over je eigen gedragingen en gedachtegang. Dat is alleen maar goed, zo nu en dan! Het is een extra uitdaging voor het geweten.

In deze prachtige novelle wordt je bewustzijn getrokken naar het hebben van een vrije wil. Weet je dat nog wel, lijkt hier de vraag? We hebben een eigen, vrije wil maar doen soms alsof we door iets of iemand anders geleid worden. Geloof is wat je wilt geloven.
Het is zeker de moeite waard daar over na te denken.

Nachtengeltjes en driehoekjes is een bijzondere eye opener. Volop muziek en herinneringen aan de jaren vijftig, afgewisseld door geschiedkundige wetenswaardigheden en verwijzingen naar het gedachtegoed van Nietzsche en Kierkegaard. De illustraties door Itsme Marks zijn een mooie aanvulling op het verhaal.
Ik heb door de schrijfstijl van de auteur; het spelen van hem met de woorden en de wisselende onderwerpen werkelijk van deze boeiende novelle kunnen genieten.