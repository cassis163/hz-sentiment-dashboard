In de veewagon op weg naar Auschwitz hielden ze zichzelf en elkaar in leven door aan een ui te likken. Op her perron trapt een soldaat de uit kapot en daarmee begint het verhaal van Perle en Stacha. Ze worden van hun moeder en grootvader gescheiden als ze aankomen op het perron bij Auschwitz en ze mogen mee met dokter Mengele. Deze man wordt door de kinderen beschreven als een afschrikwekkend figuur, een en al glimmende zwarte schoenen en donker haar dat even hard glom. Filmsterrenknap tussen de gevangenen in lompen en wrede soldaten. Moeders van meerlingen bieden hun kinderen aan hem aan omdat er verteld wordt dat ‘oom dokter’ goed voor ze zal zorgen. Wij weten echter beter. Joseph Mengele is bekend als de ‘engel des doods’ vanwege zijn gruwelijke experimenten en martelingen op meerlingen. De kinderen gaan met hem mee naar “de dierentuin” zo heet het gedeelte waar Mengele zijn onderzoeken doet.
Perle en Stacha ondergaan ook deze experimenten, ze lijden enorm maar hebben veel steun aan elkaar en een kleine groep mensen om hun heen. De auteur laat ons meeleven in het verslag van het leven in Auschwitz. De vriendschappen, de strijd, honger, kou en pijn. Tijdens een concert dat Mengele organiseert verdwijnt Perle ineens. Stacha rouwt maar houdt vast aan de gedachte dat Perle nog in leven is. Anders zou ze het echt gevoeld hebben. Ze voelen namelijk elkaars pijn.
In januari 1945 komen de Russen dichterbij en de auteur laat het verval onder andere zien doordat Mengele ineens minder netjes is, zo gedetailleerd en specifiek is dit verhaal. Het is echt vanuit de kinderen beschreven, Voor zijn vertrek heeft Stacha nog een gesprek met hem, zij is zijn lievelingetje en hij zegt dat hij haar nu onsterfelijk heeft gemaakt.Tijdens deze laatste ontmoeting met hem spat het sadisme van deze man af. De intentie van zijn woorden zullen later nog veel duidelijker worden.

In het tweede deel is het kamp bevrijd, maar wat houdt dat eigenlijk in? Mengele is gevlucht, hun moeder en grootvader leven niet meer en samen met haar vriend Felix die ook zijn tweelinghelft kwijt is lopen ze mee met de dodenmars. Dit houden ze niet lang vol en ze blijven met zn tweeën achter. Dit gedeelte van het verhaal staat in het teken van hun zoektocht naar vrijheid, naar Perle en misschien wel naar andere familieleden.
We lezen afwisselend over Stacha en Perle en het enige dat je kunt doen is hopen dat ze elkaar in het Europa van na de oorlog weer zullen vinden.
Tijdens de reis komen de kinderen mensen tegen die hun helpen maar moeten ze ook meerdere keren vluchten voor hun leven.
Als alles verloren lijkt komen ze opnieuw in een dierentuin terecht, ze proberen te overleven en als op het meest duistere punt van het verhaal een toevallige ontmoeting plaatsvindt wordt pas duidelijk hoeveel ze geleden en verloren hebben.

Mischling staat voor een mens die zowel van het Arische ras als het Joodse ras enkele kenmerken hebben. Blond haar en bruine ogen. Van allebei iets.
Dit boek is een fictief verhaal over het leven tijdens, maar vooral na het leven in een concentratiekamp.
Wie schrijft er nu een fictief verhaal over Auschwitz? En hoe kwam ze aan haar informatie? Is het invullen of een bijzondere fantasie? Ik was daar best wel kritisch over. Ik kon er niets over terugvinden toen ik voor het lezen naar informatie zocht.
Deze vragen verdwenen echter tijdens het lezen. De mooie zinnen en het bijzondere taalgebruik van de auteur nemen je mee in het verhaal en de belevingswereld van deze meisjes die vluchten in dromen en fantasieën. Net alsof de auteur er wel zelf bij is geweest. Zouden ze dan toch echt bestaan?

Gelukkig was het verhaal geen opsomming van de martelingen door Mengele, dat zou in mijn ogen te heftig zijn en niet nodig voor het boek. Het gaat er in dit verhaal vooral over wat het met de meisjes deed. Hun lichamelijke ontwikkeling staat stil tijdens de jaren in het kamp, dat blijkt als Stacha jaren later een onderzoek ondergaat. Maar ze veranderen heel snel van kind naar volwassene met kinderlijke gevoelens. Toch laten ze zichzelf niet kennen. Ze durven op te staan tegen de man waar bijna iedereen kippenvel van krijgt. Hij bepaalt wie er mag leven en wie niet.
Een enkele vooruitblik in de toekomst van de tweeling maakt het verhaal meer dan compleet.
Ik ben diep, diep onder de indruk van het boek en het verhaal kwam echt binnen.