Saskia Noort debuteerde ruim een jaar geleden met Terug naar de kust, haar eerste literaire thriller. En niet zonder succes, want ze werd direct genomineerd voor de Gouden Strop en was in één klap een van de best verkochte Nederlandse misdaadauteurs (bijna 30.000 exemplaren gingen over de toonbank!). Uitzonderlijk goed, zeker voor een Nederlands debuut.

Zojuist verscheen haar tweede thriller, De eetclub, bij uitgeverij Anthos en waar ik me bij de eerste nog liet afschrikken bij de gedachte een echt vrouwenboek in handen te hebben (en het dus niet las), liet ik me hierdoor nu niet direct uit het veld slaan. De eetclub werd een geslaagde kennismaking met thrillerschrijfster Saskia Noort.

De eetclub is een bijzonder goed geschreven psychologische thriller die je direct vanaf het begin in zijn greep houdt. Anders dan mijn collega-recensent Miranda stoorde ik mij in het geheel niet aan de gecreëerde setting waarbij mening slof sigaretten en flessen wijn de revue passeren. Saskia Noort geeft op overtuigende wijze gestalte aan de vriendschap tussen vier stellen en de scheuren die daar langzaam maar zeker in ontstaan. Zeer bedachtzaam componeert ze het geheel naar een spannende, verrassende ontknoping. Een topper en een terechte nominatie voor de Gouden Strop 2004.