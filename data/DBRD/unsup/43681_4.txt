Ik was erg nieuwsgierig naar het verhaal omdat de rollen omgedraaid werden: een advocaat die ineens van de misdaad van zijn cliÃ«nt beschuldigd wordt. Het verhaal leest lekker vlot door de korte hoofdstukken. Het verhaal wordt afwisselend vanuit het perspectief van Jason en Shauna, zijn compagnon en beste vriendin, verteld. Hierdoor is het af en toe even schakelen, maar het is wel duidelijk aangegeven wanneer het vertelperspectief wijzigt.

Het verhaal begint bij dag 1 van het proces tegen Jason, hierdoor zit je meteen in het verhaal: wat is er gebeurd, waar wordt hij van verdacht en waarom? Maar vooral: is hij de dader of niet? Het verhaal gaat vervolgens een half jaar terug in de tijd, naar het moment waarop alle ellende voor Jason begon. Beetje bij beetje wordt zo onthuld wie wat gedaan heeft en hoe dit heeft kunnen plaatsvinden.

Door deze sprongen in tijd wil je steeds doorlezen, omdat je wilt weten wat er nu gebeurd is. Op een gegeven moment vond ik het wel iets te lang duren allemaal, soms ook vergezocht, maar toch hield het verhaal me vast. Ik moest weten hoe het afloopt voor Jason. Vooral omdat ik begon te twijfelen: heeft hij het nu wel of niet gedaan?

Wat ik een beetje storend vond, was dat er aan het einde van het verhaal een aantal verkeerde data neergezet zijn: 31 april en er werd verwezen naar 31 juli dat de moord gepleegd zou zijn, terwijl de moord op 30 juli plaatsvond. Ik was blij dat ik goed opgelet had, zodat ik wel wist wat er bedoeld werd. Dat is dus wel een tip voor de uitgeverij: laat het verhaal goed redigeren; er zijn genoeg lezers die dit soort fouten erg storend vinden!

Mijn eindoordeel: ik geef dit boek 3,5 ster op een schaal van 5. Een leuk, boeiend verhaal, verrassend door de twist in het verhaal en goed opgebouwde spanning. Net iets te lang en een beetje jammer van de kleine foutjes, maar toch nog steeds een aanrader!