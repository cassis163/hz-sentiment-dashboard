Het verhaal:

Cryptoloog William Sandberg verdwijnt spoorloos uit een ziekenhuis in Stockholm, waar hij is opgenomen na een mislukte zelfmoordpoging . In Amsterdam is een half jaar daarvoor op mysterieuze wijze Janine Hayes verdwenen. Zij is net afgestudeerd als historicus, met als specialiteit het ontcijferen van o.a. het spijkerschrift. In Berlijn wordt een man zonder vaste woon- en verblijfplaats vermoord.
De ex-vrouw van William én de vriend van Janine gaan ieder afzonderlijk op onderzoek uit. Dit onderzoek leidt naar Amsterdam en naar een plaats ergens in de Alpen. De lezer komt er achter dat iedereen zijn/haar leven niet zeker is.
Intussen vindt er een uitbraak plaats van een onbekend virus…

Hoe zal dit virus worden uitgeroeid? Waar zijn William en Janine gebleven? Wat hebben zij met elkaar te maken? Allemaal vragenwaar we als lezer antwoord op krijgen tijdens het lezen van het boek.
Spannende elementen, een niet-alledaags thema, een ingewikkelde materie: ik zou het een ‘wetenschappelijke’ thriller willen noemen. Kennis van de vakken biologie en archeologie en affiniteit met wetenschap zijn zeker gewenst!

Mijn leeservaring:

Het boek is direct vanaf het begin spannend. Er is iets aan de hand waar je alleen maar naar kan gissen. Het heeft te maken met DNA (biologie), spijkerschrift en oude volkeren (archeologie) en het ontcijferen van een rekenschema. Het is maar goed dat ik goed heb opgelet tijdens de lessen biologie en geschiedenis op de middelbare school; de opgedane kennis kwam mij zeker goed van pas.
Als lezer blijf je lang in spanning: wat is er aan de hand en naar welke catastrofe zal dit verhaal leiden? Welke betekenis hebben de nieuwe personen, die in het verhaal opduiken? De spanning wordt gedurende het lezen vakkundig opgebouwd. De lezer krijgt beetje bij beetje meer te weten over de achtergrond van de geheimzinnige organisatie. Het is geen boek dat je zo maar ‘eventjes’ tussendoor leest. Mede door de technische details is het wel zaak dat je je gedachten goed bij het verhaal houdt, zodat je geen belangrijke informatie mist.
Aan het eind van het boek komen alle verhaallijnen samen en ontvouwt zich een goed plot. Een plot dat goed gestructureerd is en dat ik zeker niet had verwacht. Ik ben een bijzondere en adembenemende leeservaring rijker. Toch moet mij van het hart dat het einde mij toch enigszins teleurstelde.