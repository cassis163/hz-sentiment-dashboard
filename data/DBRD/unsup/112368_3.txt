José Rozenbroek maakte van het glossy magazine Elle een groot succes, heeft Elle Girl en Red magazine opgezet en is momenteel hoofdredacteur van Radar+, het consumenten lifestylemagazine van AVRO/TROS. Jos Teunis is verpleegkundig overgangsconsulent en tevens orthomoleculair therapeut. Deze twee 50+ dames schreven De Overgang, het no-nonsense handboek.

De overgang wordt ook wel menopauze genoemd. Het is de periode rond de laatste menstruatie (ovulatie) van een vrouw en luidt het einde van haar vruchtbare periode in. De hormonen in het lichaam moeten nu een nieuw evenwicht zien te vinden. Gemiddeld duurt deze fase tussen de vijf en tien jaar en begint zo rond het vijftigste levensjaar. De overgang is een natuurlijk gebeuren en geen aandoening. Maar wat een legio ongemakken kun je hierbij ervaren! Daarbij denk je al gauw aan de algemeen gekende opvlieger, maar daarnaast zijn er onmetelijk veel atypische klachten waar je nooit zo veel over hoort. Dit is te wijten aan het feit dat de klacht niet altijd bekend staat als overgangsongemak. Hoge bloeddruk, spier-en gewrichtsklachten, hartkloppingen, droge ogen, neus en mond, depressie, angsten en ga zo maar door. Merkwaardig genoeg wordt er over hartkloppingen gezegd dat proberen te ontspannen een juiste manier is om hiermee om te gaan, maar (en daar komt het:) ‘Heb je daar geen tijd voor, dan kun je incidenteel een bètablokker nemen, zoals je ook een paracetamol slikt als je hoofdpijn hebt’. Ach, waarom ook niet?

Er zijn reeds ontelbare boeken geschreven over de menopauze, dit werk heet handboek en dat suggereert een zeer complete publicatie over het onderwerp. De alternatieve (niet gangbare) medische wetenschap, spirituele kant en voedingsadviezen komen niet of weinig aan bod in dit boek. Desondanks kan het een zeer bruikbaar boek zijn voor vrouwen, maar ook voor mannen wiens partner in de overgangsfase beland is. Zo kan er begrip gekweekt worden en zal er veel herkenning zijn. Een leuke bijkomstigheid en zeer plezierig is dat er een volledig hoofdstuk gewijd wordt aan mannen in hun overgang!

Het boek beslaat 10 hoofdstukken waarin onder meer een korte uitleg over de rol van hormonen, seksualiteit, de risico’s op langer termijn, vervroegd in de overgang en hormoontherapie (HRT). Deze laatste remedie wordt uitvoerig gepromoot en gedurende het boek genoemd dan wel aanbevolen. Een verwijzing naar dit hoofdstuk in een eerdere fase zou niet onlogisch geweest zijn. Vanwege de uitvoerige bespreking van HRT zal de therapie eens een keer in een wat gunstiger daglicht komen te staan.

Achterin vinden we een overzicht van de ziekenhuizen met een menopauzespreekuur en onafhankelijke gynaecologische poliklinieken, literatuurlijst, lijst met websites en een register. En niet te vergeten: een leeslint.

Het handboek is in zeer begrijpelijke taal geschreven met veel ervaringsverhalen. Grappige anekdote is dat in het stuk over de invloed op je relatie, de man Sjaak in hetzelfde verhaal ineens Sjoerd heet! Desondanks een fraai naslagwerk, echter niet compleet en zonder afbeeldingen.