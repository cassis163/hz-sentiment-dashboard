Matthew Mather is de succesvolle auteur van de thriller Cyberstorm  en de zesdelige boekenserie 'The Atopia Chronicles'. Hij is werkzaam bij het McGill Center for Intelligent Machines waar hij zich bezighoudt met internetbeveiliging. Daarnaast werkt hij ook aan projecten op het gebied van nanotechnologie, genomica en weervoorspellingen.

Cyberstorm  speelt zich af in New York waar Mike Mitchell, zijn vrouw Lauren en hun zoontje Luke in een appartementencomplex wonen. Er is een zware sneeuwstorm op komst die vorige sneeuwstormen in hevigheid zal overtreffen. Op een morgen ontdekt Mike dat het internet erg traag is en als hij naar de supermarkt gaat om voedsel in te slaan voordat de storm losbreekt, blijken de kassa's niet te werken. De problemen beginnen pas echt als de elektriciteit uitvalt, de waterleidingen bevriezen, winkels worden geplunderd en geruchten over de uitbraak van een dodelijke variant van vogelgriep de ronde doen. Ineens staan de inwoners van New York aan het begin van een onvoorstelbaar en bizar gevecht om te overleven en dat alles tegen de achtergrond van een dreigende confrontatie tussen China en de Verenigde Staten.

Cyberstorm  is een thriller die antwoord zoekt op de vraag wat er met mensen gebeurt wanneer zij als gevolg van een cyberaanval, in een catastrofe van apocalyptische omvang terechtkomen. Hoe lang blijft het menselijk handelen nog menswaardig voordat het afglijdt naar een niveau dat onder normale omstandigheden ondenkbaar en onvoorstelbaar zou zijn? Matthew Mather heeft er een supersnelle thriller van gemaakt die een realistisch beeld geeft van een bevroren stad waarin het leven onleefbaar begint te worden door een gebrek aan water, verwarming, voedsel en medische hulp en waarin communicatie met de buitenwereld bijna onmogelijk is. Een wereld waarin bij sommigen het slechtste van de mens naar boven komt en anderen een onverwachte heldenstatus bereiken.

De personages in het verhaal zijn goed uitgewerkt en de groepsdynamiek die ontstaat wanneer complexe problemen moeten worden opgelost, wordt helder beschreven. Onder extreme omstandigheden tonen mensen hun ware aard. De leiders die zich inzetten voor hun ontredderde omgeving komen uit onverwachte hoek en gerespecteerde leden van de maatschappij bedienen zich plotseling van verraad en zelfs moord om aan voedsel te komen. Matthew Mather weet het overtuigend onder woorden te brengen.

Naast de aaneenschakeling van onvoorstelbare rampen en persoonlijke tragedies heeft Cyberstorm  een tweede laag die erg interessant is. Die tweede laag gaat over het feit dat de maatschappij tegenwoordig wordt gestuurd en beheerst door digitale toepassingen en daarvan geheel afhankelijk is geworden en daardoor uitermate kwetsbaar is. Matthew Mather schildert een beangstigend beeld van wat er met een dergelijke maatschappij gebeurt als al die technologische en digitale wondertjes door een cyberaanval ineens niet meer werken. Een kernvraag in het verhaal is dan ook: is het alternatief voor deze kwetsbaarheid dat we onze persoonlijke vrijheden moeten opgeven in ruil voor een geheel veilige digitale wereld?

Cyberstorm  is een spannende, goed opgebouwde thriller over apocalyptische gebeurtenissen en over gewone mensen en hun gevecht om te overleven. Het is ook een thriller die vragen oproept en niet alleen belangrijke vragen over afhankelijkheid en vrijheid maar ook simpele vragen zoals over wat er met je gebeurt als je een paar dagen geen gebruik kunt maken van je smartphone?