1953. Ook Italië bevindt zich nog in een fase van wederopbouw.
De gevolgen van de koude oorlog en de vele politieke conflicten zorgen voor een guur leefklimaat waarin de Italiaanse bevolking zich niet prettig voelt.

Er gebeuren een aantal dingen die maar niet opgelost raken door de recherche. Een professor komt samen met een 12-jarig jongetje bij een verkeersongeval om het leven. De oorzaak is niet duidelijk.
Wanneer dan maanden later de weduwe van deze professor verdronken wordt aangetroffen in haar badkuip schakelt de rechterlijke macht commissaris De Luca in. Hij werd vijf jaar eerder in afwachting van een proces op non-actief gezet en is gedegradeerd is tot ingegnere.
Waarom kan men de dader(s) niet vinden?

'Er klopte iets niet.
Hij begreep niet wat, een gevoel van beklemming, nee, van woede, ook niet: van angst.
Alle drie tegelijk.
Waarom, vroeg hij zich af...'

De Luca heeft weliswaar geen vlekkeloos verleden, maar hij is een goede speurhond.
'Intrigo italiano' is een stilistisch heel sterke thriller die de aandacht van de lezers trekt naar de achtergronden waartegen alle gebeurtenissen zich afspelen en de omgeving waarin de personages zich bevinden. Het sociale leven in Italië, de politieke spelletjes en de willekeur die voor bijna iedereen als vanzelfsprekend worden geaccepteerd, worden heel duidelijk beschreven.

De Luca krijgt een helper toegewezen in de persoon van Giannino, in wie hij in eerste instantie niet veel ziet en van wie hij niet veel echte ondersteuning krijgt. Dat blijkt ook de bedoeling te zijn.
De Luca mag goed zijn in zijn werk, maar niet al te goed want niet alles mag boven tafel komen, zoveel is duidelijk.
Toch is de Luca als een speurhond; hij geeft niet op tot zijn doel bereikt is. Maar wat is dat doel?
Hij is tenslotte niet meer dezelfde man als vijf jaar eerder.

'De Luca hing als een aasgier om hem heen terwijl de man een liniaal en een nauwkeurige schuifmaat pakte, ving toen de verbaasde, kritische blik van Pugliese op en dacht: inderdaad, ik gedraag me niet professioneel, niet meer.'

De plot is goed ontwikkeld, er zijn geen sensationele wendingen maar de ondertoon is helder.
De titel “Intrigo italiano” is de enige juiste titel voor dit verhaal. Italiaans gekonkel - Graag Gelezen