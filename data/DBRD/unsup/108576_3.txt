Prima thriller van Dan Brown, maar wel iets minder dan De Da Vinci code. Dat komt onder andere omdat dit verhaal zich ook binnen 24 uur afspeelt waardoor het een te gehaaste indruk maakt en waardoor er ook enkele 'plotholes' ontstaan.

Bijvoorbeeld de tijd tussen de stemmingsrondes van het conclaaf is veel korter dan in werkelijkheid. De kardinalen slagen erin om binnen een paar uur meerdere stemmingsrondes te doen, terwijl dit in werkelijkheid meerdere dagen zou duren.

Ook het vliegtuig waarmee Langdon zich verplaats, de Boeing X-33, vond ik te ongeloofwaardig. In werkelijkheid bestaat dit toestel alleen op de tekentafel. Als het ooit gemaakt zou worden, dan zou het verticaal opstijgen als een spaceshuttle en niet zoals een gewoon vliegtuig, zoals in het boek beschreven. Dit soort missers waren niet nodig geweest als het verhaal zich over een langere periode zou afspelen. Hierdoor zou ook de band tussen Langdon en Vittoria beter uitgewerkt kunnen worden.

Ook de uiteindelijke ontknoping vond ik te voorspelbaar, de identiteit van 'Janus' voel je al mijlenver aankomen. Toch is dit boek zeker de moeite waard voor wie zin heeft in een spannend verhaal met historische weetjes. Vooral de strijd tussen wetenschap en religie is mooi uitgewerkt zonder dat Dan Brown prekerig wordt. Brown laat subtiel zijn eigen mening over dit onderwerp weten en dat doet hij naar mijn mening goed.

Dat de katholieke kerk weer een paar keer een veeg uit de pan krijgt, is ook een leuke bonus...