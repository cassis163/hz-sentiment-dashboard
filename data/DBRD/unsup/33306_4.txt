Schrijver, journalist en zoals hij zichzelf noemt: professioneel 'buttkicker' Jan Dijkgraaf, bij menigeen bekend als columnist of schrijver van managementboeken biedt met Wake-up call voor mannen een helpende hand aan (heel verrassend) … mannen. Niet alle mannen, nee aan veertigplussers. Als kind vond je waarschijnlijk een man van boven de veertig een oude man. En wellicht noemde je hem een opa en dacht je dat hij niet lang meer te leven zou hebben. Nu ben je zelf zo’n man. Of vrouw, want dit boek is ook zeer goed leesbaar en bruikbaar voor de vrouwelijke veertigplusser.
Waar denk je aan bij veertigplusser? Juist! Midlifecrisis. De tijd in je leven waarbij je met de harde waarheid wordt geconfronteerd: je hebt meer tijd achter je dan voor je. Volgens Dijkgraaf is er een officiële behandeling tegen de midlifecrisis en deze methode wordt in dit boek onthuld. Deze aanpak is tevens bedoeld om zo’n crisis te voorkomen. En het is simpel!!! Het enige wat je te doen staat is alle onderdelen van je huidige leven eens kritisch onder de loep nemen en ingrijpen waar nodig. Stel jezelf de vraag: hoe wil ik oud worden?
Kijk eens naar de nare gewoontes die je in de loop der tijd hebt ontwikkeld. Niet alleen de geluiden die je maakt, maar ook je gedrag, kleding die je draagt en hoe je jezelf verzorgd. Onderzoek eens nauwkeurig hoe het met je gezondheid is gesteld, of te wel: wat stop je allemaal in je mond? Hoe ziet je lijf eruit? Ben je nog aantrekkelijk voor je partner? Tevreden met je werk? Je seksleven? Durf eerlijk naar jezelf te kijken en roep eventueel daarbij de hulp in van je partner of een goede vriend.
Dijkgraaf confronteert je met vragen waar je natuurlijk al lang het antwoord op weet, maar liever niet uitspreekt. Hij laat je lijstjes maken, Jan Dijkgraaf is gek op lijstjes. Met plussen en minnen. Een plan van aanpak, maar dan zeer eenvoudig en daardoor vermoedelijk werkbaar. Maak lijstjes en blijf jezelf vragen stellen.
Welbeschouwd komen alle onderwerpen wel aan bod en omdat de oplossing vaak zo verschrikkelijk eenvoudig is kun je er wel vanuit gaan dat dit het enige zelfhulpboek is waar je echt wat aan hebt. Er zijn slechts twee ingrediënten nodig: de wil en een beetje discipline. Het resultaat zal er naar zijn.
Een lekker ongecompliceerde pocket met de nodige Dijkgraaf-achtige (droge) humor en sarcasme opgetekend. Kort door de bocht, maar o zo duidelijk. Het voordeel: dit verhaal blijft hangen.
Wake-up! Je kunt nog lang genoeg dood zijn!