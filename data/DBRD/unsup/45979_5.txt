Lizzy is veertien jaar oud. Als ze vanuit school bij haar huis aankomt staat er een ambulance en een politieauto voor de deur. Ze rent het huis binnen maar mag van een agent niet verder. Ze ziet nog net dat haar moeder op een brancard wordt gelegd. Dan ziet ze haar vader. Ze snapt er niets van. Hij is geboeid en zit onder het bloed.
Haar moeder is doodâ€¦.vermoord door haar vader. De wereld van Lizzy stort compleet in.

'Ik wil mijn vader nooit meer zien. Mijn vader is gek. Mijn vader heeft mijn moeder vermoord. Snap je wat dat betekent? Ik niet, ik kan het niet snappen, denk eens na over dat zinnetje: mijn vader heeft mijn moeder vermoord.'

Het is tien jaar later. Lizzy is inmiddels bijna 6 jaar getrouwd en heeft een zoontje van vijf. De rest van haar jeugd heeft ze doorgebracht bij haar oma, maar deze is helaas zeven jaar geleden overleden. Vlak voor haar dood heeft ze Lizzy een dagboekje gegeven, maar deze mocht ze pas gaan lezen als het weer helemaal goed met Lizzy ging. Door het trauma in haar jeugd heeft Lizzy een posttraumatisch stress syndroom. Ze heeft geleerd om met het verschrikkelijke gebeuren om te gaan, maar gebruikt nog steeds medicijnen. Er zijn goede en slechte dagen maar het gaat steeds beter. Maar dan staat haar vader weer voor de deur. Ze dacht dat ze alles had verwerkt, maar toch. Haar moeder verschijnt in haar dromen en waarschuwt haar. Waarvoor? Er gebeuren steeds meer vreemde dingen waar ze geen vat op heeft en haar leven staat volledig op zijn kop.

'Langzaam voel ik mijn hele leven, dat ik zo voorzichtig en zorgvuldig heb opgebouwd, uit mijn handen glippen.'

Super, geweldig, fantastisch, wat een verhaal! Dit waren de eerste woorden die naar boven kwamen na het lezen van deze thriller. Spanning op het allerhoogste niveau, een verhaal wat onder je huid kruipt. De verwarring en machteloosheid van Lizzy is duidelijk voelbaar en haar karakter is zo sterk neergezet dat je intens met haar meeleeft.

Moordfamilie is een boek wat zich absoluut niet laat wegleggen. De vlotte schrijfstijl maakt dat het boek makkelijk leest en door de hoge spanning vlieg je door het verhaal heen. Een originele thriller waarbij je je steeds afvraagt hoe het nu zit, een verhaal wat in je hoofd gaat zitten en wat je uit je slaap houdt. Ondanks de vermoedens die je halverwege het boek krijgt, blijven er toch die twijfels die je niet los laten. De spiritualiteit verweven in het boek geeft deze thriller net dat beetje extra. Was verheugd te lezen dat Corinne al weer bezig is met een nieuw boek want zo'n ijzersterk debuut verdient absoluut navolging. We hebben er zeker weer een nieuw schrijverstalent bij gekregen in de boekenwereld.

Moordfamilie, een indrukwekkende pageturner die je als thrillerliefhebber gelezen moet hebben.