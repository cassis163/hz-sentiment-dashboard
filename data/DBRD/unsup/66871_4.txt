Ik kende Meir Shalev helemaal niet, maar na dit boek ga ik zeker meer van hem lezen. Het boek is totaal niet samen te vatten, maar dat maakt niet uit: het aantrekkelijke is juist hoe het ene verhaal aan het andere wordt geknoopt, dat weer aan een ander verhaal wordt geknoopt, dat weer aan een ander verhaal wordt geknoopt.... En Shalev is inderdaad (zoals de flaptekst zegt) een rasverteller: met een paar zinnen zet hij een excentriek personage neer en zuigt hij je helemaal mee in een fantastische geschiedenis, die dan weer via allerlei associaties wordt verbonden met een totaal andere geschiedenis die weer om heel andere excentrieke personages draait, wat zich weer in een ander grillig verhaal vertakt....

Knap hoe Shalev al die fantasievolle verhalen uit zijn mouw schudt en met elkaar verknoopt. Knap ook hoe hij daarin allerlei verschillende stemmingen combineert, van sprookjesachtig tot vrolijk, van kolderiek tot tragisch, van jeugdige onstuimigheid naar de berusting van oudere mannen. Knap ook hoe hij je iedere keer volkomen meeneemt in een andere wereld, en hoe hij je die wereld laat ruiken, proeven en horen. En nog knapper is hoe die verhalen samen een rijk weefsel vormen waar je uren naar kijken kunt. Rijk en gevarieerd als het leven zelf. De hoofdpersoon, Esau, zegt op een gegeven momen: 'Maar in die tijd wist ik al dat mijn oom Liahu gelijk had gehad. Dat de menselijke eigenschappen niet alleen lopen over de platgetreden paden die de erfelijkheid voor ze baant. Ze gaan ook over via de melk, verhalen, de aanraking van de vingertoppen en het speeksel van de kus'. Platgetreden paden zijn saai, rechtlijnige verhalen armoedig: veel mooier is het grillige weefsel van verhalen die zich eindeloos vertakken. Aldus Esau. Aldus Shalev.

Soms herhaalde het boek zich een beetje te veel, en soms werden de personages mij wat al te grillig en onverklaarbaar. Een enkele keer had ik ook wel wat meer psychologische diepgang gewild. Ik had dus wel wat bezwaren. En tegelijk interesseerden die mij niks, omdat het pure leesplezier alle bezwaren overstemde. Het zal duidelijk zijn: die Shalev smaakt naar meer!