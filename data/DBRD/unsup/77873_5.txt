Het boek
In ‘Het isolement’ vertelt Chantal van Mierlo het verhaal van Razvan en Coco. Na een avond stappen in Amsterdam is Razvan volledig in de ban van de prachtige Coco.

Razvan bracht zijn jongste jaren, onder erbarmelijke omstandigheden, door in een weeshuis in Roemenië. Mede door zijn hechtingsproblemen heeft hij een moeilijke jeugd bij zijn adoptieouders. Hij komt terecht in de internetcriminaliteit. Zijn dromen zijn echter van een geheel andere aard. Razvan wil een leven op het Roemeense platteland, samen met Coco. Hij kan echter maar één manier bedenken om haar voor zich te winnen en dat is middels manipulatie.

Om haar te isoleren begint hij een kat-en-muisspel met haar. Wanneer Coco door toedoen van haar stalker steeds verder in de problemen raakt is het Jeroen, therapeut van haar gehandicapte broer, die haar opvangt. Jeroen en Coco proberen samen de identiteit van Coco's stalker te onthullen.

Gaat het lukken om de stalker te ontmaskeren en is Jeroen eigenlijk wel te vertrouwen? Je leest het in ‘Het isolement’.

Visie van de recensent
Van Mierlo levert met 'Het isolement' wederom een sterk en haast filmisch geschreven thriller af. De twee hoofdpersonen, Coco en Razvan, komen in ‘Het isolement’ beurtelings als verteller (in de derde persoon) aan bod.

De verfrissende en meeslepende schrijfstijl van Van Mierlo veroorzaken dat je zo snel mogelijk weer naar het boek grijpt om verder te lezen. Het is spannend, het is met vaart geschreven en intrigeert. Een boek om in één ruk uit te lezen. Daarnaast weet Van Mierlo haar personages zo sterk te karakteriseren dat je de emoties, angsten en onzekerheden van vooral Coco haast tot de jouwe maakt.

De auteur bewijst ook eens te meer dat een internetcrimineel iemands leven compleet kan over nemen en verwoesten. Een beangstigend besef.
‘Het isolement’ is een bijzonder spannende en goed geschreven thriller, handelend over een actueel thema en zeker een aanrader.

Over de auteur
Chantal van Mierlo (Boxtel, 1979) verhuist in 2001, na het afronden van haar studie International Business, naar Duitsland. Daar vervult ze diverse marketing en public relations functies. Vervolgens gaat zij aan de slag als hoofdredacteur van een internationaal customer magazine. ‘Het isolement’ is de tweede thriller van Van Mierlo. Eerder verscheen ‘De nummers’.

Uitvoering
Uitgever Ambo|Anthos
Paperback, 288 pagina’s
ISBN 9789026334139
Verwacht juni 2016

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti-blog.simplesite.com/