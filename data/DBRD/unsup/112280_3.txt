Het onthoofde lichaam van een jonge vrouw wordt gevonden in een verlaten pakhuis. Het blijkt het lichaam te zijn van de dochter van de tech-miljardair Ozmian. FBI agent Pendergast wordt samen met inspecteur D'Agosta op de zaak gezet. Al snel worden er meerdere onthoofde lichamen gevonden en moeten ze alles op alles zetten om deze moorden te stoppen.
Het boek is net een beetje anders dan de voorgaande verhalen uit de serie. Bijna normaal zelfs zonder de bijbehorende mystiek, diepe meditatie of giftige drankjes. Nee, dit keer een zoektocht naar een moordenaar die weliswaar bijna onverslaanbaar lijkt, maar die met ouderwets speurwerk gevonden kan worden. Een zoektocht die eindigt in een onvervalst jager - prooi spel in een verlaten psychiatrische inrichting waar Pendergast zijn uiterste best moet doen om het er levend vanaf te brengen.
De lijn uit de vorige boeken lijkt wat te zijn doorgetrokken. Pendergast krijgt een bepaalde onzekerheid en lijkt niet meer onfeilbaar te zijn. Hij wordt menselijker.
Misschien niet het beste boek in de serie, maar zeker de moeite waard om te lezen! Het is spannend en het blijft de aandacht vasthouden. Het eindigt tenslotte in een cliffhanger die mogelijkheden biedt voor het volgende verhaal. Ik kijk er al weer naar uit.