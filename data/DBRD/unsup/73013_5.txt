Het laatste deel van deze ‘De Gave van de Selkie’-trilogie. Vol verwachting begon ik aan de eerste bladzijdes: zou het mijn verwachtingen waarmaken? Zou het een waardig slotstuk zijn van deze geweldig mooie serie, vol mythische invloeden en boeiende personages en waar ik liever niet meer mee wilde stoppen? Het antwoord was en is voor mij volmondig: JA!

Ook dit deel begint waar het vorige deel geëindigd is, waardoor je als lezer direct het verhaal weer ingezogen wordt. Het avontuur van Nimue en Arthur wordt grimmiger, maar ondanks de scheiding van de broer en zus, de afstand die op dit moment tussen hen ligt, weten ze dat ze op elkaars kracht kunnen bouwen. Het vertrouwen in hun onderlinge band houdt ze overeind en laat ze knokken voor het leven, voor de mensheid en voor elkaar.

De nieuwe mensen die ze om zich heen hebben verzameld, geven de twee jonge helden de laatste steun die ze nodig hebben; Nimue staat voor een moeilijke keuze, waar ze liever niet aan toe wil geven en wat ze, zo goed en kwaad als het kan, om wilt buigen tot de enige juiste manier om de keuze tot een goed einde te kunnen brengen... Tot ze letterlijk en figuurlijk op de muur stuit waar iedereen tegenaan loopt. De Zwarte Plaag beleeft z’n hoogtepunt en de steden sluiten zichzelf af, uit angst voor verwoesting en verderf. Zal ze op tijd zijn om haar eigen leven te kunnen redden, maar ook dat van iedereen die haar lief is?
Arthur moet de Visserkoning en de Graal zien te vinden voor het te laat is, voor zowel onze eigen wereld als de Andere wereld, de standplaats waar andere wezens huizen, die misschien wel op ons lijken maar toch net iets anders zijn. En het grootste gevecht van hem moet nog plaatsvinden… Is hij sterk genoeg om zijn eigen levenskeuze te maken en te vechten tegen de naderende ondergang?

In dit geweldige slotstuk van de De Gave van de Selkie-trilogie worden alle laatste onbeantwoorde vragen beantwoord. Stuk voor stuk worden ze ontrafeld, uitgelegd, en vormen ze tezamen de leidraad van het leven van Nimue, Arthur en de mensen om hen heen. De bijpersonages die zich eerder bij Nimue en Arthur hebben gevoegd, zijn net zo gegroeid als zij en voelen nu aan als waardige hoofdpersonages die samen met de twee helden het verhaal compleet maken. De vriendschappen die zijn ontstaan, de liefde die is gaan bloeien en de grootste reis van hun levens zijn enkele rode draden die door de gehele trilogie voeren en die de personages daardoor nog echter maken dan ze al waren.

Door de heerlijke, diepgaande, vloeiende en gedetailleerde schrijfstijl van auteur Mara Li heeft elk personage aan het eind van de serie wel iets losgemaakt. Misschien niet altijd even bewust, maar zodra je als lezer de trilogie uitgelezen hebt, is de kans groot dat je iets mist… en dat zal heel goed de reden kunnen zijn waarom je het eerste boek opnieuw oppakt, om je op die manier weer mee te kunnen laten voeren naar de geweldige werelden, verhalen en stemmen van De Gave van de Selkie.