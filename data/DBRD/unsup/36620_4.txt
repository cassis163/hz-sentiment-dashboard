Als Dora Lennox na een dag op school thuiskomt, vindt zij het levenloze lichaam van haar moeder Ruth. Zij is vermoord en omdat er een paar dingen uit het huis zijn ontvreemd, denkt inspecteur Malcolm Karlsson dat Ruth een inbreker betrapt heeft en daarbij het leven heeft gelaten. Dit spoor loopt echter dood en als Karlsson dieper in het leven van Ruth en haar gezin graaft, ontdekt hij dat Ruth er een geheim leven op na hield. Hij vraagt psychoanalytica Frieda Klein om advies. Frieda lijdt nog aan de gevolgen van een aanslag op haar leven en is alleen bereid Malcolm te helpen omdat de zoon van Ruth bevriend is met haar nichtje Chloë.

De journalist Jim Fearby heeft het grootste gedeelte van zijn loopbaan gewijd aan George Conley, die volgens hem ten onrechte werd veroordeeld voor de moord op Hazel Barton. Fearby wist een herziening van het vonnis te krijgen, dat leidde tot de vrijlating van Conley. Nu Conley vrij is, is Fearby begonnen met een eigen onderzoek. Want als Conley Hazel Barton niet heeft vermoord wie dan wel? Hij begint een patroon te ontdekken dat wijst op het bestaan van een seriemoordenaar die altijd buiten de radar van de politie is gebleven.

Psycholoog Hal Bradshaw heeft, gevoed door professionele jaloezie, een gruwelijk hekel aan Frieda Klein. Zij heeft in een eerdere zaak de politie uitstekend geholpen terwijl Hal Bradshaw er met zijn analyse helemaal naast zat. Hij heeft een plan uitgedacht om Frieda in een kwaad daglicht te stellen. Het lukt Frieda om de nodige distantie te bewaren maar zij ontdekt iets wat zij niet kan loslaten en dat maar door blijft knagen. Frieda wil weten wat haar dat ongemakkelijke gevoel geeft en gaat op onderzoek uit.

Wachten op woensdag is de derde misdaadroman van het schrijversechtpaar Nicci French waarin Frieda Klein de hoofdrol speelt. De twee eerdere boeken, Blauwe maandag en Dinsdag is voorbij werden goed ontvangen. Hoewel de boeken steeds een aparte zaak behandelen loopt er ook een rode draad door de verhalen en die is niet onbelangrijk. Het is verstandig maar niet noodzakelijk om de volgorde van publicatie aan te houden. In Wachten op woensdag wordt verwezen naar voorafgaande boeken en op zich geeft dat wel een redelijk beeld wat er eerder is gebeurd maar er blijven vragen en onduidelijkheden.

De schrijfstijl van Nicci French is elegant en gedegen en de constructie van het plot intelligent. De verhaallijnen over het ongemakkelijke gevoel van Frieda enerzijds en het onderzoek van journalist Jim Fearby anderzijds ontwikkelen zich onafhankelijk van elkaar en zijn ook nog eens geografisch van elkaar gescheiden. En dan is er plotseling in een paar zinnen de verbinding tussen de twee. Hier laten de schrijvers zien dat zij goed weten hoe een misdaadroman geschreven moet worden.

De personages in het verhaal worden goed uitgewerkt. Vooral de ietwat mysterieuze en in zichzelf gekeerde Frieda wordt overtuigend gebracht. Er zit een mooie ontwikkeling in haar karakter die de nodige diepgang heeft. In ieder boek worden nieuwe zaken onthuld die nodig zijn om te kunnen begrijpen waarom zij is zoals zij is. Ook personages als Frieda's nichtje Chloë, inspecteur Malcolm Karlsson en de Oekrainse klusjesman Joseph worden levensecht beschreven. Het verhaal is boeiend en kent die heerlijke sensatie van een altijd aanwezige onderhuidse spanning. Het maakt dat je het boek maar moeilijk weg kunt leggen.

Met Wachten op woensdag laten Nicci Gerrard en Sean French zien dat de creatie van Frieda Klein een gouden greep is geweest. Ook dit derde deel in de serie over deze psychoanalytica is erg overtuigend. Een misdaadroman die de moeite van het lezen dubbel en dwars waard.