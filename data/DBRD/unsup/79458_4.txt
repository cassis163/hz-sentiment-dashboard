Man die vrouw vasthield in container, bekent zeven moorden
Een vrouw van 30 is geketend teruggevonden in een container. Ze raakte samen met haar vriend vermist eind augustus. De man was neergeschoten voor de vrouw haar ogen en zijn lichaam lag begraven op het erf van Kohlhepp. De ontvoerder bekende reeds zes andere moorden. (bron: deredactie.be, 6/11/2016, door Marij Vanherle)

Een fragment uit een thriller of ware gebeurtenissen? Al eeuwenlang worden mensen ontvoerd, mishandeld en vermoord. De gebeurtenissen uit de thriller Genesis hadden net zo goed krantenartikelen kunnen zijn, en dat maakt het boek zo ontzettend spannend.

Genesis is een deel van de bekende ‘Sara Linton-reeks’, geschreven door Karin Slaughter. Deze thriller werd in 2009 uitgegeven door Cargo. Het hoofdpersonage, Sara Linton, werkt als kinderarts bij de spoedeisende hulp in het ziekenhuis. Zij is gevlucht naar Atlanta na de dood van haar man. Op een dag wordt er na een auto-ongeluk een zwaar mishandelde vrouw binnengebracht. Zij blijkt een van de slachtoffers te zijn van een wrede crimineel. Samen met FBI agenten Will Trent en Faith Mitchell raakt Sara verwikkeld in het oplossen van deze gruwelijke zaak.

De personages worden goed beschreven. Ze hebben ieder een eigen achtergrondverhaal dat naarmate de ontknoping nadert steeds duidelijker wordt en waardoor je de motieven van bepaalde personages beter begrijpt. Achtergrondinformatie van de personages uit vorige boeken was niet nodig om her verhaal te kunnen volgen. Het hoofdpersonage Sara Linton verdient een net iets grotere rol, want haar verleden en haar aandeel in het verhaal blijven nogal op de achtergrond.

Het boek geeft de werkelijkheid goed weer. De inspanningen die de agenten moeten leveren om achter een bepaalde aanwijzing te komen, de vele afspraken en gesprekken die ze voeren om hun dader te vinden, en de relaties tussen de verschillende politieverenigingen lijken realistisch. De rode draad doorheen het verhaal gaat over de gemartelde vrouwen en het oplossen van deze zaak. De toch wel gedetailleerde omschrijvingen van de martelingen en de uiterlijke toestand van de slachtoffers, houden je als lezer wakker en sporen je aan om tijdens het lezen het verhaal realistisch in te beelden. Het grootste deel van het boek speelt zich af in een tijdsspanne van vier dagen. Er gebeurt veel tijdens iedere dag en dus gaat de zaak snel vooruit.

Slaughter gebruikt een alwetende verteller, wat zorgt voor een objectieve kijk op het verhaal. Uitzondering hierop zijn de passages over de gemartelde vrouwen en het einde van het boek. Het laatste deel gaat over Pauline McGhee, de zus van de misdadiger. Hier lezen we een subjectieve vertelling van haar leven. Ze vertelt over haar verleden, de moeilijkheden die ze als kind al had met haar broer en haar slechte relatie met haar familie.

Het boek bevat een zeer doordacht verhaal met aanwijzingen die pas de laatste bladzijden duidelijk worden. Het einde bouwt zich langzaam op zodat je al lezend stilaan een vermoeden krijgt van de afloop. Het verhaal heeft veel wendingen waardoor het interessant blijft om te blijven lezen. De titel verwijst naar het boek Genesis uit het Oude Testament. De ontvoerder is namelijk geobsedeerd door de Bijbel.

Slaughter zorgt voor mooie verhaallijnen die niet altijd lopen als verwacht. De combinatie van spanning en romantiek is heel aangenaam. Het boek heeft steeds een zekere spanning, waardoor je altijd verder wilt lezen. Na elke ontrafeling ben je als lezer opgelucht dat de agenten een stap verder zijn, totdat er een nieuw teken of aanleiding is naar een volgende verdachte. Slaughters schrijfstijl is gedetailleerd genoeg, maar het wordt nooit saai of langdradig.

Dit boek is een echte aanrader. Karin Slaughter schrijft heel vlot, enkel in het begin kwam de verhaallijn traag op gang, maar voor de doorzetters wordt dat zeker goedgemaakt naar het einde toe. Je leeft volledig mee met de gevoelens van de personages en het verhaal blijft hangen. Het is een meeslepend, intrigerend, spannend boek met een verrassend einde. Kortom: zeker de moeite waard om te lezen.