Never change a winning team is een gouden regel die perfect van toepassing is op zus en broer Lotte & Søren Hammer, het succesvolle Deense schrijversduo. In de hen kenmerkende stijl weten ze steeds te verbazen met ijzersterke avonturen waarin de charismatische hoofdinspecteur Konrad Simonsen de hoofdrol speelt, samen met zijn collega's Arne Pedersen, Pauline Berg, Klavs Arnold en, last but not least, De Freule. Ook kenmerkend voor Hammers boeken zijn de titels die altijd uit slechts één woord bestaan, de troosteloze boom in een even troosteloos landschap die onveranderlijk de covers siert, en de kleurtoon van de covers die van boek tot boek anders is. Maar het gaat natuurlijk om de inhoud en die is in dit vierde boek, Geweld, wederom van hoge kwaliteit.
In een meertje op het landgoed Kolleløse van rentmeester Frodo Otto wordt het lichaam gevonden van een jong Afrikaans meisje. Het team van Konrad Simonsen gaat aan de slag met het onderzoek naar de identiteit en de doodsoorzaak, maar komen aanvankelijk niet erg ver. Omdat een naam ontbreekt, gaat de moord al snel als 'de koffieboonzaak' door het leven.
In een tweede verhaallijn maakt de lezer kennis met de jonge, beeldschone Benedikte Lerche-Larsen, dochter van casino-eigenaar Svend Lerche en Karina Larsen. Samen met haar moeder exploiteert Benedikte jonge Afrikaanse meisjes die onder de dekmantel 'au pair' aan rijke en vooraanstaande mannen worden verhuurd.
Het politieteam van Simonsen is er alles aan gelegen om de koffieboonzaak snel op te lossen omdat de politiek eropuit is om iedere vorm van betaalde seks in Denemarken te verbieden. Enkele bekende feiten voeden de suggestie dat deze moord verband houdt met Afrikaanse meisjes die niet uit vrije wil in de prostitutie zijn beland.
Geweld lijkt in beginsel een politiethriller uit de categorie 'dertien in een dozijn'. Een gevonden vrouwenlichaam, politieonderzoek, onwillige getuigen en moorden op mensen die beter niet kunnen praten. Het siert de auteurs dat ze met deze standaardingrediënten toch een exclusief eindresultaat hebben weten samen te stellen. Het verhaal loopt niet over van spanning maar dat wordt ruimschoots gecompenseerd door de beeldig beschreven situaties. Broer en zus Hammer vullen elkaar op dit gebied naadloos aan en brengen een verhaal dat overloopt van sfeer en details die het, als geheel, makkelijk ver boven de middelmaat uit laten stijgen.
De fans van dit schrijversduo zullen beamen dat de kwaliteit met ieder verhaal nog toeneemt. Lotte & Søren Hammer schromen niet af en toe een bloedstollende scène in te lassen, afgeleid van de harde realiteit die gemeengoed lijkt te zijn in bepaalde criminele milieus. Het valt allemaal binnen hun vakmanschap en hoort bij de motivatie om lezers iets aantrekkelijks voor te schotelen. Daar zijn ze met Geweld zeker in geslaagd.
De vermelding op de cover, dat dit boek bestemd is voor de liefhebbers van Jussi Adler-Olsen en The Killing, is intussen al lang achterhaald: de overeenkomsten zijn miniem. Broer en zus Hammer hebben hun eigen status opgebouwd en verworven!