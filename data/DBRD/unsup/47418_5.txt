Wat begon als een afstudeerproject voor de foto-opleiding van Marina Nieuwenhuijs waarin zij een tweeluik maakte van vrouwen die borstkanker hebben of hebben gehad, is uitgemond in een prachtig, indrukwekkend boek: De Naakte Waarheid. Een boek met niets-verhullende foto’s en indrukwekkende verhalen van dertig vrouwen die kanker hebben of hebben gehad.

Via een oproep op Facebook kreeg Marina Nieuwenhuijs een overweldigend aantal reacties. Uit de gesprekken die zij met de vrouwen voerden werd gaandeweg duidelijk dat veel vrouwen wilden meewerken om andere vrouwen die de diagnose kanker krijgen houvast, herkenning en inspiratie te geven. Bijna unaniem gaven ze aan dat ze zo’n ervaringsboek heel erg gemist hebben toen ze zelf met deze ziekte werden geconfronteerd. Een boek dat ook voor naasten, professionals in de zorg en andere belangstellenden een waardevolle andere kijk op de gevolgen van de diagnose kanker kan geven.

De vrouwen geven zich letterlijk en figuurlijk bloot voor de lens van Nieuwenhuijs. De portretten laten het contrast zien tussen de vreselijke gevolgen die deze ziekte voor het lichaam heeft en de schoonheid die elke vrouw bezit. De prachtige foto’s zijn de omlijsting van integer opgetekende verhalen waar je stil van wordt. Het zijn stuk voor stuk verhalen van sterke, moedige vrouwen, die ondanks hun vaak levensbedreigende ziekte nog steeds positief in het leven staan en voor wie je alleen maar een groot respect voor kunt hebben. Een aantal van hen is inmiddels schoon verklaard terwijl sommigen nog volop in de medische molen zitten. Maar er zijn ook vrouwen geportretteerd die waarschijnlijk niet heel lang meer te leven hebben.

Hartbrekend is bijvoorbeeld het verhaal van Jenneke, die op haar 24e geconfronteerd wordt met een hersentumor. Hoewel zij geopereerd is, zit er rondom de plek waar de tumor is verwijderd een rand van kankercellen die helaas niet verwijderd konden worden. Deze cellen zullen ervoor zorgen dat er opnieuw een tumor zal ontstaan. Ondanks dat ze weet dat ze niet lang meer zal leven noemt ze zichzelf een gelukkig mens. Of Rianne, die na schoon te zijn verklaard, opnieuw geconfronteerd wordt met kanker, nu in beide longen en in de lymfeklieren. Het komt keihard binnen als zij vertelt dat ze het zo jammer vindt dat bijna niemand haar meer mee uit durft te vragen, omdat ze waarschijnlijk bang zijn dat het te zwaar voor haar is, en dat ze soms wel wil roepen: hallo, hier ben ik en ik leef nog. Een ander voorbeeld is de jonge moeder Ann die een herinneringsdoos maakt voor haar zoontje, een doos die nooit groot genoeg kan zijn.

Wat bijna in alle verhalen voorkomt is dat de diagnose kanker ervoor heeft gezorgd dat er vriendschappen verloren zijn gegaan. Vrienden die het moeilijk vinden om met de ziekte om te gaan en daarom maar helemaal niets meer van zich laten horen. Gelukkig komen daar vaak ook nieuwe, hechtere, vriendschappen voor terug.

De Naakte Waarheid is een indringend, bijzonder ervaringsboek van vrouwen die ondanks hun vaak levensbedreigende ziekte vol van het leven genieten en daar nog midden in staan. Een levenshouding waar menigeen een voorbeeld aan kan nemen en waarvoor een diepe buiging op zijn plaats is.