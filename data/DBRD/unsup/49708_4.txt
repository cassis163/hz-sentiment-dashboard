Eva geeft les op een basisschool. Al snel wordt duidelijk dat het niet echt lekker soepel loopt in haar leven.
Ze woont samen met haar vriend Kris. Het botert niet tussen die twee. In plaats van na school naar huis te gaan, gaat ze in op het verzoek van een vader om bij hem thuis over de prestaties van zijn zoon te praten.

Als ze eenmaal thuis is, loopt het uit de hand. Ze slaat op de vlucht voor Kris. Ze krijgt een lift van de oorlogsveteraan Jeff met wie ze in BelgiÃ« en later in Frankrijk terecht komt. Tijdens de tocht met Jeff doen ze verschillende oude vrienden van hem aan waar ze gedurende kortere of langere tijd verblijven. Gaandeweg het verhaal kom je steeds meer te weten over Eva, haar strijd en haar relatie met Kris.

Anne Vellinga heeft een dijk van een boek afgeleverd. Een boek over geweld, vriendschap, trauma's en over het opkomen voor jezelf en je eigen weg vinden.
De schrijfster bouwt het verhaal subliem op en werkt de karakters sterk uit. Mooie ingetogen passages wisselt ze moeiteloos af met bijna thrillerachtige hoofdstukken. Je adem stokt bij het lezen af en toe in je keel.

Anne Vellinga heeft een bijzonder goede en prettige schrijfstijl. Als lezer ga je helemaal op in de cadans. Met samengeknepen tenen ga je sneller lezen als de spanning toeneemt. Anne Vellinga gebruikt dan korte zinnen. Soms zinnen van een enkel woord. Het vereist nogal wat een schrijver om daarin een goede balans te vinden. Nergens vliegt Anne Vellinga uit de bocht.
In de prachtige rustiger geschreven stukken word je als lezer ook helemaal meegezogen in de wereld van Eva.

Psychologische diepgang, humor, spanning: Eva - Terra Incognita van Anne Vellinga heeft het allemaal.