Dit eerste boek van komiek en tv-host Graham Norton gaat over een klein, rustig Iers dorp, waarbij bij opgravingen op een bouwplaats beenderen worden gevonden. Vanaf dat moment zal het nooit meer hetzelfde zijn in het dorp, want hierdoor worden er grote geheimen aan de oppervlakte gebracht en levens overhoop gehaald. Politieagent PJ Collins gaat op onderzoek uit van wie de beenderen zijn en wat er uiteindelijk gebeurd is. Het boek is opgedeeld in 2 delen. In deel 1 worden de (vele) personages voorgesteld en leer je de dorpelingen en hun onderlinge verhoudingen kennen. In deel 2 ontplooit het verhaal zich in een lekker tempo en wordt stukje bij beetje duidelijk wat er zich allemaal heeft afgespeeld. Het verhaal blijft boeien doordat het verteld wordt vanuit de perspectieven van de verschillende personages. De heerlijke schrijfstijl van Graham Norton maakt het af! De sfeer van het boek heeft veel weg van een Britse tv-detectiveserie, met de nodige onderkoelde Britse humor. Het laat goed zien hoe je als dorpeling in een klein dorp denkt dat je alles van elkaar weet, maar dat er intussen veel onderhuids broeit en dat er meer eenzaamheid en verborgen leed is, dan je verwacht. Ik ben zeer aangenaam verrast door dit prachtige debuut en hoop op meer boeken van Graham Norton!