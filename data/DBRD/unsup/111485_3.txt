Met dank aan Luiting-Sijthoff Amsterdam voor dit recensie-exemplaar.

Jill Mansell, is ‘de’ auteur in het chicklit-genre, haar boeken zijn wereldwijd populair. Ze combineert romantiek met een vleugje humor. Bovendien heeft zij reeds meerdere literatuur prijzen gewonnen zoals de Romantic Novelists Association’s Romantic Comedy Prize en de Outstanding Achievements Award. Met hoge verwachtingen ben ik dan ook ‘Ik zie je op het strand’ beginnen lezen.

Korte samenvatting

Drie jaar geleden ontmoette Clemency Sam op het vliegtuig van Malaga naar London. De ‘klik’ was er, maar Sam bleek getrouwd te zijn en aangekomen in London scheidden hun wegen.

Nu is Clemency teruggekeerd naar Cornwall, waar ze opgroeide met haar moeder, verwaande stiefzus Belle en steenrijke stiefvader. De stiefzussen hebben jaren geleden een pact gesloten dat ze nooit een relatie zouden beginnen met elkaars vriendjes.
Ze werkt er voor een immobiliënkantoor en heeft er een rustig leventje.
Maar dan komt Belle terug naar Cornwall samen met haar vriend omdat hij een huis wenst te kopen in Cornwall. Belle vraagt Clemency om hen te helpen met hun zoektocht.
Clemency is er eerst niet zo voor te vinden om haar stiefzus terug te ontmoeten en schrikt helemaal wanneer Belle’s vriend Sam blijkt te zijn.
De ‘klik’ die er drie jaar geleden was tussen Clemency en Sam blijkt er nog steeds te zijn. Wat hen in een lastige situatie brengt, want zelfs wanneer Sam zijn relatie met Belle zou beëindigen, kunnen Sam en Clemency nooit samen een koppel vormen dit door het pact dat de zussen gesloten hebben.
Om haar verwaande stiefzusje een lesje te leren besluit Clemency, te doen alsof ze een relatie heeft met Ronan, haar knappe collega. Ronan werd als baby geadopteerd door Josefine, die voor hem zijn ‘echte’ moeder is, hoewel hij zich toch soms afvraagt waar zijn biologische moeder zou zijn. Omdat hij Josefine niet wenst te kwetsen beslist hij dan maar om niet op zoek te gaan naar haar. Deze nep-relatie brengt heel wat verwarrende situaties met zich mee.
Ook Belle blijkt op zoek te gaan naar zichzelf. Houdt zij wel van Sam? Is dit wat zij wil? En wat als Ronan’s biologische moeder niet zo ver weg blijkt te zijn dan iedereen wel denkt?

Conclusie

Het boek begint onmiddellijk met enkele herkenbare situaties, waardoor je als lezer onmiddellijk middenin het verhaal zit.
De kortere hoofdstukken zorgen er bovendien voor dat het boek vlot leest. In de eerste delen leren we de personages kennen, wie ze zijn, wat ze doen, wat hun verleden is. Hier mis ik echter toch wat meer diepgang. Sam heeft een traumatische gebeurtenis achter de rug, en ik vind hem persoonlijk nogal licht overgaan bij hetgeen er gebeurd is met zijn vrouw. Ook andere personages, zoals Marina, die een moeilijke scheiding achter de rug heeft en kanker overwonnen heeft lijkt over alles heel luchtig te gaan.
Het boek gaat vooral over de zoektocht naar liefde, de liefde tussen twee partners, maar ook die tussen ouder en kind. Zowel Kate, Ronan als Clemency hebben een ouder verloren en hebben een gevoel van gemis.
Het is zeker een romantisch verhaal, doch mis ik de humor die anders alomtegenwoordig is chicklits en ook kenmerkend is voor dit genre.
Het verhaal maakt soms sprongen in de tijd en dit maakt het soms onduidelijk. Pas na het lezen van enkele passages weet men dat men enkele maanden verder in het verhaal zit. Enkel bij het laatste hoofdstuk wordt er een tijdsmelding gemaakt, het was gemakkelijker lezen indien dit ook zo zou zijn geweest bij de andere hoofdstukken.
De auteur heeft een zeer vlotte, eenvoudige schrijfstijl zonder veel franje. Het boek is wel wat het beloofd op de achterflap, namelijk een ‘feel good’ boekje. Dit wil dan ook zeggen dat het zeer voorspelbaar is, zonder veel onverwachte wendingen en vlot leesbaar is. Een zomerboek dat je ergens op vakantie kan lezen, zonder veel bij na te denken.
Gezien ik toch iets meer had verwacht, geef ik het boek een 2,5 sterren.