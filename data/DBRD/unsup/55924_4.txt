Springvloed is het derde en tot nu toe laatste boek van Elly Griffiths over forensisch archeologe Ruth Galloway. Op het strand van Broughton Sea´s End worden zes skeletten gevonden en Ruth wordt ingeschakeld om deze te onderzoeken. Zij ontdekt dat het hier handelt om Duitsers en dat de skeletten uit de tweede wereldoorlog stammen. Alles wijst erop dat de mannen geen natuurlijke dood zijn gestorven en de politie begint met een onderzoek.

Ongewild komt Ruth weer in contact met Harry Nelson, de inspecteur die het onderzoek leidt. Het onderzoek brengt aan het licht dat er in een Broughton Sea´s End een geheim bestaat dat maar beter niet onthuld kan worden en dat er iemand rond loopt die dat ten koste van alles wil bereiken.

Na Dodencirkel en Offersteen is dit het derde boek in de serie over Ruth Galloway. Het boek is, zoals gebruikelijk bij Elly Griffiths, in de tegenwoordige tijd geschreven en dat maakt dat de lezer zich meer bij het verhaal betrokken voelt. Het verhaal zit goed in elkaar en kent een onverwacht einde. Je kunt je als lezer heel goed verplaatsen in de dagelijkse beslommeringen van Ruth en Harry en vooral de wijze waarop Ruth de aandacht die haar dochtertje vraagt moet zien te combineren met haar werk.

Het verhaal is gesitueerd aan de oostkust van Engeland en de beschrijvingen van de omgeving zijn heel erg beeldend. Elly Griffiths heeft een schrijfstijl die fris en helder is en die borg staat voor een prima leeservaring. Het boek is niet echt spannend maar je wilt blijven lezen. Daar zorgt Elly Griffiths wel voor. Zij heeft opnieuw een prima misdaadroman afgeleverd en ook nog eens een die een open eind heeft en om een vervolg vraagt.