Het verhaal gaat over Johan, die tien jaar na de zelfdoding van zijn moeder en zijn oom terugkeert naar zijn geboortedorp. De plaats die hij ontvlucht was vanwege heftige nachtmerries. Maar hij heeft het huis geërfd en is van plan om het te gaan verkopen. De nachtmerries keren weer terug, nog heftiger en realistischer dan eerst en hij maak een afspraak met dokter van Praag, de psycholoog die hem toen geholpen heeft. Maar of dat nou wel zo verstandig is… De therapie valt hem zwaar, het enig lichtpuntje is Caroline, een andere patiënt die hij daar heeft ontmoet. Samen willen ze hun problemen oplossen , maar dat blijkt niet echt een goed idee. Johan droomt steeds heftiger en verliest de grip op realiteit. Is het echt of is Johan waanzinnig aan het worden?
Het boek is geschreven in dagboekvorm, dus vanuit de eerste persoon en dat is in het begin even wennen. Er zijn geen hoofstukken maar dagen in het dagboek. Tevens wordt er verwezen naar een website (www.Regiobron.nl ) waar je de ervaringen van Johan kan lezen en de bronnen kan nalezen. Dit is zeker aan te raden om te doen, omdat het veel meer duidelijk maakt en je betere inzichten krijgt over “zijn” probleem.
Het is vlot geschreven , alles wordt levendig beschreven waardoor je bijna in de droom van Johan zit en precies meemaakt wat hij ook meemaakt. Je leert hem kennen als een man met een nog niet verwerkt trauma, die er van plan is wat aan te doen . Hij heeft de neiging om alles zwartwit te zien , maar ondanks dat heeft hij wel de nodige humor en zelfspot. Soms is hij grofgebekt maar hij kan ook erg klein en kwetsbaar zijn. Hij is vindingrijk en laat zich niet gek maken (alhoewel?) Wat hij meemaakt in dromen, kan zo in een horrorfilm. Van de andere hoofdpersonen kom je precies genoeg te weten om je in hen te kunnen inleven. Dokter van Praag is een rare , je krijgt pas aan het van het verhaal meer sympathie voor hem.
Pas halverwege het verhaal , komt er meer actie en vaart in het verhaal en stijgt de spanning. Je kan niet meer stoppen met lezen . Het plot zie je echt niet aankomen.
Het is mix tussen een thriller met veel horrorachtige en psychologische elementen erin en een dossier/dagboek van een persoon met een trauma.