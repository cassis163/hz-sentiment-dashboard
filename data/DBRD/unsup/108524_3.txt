In dit non-fictieboek verkent Daan Borrel samen met haar lezers de liefde, relaties en seksualiteit vanuit een voornamelijk vrouwelijk perspectief. Het boek wordt neergezet als een brief die ze schrijft aan haar vriend, naar aanleiding van een kus die ze had met een andere man. In deze brief bespreekt ze niet enkel dat overspel, maar allerlei verwante topics: van de inwendige reikwijdte van de clitoris tot de taoïstische visie op seks en orgasmes. Zelf leek mij die brief niet altijd het ideale format te zijn voor de uiteenzetting van Borrel, omdat in mijn ogen al die verschillende topics niet meer echt als één vlot geheel overkwamen. Maar goed, het 'format' deed absoluut geen afbreuk aan de inhoud van het boek.

Tijdens het lezen had ik steeds mijn potloodje bij de hand. De topics die ze bespreekt vond ik erg interessant, dus ik heb heel wat zitten markeren en onderstrepen, en heb er zeker een paar interessante inzichten aan overgehouden. Er werden veel vragen opgeworpen die ook mij aan het denken hebben gezet over relaties en de liefde. Het enige dat wel wat miste, waren antwoorden. Oké, ik besef dat het eigen is aan dit soort thema's dat er geen vaste antwoorden of waarheden bestaan, maar ik had misschien graag nog iets sterker naar voor zien komen tot welke persoonlijke conclusies Daan Borrel nu voor zichzelf en haar relatie was gekomen op het einde van haar relaas. Misschien iets om verder uit te spitten in een tweede boek? Ik zou alleszins zeker een exemplaartje kopen.