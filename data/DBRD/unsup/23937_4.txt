In het laatste deel gaat Nimue op zoek naar haar geliefde Wolf en ze ervaart wat er al die tijd in haar oude wereld is gebeurd met de mensen, ze wordt met verschillende verhalen bijgepraat. Ondertussen probeert ze te overleven en de lezer kan niet anders doen dan haar volgen en hopen dat alles goed af zal lopen. Ik moest onbewust tijdens het lezen over hun vlucht even denken aan het feit dat er nu in onze wereld ook mensen op de vlucht zijn, dat maakte het boek nog heftiger om te lezen. Hoewel ik wel wat moeite had met het volgen van de geestenwereld, heb ik genoten van de mooiste elementen uit de legendes cq mythen van koning Arthur en de zoektocht naar de heilige graal. Ik geniet van de schrijfstijl, die nodigt echt uit om door te lezen en geeft genoeg informatie zodat je je een beeld kunt vormen van deze wereld en de mensen erin. De emoties zijn menselijk en natuurlijk wat ervoor zorgt dat het verhaal zich niet helemaal in een fantasie verliest en te vaag wordt. Het is een mooie trilogie om gelezen te hebben. De covers waren stuk voor stuk schitterend en goed verzorgd. En het einde van dit verhaal is heel bijzonder, alles komt bij elkaar. Zal Arthur de taak van de visserskoning volbrengen en kan hij zijn kroon dragen? Dat zijn vragen die de lezer tot de laatste bladzijde bezig houden. Gelukkig is er een duidelijk epiloog die antwoorden geeft.