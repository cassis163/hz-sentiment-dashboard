Ieder hoofdstuk in dit boek begint met een stukje uit een soort tuinier-‘bijbel’ over eigenschappen van verschillende bloemen. Niet alleen een handleiding over hoe en waar een bloem te planten, maar ook waar ze voor staan en waar ze invloed op hebben. Dat is meteen ook de rode draad in het verhaal: de tuin en de planten en bloemen leven en communiceren, als je maar weet hoe te luisteren. Heel bijzonder en mooi, sprookjesachtig zelfs.
Dit aangrijpende verhaal over familiegeheimen, familiebanden, het verleden en natuurlijk tuinieren is ontzettend meeslepend. Ondanks dat ik de beschrijvingen af en toe iets té zweverig vond is er geen moment geweest dat ik het boek opzij wilde leggen. Ik wilde zo graag weten hoe het zou aflopen en hoe de puzzelstukjes zouden samenvallen.
Cristina Caboni heeft een heel gedetailleerde en haast poëtische schrijfstijl, waardoor je die hele bloemenwereld niet alleen voor je ziet, maar ook ruikt en voelt… Het geeft het verhaal een magische touch. Weer een heel betoverend en warm verhaal dus! Ik ben fan.
(De dochter van de parfumeur ga ik zeker nog eens kopen en lezen, wat ben ik daar benieuwd naar!)