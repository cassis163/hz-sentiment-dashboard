Florian Boland komt uit Nederland en naast auteur is hij ook bestuursadviseur. In 2008 verscheen van hem het kortverhaal ‘De tweede gratinée’, maar afgezien daarvan is ‘De ijzeren engel’ zijn schrijversdebuut. Het boek wordt omschreven als een spannende, plotgedreven roman.

Een belangrijke rol in het boek is weggelegd voor de psychiatrische hulpverlening. We maken immers kennis met assistent-psychiater Mark Moulain en psychiatrisch patiënt Julian Kroon. Al heel snel komt Moulain terecht in een wirwar van gebeurtenissen, leugens en geheimen. Hoe gaat hij bijvoorbeeld om met de mysterieuze bezoeker Dandensa ? Wat is er met Julian gebeurd toen hij op de cadettenschool zat en waarom is hij op de psychiatrische afdeling beland ?

‘De ijzeren engel’ is een weliswaar zeer boeiend, maar niet bijzonder spannend verhaal. Heel lang wordt er naar een ontknoping toegewerkt, maar uiteindelijk worden maar weinig woorden gespendeerd aan het ophelderen van de belangrijkste vragen. Beetje teleurstellend einde na een fantastische aanloop.

Schrijven kan Boland, dat staat als een paal boven water. Heerlijke schrijfstijl en taalgebruik heeft de man, je wordt zo meegezogen in het verhaal.

Leesplezier 4-5 , Spanning 3, Originaliteit 4, Schrijfstijl 5, Plot 3