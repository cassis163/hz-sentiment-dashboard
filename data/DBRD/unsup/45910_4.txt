Bagrat staat op het punt te worden uitgewezen. Het grootste deel van zijn jeugd heeft hij doorgebracht in Nederland, maar hij krijgt geen verblijfsvergunning. Samen met zijn beste vriend Lambert smeedt hij plannen om aandacht te vestigen op de situatie en de politiek wakker te schudden. Wanneer de jongens een derde partij bij het plan betrekken, komt niet alleen hun vriendschap onder druk te staan, maar neemt het plan ook een gevaarlijke vorm aan.

‘De grens voorbij’ is het debuut van Bastiaan Mellink. De auteur groeide op in Overijssel en studeerde in Utrecht. Hij is werkzaam in de gezondheidssector en heeft een passie voor schrijven. Zijn boek is uitgegeven bij Palmslag, een uitgeverij met als core business printing-on-demand. In wezen maakt dit van Mellink één van die vele Nederlanders die graag een eigen boek wil uitbrengen en daarvoor het heft in eigen handen neemt. Dat schept enig voorbehoud bij het lezen (al moet hier eerlijkheidshalve toch over Palmslag gezegd worden dat er wel over kwaliteit gewaakt wordt).

De eerste hoofdstukken lopen een beetje stroef, alsof Mellink nog even naar de juiste toon moet zoeken, maar al snel vindt hij die en dat komt de sfeertekening ten goede. Vanaf de eerste regels weet de lezer echter dat er iets op til is, maar de puntjes moeten nog op de i worden gezet. Het onbehagen neemt toe naarmate in het verhaal de dagen verstrijken. Bagrat heeft redenen om zijn actie op touw te zetten, maar ook Lambert voelt zich onheus behandeld door de maatschappij. Het gaat er eerder somber aan toe. Mellink weet dat goed over te brengen door aandacht te besteden aan de huidige situatie waarin de jeugdvrienden verkeren. De introductie van Mikolaj en zijn ideeën zet de situatie op scherp. De verhoudingen veranderen en ze liggen anders dan Bagrat en Lambert denken.

Hoofdpersonage Bagrat is goed uitgewerkt. Zijn frustratie is voelbaar en hoewel de lezer zich een hoop vragen zal stellen bij het plan van de jongen en vaak het hoofd zal schudden, is de intentie ervan te begrijpen. Ook de rol van Lambert in het geheel is duidelijk, maar zijn motieven om al dan niet mee te werken aan het plan worden vager naarmate het verhaal vordert. Daar had de auteur wellicht nog wat scherper in mogen zijn.

Mooi aan dit boek is dat het boeiend geschreven is, zonder het onnodig complex te maken. De plot is weldoordacht en heeft een aantal weerhaken die tot nadenken aanzetten en het einde heeft een zekere twist, maar Mellink blijft binnen de grenzen die het geloofwaardig houden. Het is plausibel en dat verleent dit verhaal kracht.

‘De grens voorbij’ is een aangenaam geschreven literair boek met aandacht voor de spanningsopbouw. Bastiaan Mellink levert een fijn debuut af met een maatschappijkritisch randje. Het is geen verhaal waar je vrolijk van wordt, wel een dat met aandacht gelezen mag worden en dat een interessant thema op een rake wijze dichterbij brengt.