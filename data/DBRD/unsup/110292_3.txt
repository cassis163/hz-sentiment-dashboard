'Hartslag' speelt zich grotendeels af in en rond een ziekenhuis in Oslo. Twee mensen bij wie kort tevoren een pacemaker is ingebracht komen te overlijden. Hartchirurg Sara en collega Ola ontdekken dat de apparaatjes bewust werden gemanipuleerd met een virus. Wat volgt is een zoektocht naar de reden en het brein achter deze feiten.

Ik hou wel van een verhaal dat zich in een medisch milieu afspeelt. En en passant steekt de lezer ook één en ander op over het beurswezen, best interessant allemaal.

Het boek bestaat uit vele korte hoofdstukken, wat prettig leest. 75 pagina's lang worden echter steeds nieuwe personages geïntroduceerd, wat allicht een beetje te veel van het goede is, want het verhaal zelf komt daardoor niet goed op gang. Het verhaal speelt zich af op verschillende plaatsen en kent ook heel wat terugblikken op de vijf vorige jaren. Het duurt dus wel even voor je door hebt hoe één en ander in elkaar zit.

'Hartslag' is een degelijk, goed opgebouwd boek, maar een echter topper is het niet. Jammer, want alle ingrediënten voor een razend spannende thriller waren aanwezig. Gewoon goed, drie sterren dus.