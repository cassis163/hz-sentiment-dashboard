Het werd afgedaan als kalverliefde. Kimberly en ‘Tommy’ zagen elkaar alleen iedere twee weken in het weekend wanneer zij bij haar vader logeerde. Gescheiden ouders, niet echt succesvol en in de ogen van Tomas’ ouders, en die in van vele anderen, het uitschot van de samenleving. Toch waren de twee jongelingen stapelverliefd op elkaar en hielden dat lange tijd vol in hun jeugd. Totdat er iets vreselijks gebeurde en Tomas in allerijl vertrok. Kimberly met vele vragen achterlatend.
De jaren zijn inmiddels verstreken en Tomas heeft leren leven met het trauma uit zijn jeugd. Hij heeft het goed voor elkaar. Succesvol qua werk, gehuwd met de dochter van zijn baas, elitaire villa en dito gedrag.

Wanneer hij met schoonvader c.q. baas op het punt staat met de Thalys naar Parijs te vertrekken voor een zakelijke bijeenkomst krijgt de schrik van zijn leven. Een geest uit zijn verleden staat hem letterlijk aan te gapen en hij krijgt zowat een beroerte. In volledige paniek denkt hij aan waanbeelden te lijden maar even later ziet hij hem weer! Maar dat kan niet, vijftien jaar geleden is deze man, deze vreselijke persoon, de vader van zijn jeugdliefde Kimberly, immers overleden. Alles wat toen is gebeurd komt weer haarscherp op zijn netvlies tevoorschijn en hij weet met zichzelf geen raad. Dit valt op bij zijn schoonvader én bij zijn vrouw Gisèle. Deze gebeurtenis wordt verergerd wanneer ook ineens Kimberly contact met hem opneemt en hem een vreselijk scenario voorlegt. Inmiddels is Tomas de wanhoop nabij, voelt weer vlinders voor Kimberly en gaat zijn normaal gedrag voorbij. Hierdoor roept hij onomstotelijk vele vragen op zich af. Maar hij kan deze vragen niet beantwoorden! Hij draagt deze al zolang met zich mee dat hij niet weet hoe hij hierin een weg kan vinden zodat hij er zonder kleerscheuren vanaf komt.

Na ‘Charly’ is daar dan de nieuwe De Bruyn, eindelijk. Vol verwachting en getriggerd door de flaptekst is daar ‘Buren’, een gesigneerd cadeau van Patrick zelf, waarvoor dank!! De proloog zet deze lezer meteen op het verkeerde been om die ook weer meteen op beide benen terug te plaatsen, daar had hij me meteen tuk. Leuk gevonden. Maar dat ‘leuk’ is van korte duur wanneer de ware essentie in dit stuk naar voren komt. De sfeer is gezet, het is meteen duidelijk in welke richting we gaan met dit verhaal. De nieuwsgierigheid is gewekt, het begin is gemaakt.
Het verhaal van Tomas is op zich niet vernieuwend. Succesvol mannetje wat zich rijk trouwt en daarin berust. Een gebeurtenis uit het verleden doet hem wakker schudden en geeft vaart aan het verhaal. Soms zakt die snelheid wel wat in maar over het algemeen genomen is het tempo. De hersenspinsels van Tomas, de achterdocht, de paranoia zijn mooi neergezet. De schrijfstijl is zoals we gewend zijn van De Bruyn vlot en met mooi woordgebruik. Vloeiende zinnen in combinatie met een goed doordacht verhaal. Echt spannend is het echter niet.

Het verhaal kabbelt lekker door, zonder echte uitspringers. De situaties zijn voldoende uitgediept en ook de motivaties van de hoofdpersonages zijn ruim aan bod gekomen. Toch mist er iets. De spanning? Nee, want tenenkrommend was zijn vorige ook niet al was dat wel spannender dan deze ‘Buren’. De personages spreken aan, zijn bovenal erg menselijk en er zijn ook stukken met lachwekkende situaties, of dat de bedoeling was laat ik voor het gemak even in het midden. Hoe dan ook leest deze De Bruyn wederom lekker weg. Maar een pageturner is het niet. Je komt weer gemakkelijk in het verhaal nadat je het hebt weggelegd. Toch blijft het tegelijk wel hangen want de rode draad door het verhaal is absoluut iets wat intrigeert. Je wilt weten hoe hij zich uit de penarie kletst.

De ontwikkelingen in het laatste hoofdstuk vond ik echt verrassend. Bijzonder verrassend zelfs. Dat was niet te verwachten en daarmee verdient De Bruyn een compliment. Tot op het laatst in het ongewis blijven als lezer is altijd leuk.
Conclusie is dat het een zeer lezenswaardig boek is geworden, maar na het lezen van ‘Charly’ was de verwachting van deze lezer wat hoger. Toch raad ik de liefhebbers van de boeken van deze auteur zeer zeker aan, want het is onmiskenbaar een typische De Bruyn, gewoon een goed boek!
3,5 ster