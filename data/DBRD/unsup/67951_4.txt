Luuc en Julia besluiten op het dieptepunt van hun huwelijk om eindelijk eens hun droom uit te laten komen: een huis in Frankrijk, in hun geliefde Provence, om daar beautyvakanties te organiseren. Het roer moet om en ze zúllen daar weer opnieuw gelukkig worden samen. Het verleden en hun relatieproblemen willen ze achter zich laten…
Luuc is al een tijdje aan het werk aan hun heuse château met olijfboomgaard en lavendelvelden, want er moet veel gebeuren. Julia arriveert wat later en merkt meteen dat er wat vreemds aan de hand is in het dorp en dat het te maken heeft met het kasteel. Er is een vrouw vermist die geliefd leek door iedereen. Als er een lichaam gevonden wordt bij het kasteel, verandert de droom van Luuc en Julia algauw in een nachtmerrie…
Niet alleen in het dorp hangt er een rare sfeer, ook tussen Luuc en Julia. Je komt langzaam te weten, door kijkjes in het verleden van Luuc, wat er tussen hen allemaal gebeurd is. Aan de ene kant krijg je steeds meer bewondering voor Julia, omdat ze al die jaren bij hem gebleven is en hun liefde laat overwinnen, maar aan de andere kant begrijp je haar ook niet helemaal. Maar dat ze een sterke, moedige vrouw is, een doorzetter, dat is duidelijk en ook zij heeft het nodige meegemaakt. En dan komen zij en Luuc in die ellende terecht in Frankrijk en moeten ze niet alleen vechten voor hun droom en hun huwelijk, maar ook om de waarheid te achterhalen. Wie is er nog te vertrouwen?
Het verhaal nam me met zijn grimmige sfeertje compleet te pakken. Je wordt als het ware meegesleurd de nachtmerrie van Julia in en ziet alles levensecht voor je. Marelle weet de sfeer, de omgeving en zijn bewoners helemaal tot leven te brengen!
Een lavendelblauwe ‘ik vertrek’-droom verandert steeds meer in een nachtmerrie in dit beklemmende, super spannende verhaal wat in geuren en kleuren tot leven komt. Echt een aanrader!