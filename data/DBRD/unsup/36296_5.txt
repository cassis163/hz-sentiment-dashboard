Ik vond deze beter dan het vorige deel, er zit dus veel progressie in. Waren in het eerste deel de persoonlijke, intieme verhoudingen tussen de hoofdfiguren nog wat krampachtig, hier is dat veel minder het geval. Dat komt de figuren ook ten goede; het worden mensen van vlees en bloed. Hilarisch en soms ook met plaatsvervangende gêne zijn de scènes waarin de (Amerikaanse) broer en zus van de vrouw van de hoofdfiguur (inspecteur Kari Vaara) op bezoek komen. De Finse en Amerikaanse maatschappij (en geschiedenis) worden gefileerd, en ik neig ernaar dat de Amerikaanse er het meest van langs krijgt (John Thompson heeft Amerikaanse roots).
De Finnen krijgen het overigens in de rest van het boek voor de kiezen, want Thompson laat niet veel heel van de in sterke drank gemarineerde verzameling rechts-extremistische lapzwanzen waaruit de Finse maatschappij lijkt opgebouwd.
Ik heb van een heerlijk spannend boek genoten en veel geleerd over deze uithoek van Europa. Aanrader!