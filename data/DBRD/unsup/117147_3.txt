In zijn nieuwste roman, Uit de dood verrezen, zet Mark Billingham zijn vaste speurder, inspecteur Tom Thorne, aan het werk met een heuse cold case.
Twaalf jaar geleden werd in Epping Forest het verkoolde lichaam van Alan Langford gevonden. Zijn vrouw Donna bleek persoonlijk opdracht voor de liquidatie te hebben gegeven. De Epping Forest Barbecue was dan ook meteen opgelost: Donna Langford ging voor jaren de gevangenis in, evenals de hitman die zij voor het klusje had ingehuurd. Maar enkele maanden voor ze weer vrijkomt, krijgt ze foto's van haar man toegestuurd, genomen aan een Spaanse costa. Hij heeft het duidelijk erg naar zijn zin. Donna besluit een privédetective in de arm te nemen en komt zo bij Anna Carpenter terecht, die haar brood verdient met het betrappen van overspelige echtgenoten. Daar is de lol inmiddels wel af en Anna grijpt de kans die Donna haar biedt dan ook met beide handen aan. Maar al snel beseft ze dat deze uitdaging haar mogelijkheden ver overtreft, en ze roept de hulp in van Tom Thorne. Het duurt even eer de politie ervan overtuigd kan worden de zaak te heropenen, want dan geven ze toe dat ze twaalf jaar geleden broddelwerk hebben geleverd. Maar als kort na elkaar een aantal belangrijke spelers gewelddadig om het leven wordt gebracht, is er geen ontkomen meer aan. Thorne reist naar Spanje voor een confrontatie met de man die officieel niet meer in leven is maar in werkelijkheid leeft als een god in Frankrijk. Daar wacht hem een verrassende ontknoping.
Uit de dood verrezen is de negende thriller met Tom Thorne in de hoofdrol en bevat weer alle (voor de fans) bekende ingrediënten, zoals zijn moeizame relatie met Louise Porter, de kat Elvis, Thorne's specifieke muzieksmaak, de excentrieke patholoog-anatoom Phil Hendricks, en natuurlijk, last but not least, London: wereldstad, metropool, place to be voor heel veel mensen, vooral voor toeristen natuurlijk, maar ook voor Tom Thorne. London is de stad waar hij werkt en woont, waar hij thuishoort. London en Tom Thorne zijn voor eeuwig met elkaar vergroeid en daardoor is London na Tom Thorne een van de belangrijkste 'personages' in het werk van Mark Billingham geworden; in ieder geval in zijn Tom Thorne thrillers. Het was dan ook bepaald een waagstuk de actie deels naar het buitenland te verplaatsen. En laat ik maar eerlijk zijn: het heeft het verhaal geen goed gedaan. Op de een of andere manier is Billingham er niet in geslaagd in de Spaanse passages dezelfde intensiteit te bereiken als in de rest van het boek. Tom Thorne is plotseling Tom Thorne niet meer, maar een personage dat je je meent te herinneren uit eerder gelezen boeken, maar echte herkenning blijft achterwege. En dat is jammer.
Uit de dood verrezen is op zich een prima boek, waarin weer een aantal belangrijke episodes aan het levensverhaal van Billinghams protagonist worden toegevoegd, maar meer dan drie sterren in totaal vind ik het toch niet waard.