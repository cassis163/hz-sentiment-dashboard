https://indeboekenkast.wordpress.com
Recensie Adem 1 – Tsunami door Fany van Hemelen:
Tsunami speelt zich af in 2165 en is het eerste deel van de dystopische young adult serie Adem. Skye verloor op acht jaar haar ouders maar gaf nooit op. Nu leeft ze in Noord-Brussel, omdat de grenzen tussen Nederland en België weggevaagd zijn door een combinatie van verschillende natuurrampen (Black Season) zijn er slechts aparte nederzettingen overgebleven. Door deze tragedie is de gevreesde verwoesting op Aarde waarheid geworden. Het milieu is vervuild, de technologie is uitgevallen en communicatie is bijna onmogelijk geworden. Vanaf die dag is iedereen voornamelijk op overleven aangewezen. Wanneer Skye haar verblijfplaats wordt aangevallen, moet ze op haar instinct vertrouwen om overeind te blijven.

In le Havre woont de 14-jarige jongen Jazz samen met zijn zieke moeder. Zij zijn erg arm en redden het enkel omdat Jazz zeer vindingrijk is. Totdat er een tragedie is en Jazz alleen overblijft. Dan is er nog River zij is een meisje dat, uitgezonderd haar tijger niemand heeft en wantrouwend is totdat ze Jazz ontmoet. Stilaan sloopt hij haar muur en uiteindelijk beslissen ze om hun tocht samen verder te zetten en op zoek te gaan naar het beloofde land Civitas. Op deze plaats zou alles nog als vroeger zijn en dit kan een nieuwe start worden. Onverwachts kruisen ze het pad van Skye en haar vrienden. Ze beslissen om als groep verder op zoek te gaan naar Civitas. Wanneer er na een zeebeving zich een alles verslindende tsunami ontwikkelt, lijkt alles verloren en komt er misschien geen tweede kans.

Nee, Tsunami is geen zoetsappige young adult boek, maar een fascinerend apocalyptisch verhaal
Het prachtige boek Tsunami – met hardcover – is het eerste deel in deze adembenemende serie en zette me onmiddellijk geboeid aan het lezen. Dit eerste boek gaat over de gevolgen van klimaatverandering en allerlei vreselijke onderwerpen zoals onderdrukking, moord en verraad. Een groot pluspunt aan dit verhaal vind ik dat de auteur erin geslaagd is om de gevoelens van de jongeren en de nare wereld zo beeldend te beschrijven, waardoor ik vanaf de eerste zin meegezogen werd in het boek. In dit verhaal is geen plaats voor vals sentiment of rozengeur en maneschijn, maar naast de verschrikkingen is er plaats voor vriendschap, liefde, ongelooflijke kracht en onverwoestbare hoop van de personages. Jazz is de eeuwige optimist, River is de op zichzelf aangewezen stoere meid, Colin is de ogenschijnlijke egoïst en Skye is het 15-jarige dappere meisje dat altijd doorgaat.

Deze donkere serie is misschien geschreven voor jongeren, maar ook als volwassene heb ik enorm genoten van dit boek en kijk ik reikhalzend uit naar het vervolg. Soms is een eerste deel minder goed omdat in het begin heel de wereld moet uitgelegd worden. Bij Tsunami is dit niet het geval. Na dit goed uitgewerkte en spannende eerste deel ben ik ontzettend benieuwd hoe de boeiende expeditie verder gaat in het vervolg en wacht ik ongeduldig om ook een volgend deel te verslinden!

★★★★★
Titel: Adem 1 – Tsunami | Auteur: Nico De Braeckeleer | Uitgeverij: Bakermat | Categorie: Young Adult | Uitvoering: paperback/ e-book | Pagina’s: 298 | ISBN13: 9789059245723 | Verkrijgbaar sinds: juni 2018 |Recensent: Fany van Hemelen | Datum recensie: 26-9-2018 | Prijs: €15,95 | Bestellen