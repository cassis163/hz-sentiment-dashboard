Als eerste wil ik hier, zeker als aankomend vertaler, even iets zeggen over de vertaling. Die is echt heel erg goed gedaan. Je staat er meestal niet bij stil, maar zo'n illustraties en kaarten vertalen is écht moeilijk. Niet per se vanwege het vertalen zelf, maar omdat je moet uitkijken dat je - in een perfecte wereld - niets overslaat; de tekst kan eender waar staan, en soms niet al te zichtbaar. Wanneer je erop gaat letten, dan zul je zien dat er in de drie boeken wel enkele plekken zijn waar het Engelse is blijven staan, maar da's eigenlijk heel miniem.
Met dit boek komen we aan de apotheose van Becca en Dougs avonturen - en wat voor een! Hier zit alles in wat er maar in moet en kan zitten, en toch is het niet té veel. Bijna 300 bladzijdes aan puur lees- en kijkgenot. Daar komt nog bij dat er in dit boek een van mijn favoriete vervoersmiddelen aan bod komt: de zeppelin! Mét uitvouwbare kaart, een van de grootste én knapste van de reeks, wat mij betreft. Die details, mensen, die zijn ongelooflijk.
Het is trouwens ook wel eens leuk dat het zich in Azië afspeelt, een setting die we in jeugdboeken (en YA ook) redelijk weinig zien, en dat dan nog in 1920. Er zouden meer zulke boeken moeten zijn, want de culturen zijn ook echt reuze-interessant!
Bon, als afsluiter: Deze reeks bevat voor mij, na al die jaren, mee van de beste verhaallijnen, schrijfstijlen en aangenaamste personages die ik ooit ben tegengekomen. Het is jammer dat praktisch alle boeken - op een paar na - uit de belangstelling en de boekenwinkels verdwijnen, want dit is voor mij echt een blijver. Als je die boeken ergens ziet staan en je hebt wat geld op overschot, koop ze, en het zou me erg verwonderen mocht je het berouwen.
10/10 (nog maar eens).