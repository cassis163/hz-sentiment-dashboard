De Mefisto Club
Dit is de tweede keer dat ik een boek van Tess Gerritsen lees en telkens smaakt het naar meer. Het eerste boek dat ik las heette Het Stille Meisje. Het boek heb ik in 1 week uitgelezen waardoor ik meer van deze schrijfster wou proeven en De Mefisto Club aan mijn boekenkast heb toegevoegd! Een verhaal dat je aandacht heeft van begin tot einde.
Beschrijving
Het verhaal gaat over patholoog-anatoom Maura Isles en rechercheur Jane Rizolli die op de avond van kerstmis geconfronteerd worden met een gruwelijke moord die gepaard gaat met mysterieuze symbolen. Op een muur is met bloed van een jonge vrouw het Latijnse woord peccavi geschreven, wat ‘ik heb gezondigd’ betekent. De sinistere Mefisto club bestudeert de aanwezigheid van de duivel en het kwade in de maatschappij en is geïnteresseerd in het moordonderzoek. Steeds meer slachtoffers vallen in de buurt van de Mefisto club en dit roept vragen op. Wie is de dader en wat is zijn motief? Wat heeft de Mefistoclub met deze angstaanjagende moorden te maken? Kan het hele gebeuren wetenschappelijk verklaard worden of is satan werkelijk aanwezig? Het boek bevat een zenuwslopend verhaal met onverwachte wendingen en een verrassend einde.
De thriller is geschreven door Tess Gerritsen, een Chinees-Amerikaanse auteur die al sinds haar jeugdjaren de drang had om te schrijven. Ze droomde van eigen boeken te publiceren in de stijl van de toen populaire serie Nancy Drew. Gerritsen groeide op in een paranormaal huishouden waarbij veel helderzienden en mediums over de vloer kwamen. Wanneer een vriend van de familie gearresteerd en veroordeeld werd voor moord groeide haar interesse voor misdaad. Zo kwam tot het besef dat je vaak aan de buitenkant van een persoon niet kan zien waartoe die persoon in staat is.
Gerritsen is een auteur die zeer succesvol wordt bevonden in de Verenigde Staten, maar ook in Europa heeft ze toenemend succes. Gerritsen behaalde haar basisartsdiploma in 1979 vanaf haar zwangerschap gaf ze haar beroep als arts op en begon aan het schrijven van fictie waaruit ondertussen al verscheidene succesvolle romantische thrillers voortkwamen. Enkele voorbeelden hiervan zijn Het Stille Meisje, Zustermoord en Verdwijn.
In september 2006 kwam De Mefisto Club uit in Engeland en Amerika. Een week nadien stond het boek op de derde plaats in de bestsellerslijst van New York Times. Daardoor was dit boek het meest succesvol van alle boeken die ze al had geschreven. Vanaf dit moment trok Gerritsen meer mannelijke lezers aan, terwijl ze op dat moment voornamelijk populair was bij vrouwen.
Interpretatie

Het boek is geschreven in de ik-stijl en omvat 3 verhaallijnen die samen een spannend verhaal vormen. De eerste verhaallijn is die van Lily Saul, die al jaren op de vlucht is voor een onbekende moordenaar. Doorheen het boek geeft zij meer en meer prijs over haar verleden, maar toch weet je niet precies wat ze te maken heeft met de moorden in de buurt van de mefisto club. De tweede verhaallijn gaat over Anthony Sansone en de andere leden van de Mefisto club die de bron van het kwaad op de wereld opzoeken en over het onderzoek naar de verschillende moorden die steeds meer in de richting van de Mefisto club wijzen. De laatste verhaallijn gaat over een merkwaardige 15-jarige jongen die na de dood van zijn vader bij zijn oom en tante gaat wonen. Het verhaal wordt dus vanuit verschillende personages en standpunten vertelt wat het allemaal nog een stuk interessanter maakt! Door deze verschillende standpunten is het moeilijk om zelf te weten te komen wie de dader is, wat zijn motief is, enzovoort. Deze drie verhaallijnen vormen samen een spannend boek.
Om dit boek te schrijven gebruikt ze haar fascinatie voor oude culturen en mythologie. Haar interesse rond deze thematiek lag vooral bij oude teksten van honderd jaar voor Christus waarin menselijke demonen werden beschreven, zogenaamde Nephilims, die afstammelingen zijn van gevallen Engelen. Ook in de Bijbel komen hierover passages aan bod. Volgens de Israëli’s leven soortgelijke wezens nog steeds onder ons en zijn ze verantwoordelijk voor het kwaad op de wereld.
De titel van het boek De Mefisto Club werd aanvankelijk niet goedgekeurd omdat de uitgever bang was dat de lezers de titel van het boek niet zouden begrijpen. Mefisto is afgeleid van het woord Mefistofeles, een van de bekendste demonen uit de Europese literaire traditie. Alternatieven waren bijvoorbeeld Fallen Angel, The Dark of Evil.
Evaluatie

Het boek is bijzonder sterk geschreven waardoor er enorm veel pluspunten zijn, maar alles kan altijd beter dus daarom zijn er ook enkele minpunten. Het belangrijkste minpunt is dat het boek traag op gang komt. Hier is echter wel een voordeel aan verbonden: de situatie van alle personages wordt zeer goed geschetst zodat je mee in de huid van de personages kan kruipen. Een ander nadeel is dat het een vrij ingewikkeld verhaal waar informatie in verwerkt is over bepaalde demonen. Je hoofd erbij houden wanneer je het boek leest is de boodschap!
Naast deze minpunten zijn er zeker en vast ook pluspunten aan verbonden. Je wordt meegesleept in een verhaal vol spanning en fantasie en je kan niet meer stoppen met lezen. Dit is wat ik noem een échte pageturner!
Wat mij in het boek ook intrigeerde was de thematiek. Door het boek te lezen heb ik interesse gekregen in oude culturen en mythologie en ben hierdoor ook films met deze thematiek beginnen kijken. De thematiek zorgt voor een griezelige sfeer die het boek nog verslavender maakt dan het al is!
Ik kan nog vele positieve commentaar over het boek geven, maar het laatste pluspunt dat ik aanhaal is de verhaallijn en het plot. Doorheen het verhaal werden 3 verschillende verhalen in elkaar geweven tot een interessant geheel. Het boek bevat een zeer verrassend plot wat het boek helemaal compleet maakt!

Tess Gerritsen heeft me nogmaals verrast met een van haar geweldig geschreven boeken. Ik raad het boek aan iedereen aan die houdt van spanning, fantasie en griezel. Topschrijfster, topboek, op naar de volgende!


Ezzulia, (2007). Tess Gerritsen. Geraadpleegd op 20 oktober 2014, via http://www.ezzulia.nl/uitgelicht/tessgerritsen.html
bol.com b.v., (april 2014). De Mefisto Club. Geraadpleegd op 20 oktober 2014, via http://www.bol.com/nl/p/de-mefisto-club/9200000021800235/
Tess Gerritsen. (5 oktober 2014). Geraadpleegd op 20 oktober 2014, via http://nl.wikipedia.org/wiki/Tess_Gerritsen