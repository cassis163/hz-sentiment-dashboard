Wanneer Harley op een feestje haar vriend Mike met haar zusje Audrey betrapt, laat ze hen achter en loopt gekwetst en boos weg. Wat ze echter niet weet, is dat Mike teveel gedronken heeft om haar zusje nog veilig naar huis te rijden. Ze komt er op een harde manier achter als haar zusje in een coma in het ziekenhuis beland. Hoewel Harley woedend is, komen er andere gevoelens tevoorschijn als ze haar zusje hulpeloos voor haar leven ziet vechten in het ziekenhuisbed.

The Art of Losing neemt ons mee in een verhaal waarin woede, schuldgevoel en spijt gevoelens zijn die op een treffende en realistische manier verwoord worden. Harley en haar zusje zijn tegenstrijdige karakters en dit komt stapsgewijs tevoorschijn in het boek. Het toont de nuchtere band van zussen: de liefde voor elkaar, maar ook het gekibbel onderling en jaloezie. Audrey is de jongste van de twee en kijkt op naar de ervaringen van haar zus; het leven dat zij ook ooit hoopt te hebben. Harley wijst haar zusje echter keer op keer af en beseft dit pas wanneer ze haar zusje in coma ziet liggen. Tegelijkertijd is ze boos op haar zusje, én op Mike, omdat ze haar zo diep konden kwetsen. Deze gevoelens wisselen elkaar constant af en zijn vreselijk herkenbaar. Ook zonder zussen in je leven is Harleys gedachtegang ontzettend goed te begrijpen en juist omdat het zo herkenbaar is, wekt het kippenvel op. De band waar je niet voor hebt gekozen, maar die er toch altijd zal zijn...

Ook bespreekt Lizzy Mason maatschappelijke problemen zoals verslavingen met drank en drugs, het afkicken hiervan en welke littekens deze problemen achterlaten. Niet alleen bij de verslaafde, maar ook bij de mensen eromheen. Dat de auteur vroeger zelf deze hindernissen heeft overwonnen, heeft zeker bijgedragen aan een duidelijk verhaal waarin ook oplossingen zijn verwerkt.

Het heden wordt afgewisseld met verschillende passages uit het verleden en juist deze stukken uit het verleden geven ons een kijkje in het leven van de personages. Het blikt niet terug op slechts een tijdstip in het verleden, maar we krijgen losse herinneringen te lezen die diverse gebeurtenissen uit het leven van Harley beslaan. De tekst wordt nergens ingewikkeld en misschien is dat maar goed ook. Nu worden de diverse thema's namelijk op een toegankelijke manier besproken en hierdoor creëert de auteur een boek dat geschikt is voor een grote doelgroep.

Toch zou het geen Young Adult zijn als er geen liefdesdrama om de hoek zou komen kijken. Terwijl Harley het ongeluk van haar zusje probeert te verwerken, loopt ze haar jeugdvriend Rafael weer tegen het lijf. De twee blijken het nog steeds goed met elkaar te vinden en er borrelen meer gevoelens onder de oppervlakte. Rafael is echter aan het afkicken van drank- en drugsgebruik. En Harley heeft immers net Mike gedumpt door zijn alcoholmisbruik en de gevolgen hiervan. Kan Harley Rafael momenteel wel in haar leven erbij hebben?

The Art of Losing is een mooi verhaal waarin diverse thema's op een toegankelijke manier besproken worden. Hoewel het plot vrij standaard is, weten de besproken thema's het boek een tree hoger te tillen en hierdoor kun je haast niet anders dan verder lezen. Tijdens het lezen blijft de hoop op een 'happily ever after' voor iedereen namelijk groeien en groeien.