Zelfs deze “wat oudere” leesfreak heeft zich kostelijk vermaakt met deze magische Young-Adult fantasyboek! Het Young-Adult-genre leest over het algemeen net wat lekkerder weg en dat is met Havikskruid ook het geval.
Poppy Hooper en Ember Havikskruid, zo verschillend maar ook zo verbonden met elkaar.... Deze tegenstellingen worden heel mooi beschreven door schrijfster Irena Brignull. Zij schrijft op zeer onderhoudende wijze over de vervulling van de eeuwenoude profetie van de nieuwe heksenkoningin. Zij weet de verschillende karakters mooi neer te zetten en ik leefde als moeder heel erg mee met de moeders van Poppy en Ember. Ook brak regelmatig mijn hart als bleek dat Poppy en Ember zich heel erg eenzaam en niet op hun plaats voelde.
De schrijfster heeft prachtige zinnen in het boek zitten, deze stak er voor mij met kop en schouders bovenuit en wil ik jullie deze graag laten lezen: ” De zus die zo veel zachter was dan zij, zo zwak dat ze zich blauwe plekken stootte aan de scherpe randen van het leven.....”.
En is het boek heel erg spannend? Dat niet maar ik bleef wel doorlezen, zelfs met het geschetter van de Olympische Spelen op de achtergrond en dat is voor mij een echte graadmeter want ik ben heel snel afgeleid. Deze scenarioschrijfster heeft een mooi debuutboek neergezet en wie weet zit er wel een magische verfilming in! Ik voorzie al heel veel mooie special effects!