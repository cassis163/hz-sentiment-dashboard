Een leuk boek om lekker meegevoerd te worden op de flow en drijfveren van een bijzonder mens? Nee, dat is het zeker niet. Sterker, ik betrapte mij erop dat ik mij regelmatig ergerde aan de persoon Jobs. Wel, en dat moet ik toegeven, een bijzondere inkijk in het leven van één van de meest toonaangevende mensen van onze tijd, die zo bepalend was dat de toekomst die hij zag en nu realiteit geworden is, er zonder hem beslist anders zou hebben uitgezien. Steven jobs en tijdgenoten drukken een stempel op onze samenleving door hun ideeën, visie, doorzettingsvermogen, maar ook gedrag.
Jobs is geen prettig mens, zelfs niet voor zijn (adoptie)ouders die alles voor hem over hebben, maar beslist ook niet voor zichzelf. Een recalcitrante, nurkse man die graag de rebel uithing en deed wat hij wilde. Een bijzondere levensstijl - eigenlijk totaal ontbreken van een gangbare levensstijl - kenmerkt hem. Gevoed door spiritualiteit, zen, bruuske, schofferende manieren en onmogelijke dieetgewoontes, hetgeen haaks staat op het beeld dat je van een grote, succesvolle ondernemer hebt.
In vrijwel alles is hij een product van de tegencultuur, terwijl dit haaks staat op zijn ontwikkeling, hang naar perfectie en vermogen tot commercieel zakendoen. In staat om anderen altijd op te zwepen om aan zijn eis tot perfecte producten, in vorm en technisch kunnen, te voldoen. Daardoor ook een bijzonder mens, met briljante ideeën helaas gecombineerd met extreem gedrag.
Maar we vergeten -dat leert de biografie ons- dat Apple niet alleen Steve Jobs is, maar is ontstaan door de juiste mensen op het juiste moment, waarbij het wel de verdienste van Jobs is geweest dat hij die juiste mensen op dat juiste moment wist te vinden, te mobiliseren en te motiveren, ook al ging dat gepaard met manipulatie of despoot gedrag.
Steve heeft de wereld daardoor veel gebracht. Gedreven door eigenzinnigheid en een rotsvaste drive, die weliswaar met het grootste gemak ook kon omdraaien als een blad aan een boom. Die ideeën van anderen tot de zijne kon maken, zijn hand kon overspelen en er mee wegkomen. Volhardend, ondernemend, dat zeker, maar niet alles werd goud wat hij aanraakte. Ook mislukkingen waren zijn deel.
Geniaal, gevoel voor zakendoen, vreemd genoeg vanuit intuïtie en onderbuikgevoelens in plaat van strategieën, managementkennis en gedegen onderzoek. Altijd de focus op dat wat hij op dat moment wilde bereiken - al het andere was daaraan dan volledig ondergeschikt.
Vergelijk jezelf, je eigen doen en laten met Steve zoals hij in deze biografie tot je komt en waarschijnlijk ontdek je altijd wel wat trekjes van hem in jezelf, alleen bij Steve is dit wel uitvergroot.

Toch een (fors) boek dat boeit; hier en daar -in chronologie- van de hak op de tak springend; waarin ook personen worden opgevoerd, die weggelaten hadden kunnen worden. Het had hier en daar best wat korter gekund. Maar toch, een boek dat ik niet ongelezen in de kast had willen laten staan.