In 'De stilte van het water' biedt Norman Jansen zijn lezers een schokkende kijk op de wereld van de mensenhandel. Het boek is deels autobiografisch en deels fictief en vertelt het verhaal over een jonge moeder –Ladymia- die in 2010, na een enorme aardbeving, haar land ontvlucht. Ze gaat wanhopig op zoek naar een veiliger en beter bestaan voor zichzelf en haar gezin.

Ladymia valt in de handen van mensensmokkelaars en wordt door hen misbruikt en uitgebuit. Op enig moment staat ze voor een haast onmogelijke keuze. Een keuze met desastreuze gevolgen voor zichzelf en voor haar gezin.

“Nu merkt ze pas hoeveel geweld haar is aangedaan. Haar ogen zijn opgezwollen, alleen haar linkeroog kan nog een klein beetje open. Haar neus en mond zitten onder het bloed, haar onderlip is gescheurd en overal op haar gezicht zitten verwondingen.”

Een zeer actueel maar uiterst gewaagd thema, zeker wanneer je bedenkt dat ‘De stilte van het water’ de debuutroman is van deze auteur. Jansen kwijt zich echter uitstekend van zijn zelfopgelegde taak en het is nauwelijks te geloven dat dit zijn debuut is. Het boek is aangrijpend en intrigerend tegelijkertijd.

De schrijfstijl van Jansen is bijzonder fraai en ingetogen. De lezer voélt bovendien de onderhuidse drang die er achter het verhaal schuilgaat. De drang dat dit boek geschreven móest worden, zo lijkt het haast. Dat zou ook zomaar het geval kunnen zijn aangezien de auteur zijn eigen ervaringen heeft verwerkt in ‘De stilte van het water’.

“Langzaam verstrijken de dagen. Ladymia verblijft met haar kinderen in de achtertuin bij haar zus Betiane. Onder sombere omstandigheden proberen ze het zo aangenaam mogelijk te maken. Bijna dagelijks gaat ze op zoek naar haar man Jean, maar de kans om hem levend aan te treffen wordt met de dag kleiner.”

Jansen ziet kans de schokkende en gruwelijke handelswijzen, waar de mensenhandelaren zich van bedienen, op transparante wijze over het voetlicht te brengen, zonder daarbij de sensatiegrens te overschrijden.

Een aangrijpend verhaal over angst, mensensmokkel, misbruik, uitbuiting en doorzettingsvermogen. Een verhaal dat aanzet tot denken en een andere blik werpt op het algemene beeld van vluchtelingen.

Over de auteur
Norman Jansen is werkzaam voor de Koninklijke Marechaussee en is expert op het gebied van mensenhandel en mensensmokkel. Met zijn gezin heeft hij langere tijd in het Caribisch gebied gewoond, waar hij vooral werkzaam is geweest binnen het domein justitie en opsporing. Inmiddels is hij terug in Nederland en heeft hij zich toegelegd op het schrijven van non-fictie.

Uitvoering
Futuro Uitgevers
ISBN 9789492221933
Paperback, 200 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/