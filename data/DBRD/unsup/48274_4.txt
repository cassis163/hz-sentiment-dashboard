Oskar Schindler kreeg grote bekendheid door de film van Steven Spielberg. Dit boek is een mooie aanvulling op Schindler’s list. Het is het autobiografische verhaal van een Joodse jongen die opgroeit op het platteland in Polen. Het boek start met de vooroorlogse omschrijving van zijn leven. Hij is gelukkig, hoewel het subtiel wel duidelijk wordt gemaakt, dat Joden niet door iedereen gewaardeerd worden. Op een gegeven moment vertrekt het gezin naar Krakau. Hoe duidelijker de dreiging van de Duitsers wordt, hoe minder zorgeloos het leven van de de jonge Leon. De oorlog speelt zich af van zijn tiende tot zijn vijftiende. Oskar Schindler is zijn redding, als hij in zijn fabriek te werk wordt gesteld. Hij is letterlijk de jongen op het houten kistje, omdat hij anders niet bij de machines kan. De foto op de cover is daar een mooie illustratie van. Het boek eindigt trouwens met nog meer foto’s van de hoofdpersoon, een goede aanvulling. Het verhaal in dit boek stopt niet bij het einde van de oorlog. Het leven daarna is allesbehalve makkelijk. Ontluisterend voor de lezer, maar geenszins beschreven met een gevoel van rancune. De drang om te overleven is ook na de oorlog van groot belang om de toekomst in te vullen.
Twee dingen worden duidelijk in dit boek. De enorme overlevingsdrang van de hoofdpersoon, hoe jong hij ook was, en het grote respect en de enorme warmte waarmee Oskar Schindler omschreven wordt. Een aanrader voor iedereen die onder de indruk was van de film Schindler’s list. Ook heel geschikt voor jongere lezers. Je zult zeker niet teleurgesteld worden.