Bob Van Laerhoven, auteur van "De wraak van Baudelaire" schreef:
Hoewel ik hier en daar nog steeds een “thrillerschrijver” word genoemd, heb ik na 2010 enkel nog literaire romans gepubliceerd. Het gevolg is dat ik nog maar weinig thrillers lees. Voor "Schaduwmannen" van Henri Patrik maakte ik graag een uitzondering, net omdat het om een uitzonderlijke thriller gaat. Patrik situeert zijn verhaal in de Bosnische hoofdstad Sarajevo in 2002 en volgt het levenspad van vier personages - hun voornamen staan telkens boven de hoofdstukken – die stuk voor stuk op een andere manier geconfronteerd worden met geestelijke letsels ten gevolge van de Bosnische burgeroorlog die zeven jaar daarvoor eindigde. Via een spannend – en vaak schokkend – verhaal analyseert de auteur de totaal verrotte en ongemeen ingewikkelde situatie in het opgesplitste Bosnië-Herzegovina van na de oorlog (de Federatie van Bosnië en Herzegovina, en de Servische Republiek). Heel wat maatschappelijke thema’s komen aan bod: de incompetentie en onverschilligheid van de internationale gemeenschap, de psychologische gevolgen van de wrede burgeroorlog waarvan de excessen niet voor Auschwitz moesten onderdoen, mensenhandel en seksuele uitbuiting – ook door hoge UNPROFOR-functionarissen - de massavernietiging van de moslimpopulatie in de enclave Srebrenica tijdens de oorlog, en een aantal moorden die een akelig licht op het verleden van de personages werpen. Het verhaal is ingewikkeld – net zoals de realiteit – maar wordt in de hand gehouden door een strakke chronologische opbouw. De research van de auteur voor dit veelgelaagde, fascinerende verhaal is voortreffelijk. Ook als je weinig tot niets over de Bosnische burgeroorlog (1992-1995) weet, zal je meegesleept worden door deze hartstochtelijke, woedende en felle roman. Hoewel de plot vele tentakels heeft, is het duidelijk dat Patrik eerst en vooral op zoek is naar het verborgen zielenleven van zijn personages. Ze dragen stuk voor stuk zware trauma’s met zich mee die aantonen dat oorlogsomstandigheden niemand onberoerd laten.
Al deze – en nog veel meer – elementen zorgen ervoor dat “Schaduwmannen” een bijzondere roman is. Een overrompelende thriller, jazeker, maar ook meer dan dat: een meeslepende afdaling in de duistere nissen van de menselijke geest.

Bob van Laerhoven