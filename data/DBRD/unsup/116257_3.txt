Het laatste verbond van Raeven & Impens
Het verhaal begint in 1320 in Rennes-le-Château. Bernard d’Aniort, lid van de Orde van de Arme Ridders van Christus en de Tempel van Salomo, trekt met twee leerlingen naar de grotten. Deze twee leerlingen worden ingewijd in de geheimen van de Tempeliers, die al eeuwenlang de Ark van het Verbond en het graf van Jezus en Maria Magdalena bewaken.
In het heden beseft Jacky Merrauld, de CEO van Zeus Power dat de Ark een kans is om zo de energiemarkt te controleren. Door veelvuldig en uitgebreid onderzoek in verschillende landen bleek dat de Ark over een onmetelijk energievermogen te beschikken. Jacky gaat dus op zoek naar de Ark. Voor de financiering van zijn project roept hij de hulp in van het Vaticaan. Het Vaticaan neemt deel aan de onderzoekingstocht echter met een verborgen agenda.
Ook de hulp van zijn zwager Diederik van Swaey, ridder, kenner van de geschiedenis van Rennes-le-Château en achterkleinzoon van de priester Saunière, heeft hij nodig om de Ark van het Verbond te vinden.
Het wordt een gevaarlijk ondergronds avontuur met achtervolgingen. Wie achtervolgt nu wie en wie is te vertrouwen? Wordt de Ark van het Verbond gevonden? Bestaat het Jezusgraf echt?
Korte hoofdstukken, een snel wisselend vertelperspectief en veel personages zorgen ervoor dat het verhaal vlot gelezen wordt en dat de spanning erin blijft gedurende de eerste helft van het verhaal. De ondergrondse achtervolging duurt te lang waardoor het verhaal langdradig wordt. Daar staat tegenover dat het einde spannend en onverwacht is. Over het algemeen is het verhaal goed geschreven.