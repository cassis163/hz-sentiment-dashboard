Sylvie is moeder van de blinde Josje (7jr) en werkt bij een radiozender. Haar moeder heeft 24 jaar geleden zelfmoord gepleegd (verdrinking), hoewel haar lichaam nooit is gevonden. Sylvie haar zus Xanne kunnen het verleden niet laten rusten en Xanne bezoekt een helderziende met opzienbare resultaten. Als er tijdens een radio-uitzending van Sylvie ook nog een telefoontje binnenkomt met informatie over hun moeder die niemand kan weten, slaat de twijfel toe en is dat het begin van een ongelooflijk verhaal waarin niemand meer veilig is.

Naast het verhaal van Sylvie, Xanne en Josje, is er de verhaallijn van Kathleen. Sylvie en Josje worden haar cliënten. Kathleen voelt dat er iets niet goed is en probeert te helpen, maar ondertussen heeft ze haar eigen privé leven waar het allesbehalve op rolletjes verloopt.

De hoofdstukken zijn kort, en worden verteld vanuit verschillende hoofdpersonen, waarbij duidelijk is aangegeven wie er aan het woord is.
De spanning wordt langzaam opgebouwd. De blinde Josje 'voelt' dat er 's nachts mensen in huis zijn, Sylvie en Xanne die op zoek zijn naar de waarheid over hun moeder, en opa die al jarenlang stille telefoontjes ontvangt. Doordat er vrij veel personen betrokken zijn, is het als lezer heel moeilijk in te schatten waar het gevaar vandaan gaat komen, wie is te vertrouwen? En dan blijkt het gevaar uit heel onverwachte hoek te komen en is de waarheid onwerkelijk. Tot het einde is het boeiend en de ontknoping spannend.
Het boek nodigt zeker uit om ook de andere delen uit deze serie te gaan lezen.