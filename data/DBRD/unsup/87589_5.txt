Het was een grote sprong in het duister toen de voormalige scheepsbouwer, dakdekker en boekenverkoper Hugh Howey (1975) zijn verhaal als e-book (vijf delen) in eigen regie uitgaf. Dit bleek meteen een enorm succes in de VS te zijn, er werd spoedig een uitgever gevonden om de papieren versie van zo'n 400 paginas tellende turf op de markt te brengen. Silo  is ondertussen uitgegroeid tot een internationale bestseller van formaat, en ook de filmrechten zijn al in veilige handen. Sciencefiction en postapocalyptische gebeurtenissen zijn momenteel hot in thrillerland, en beide elementen zijn prominent in Silo  aanwezig. Dit verhaal moet dan ook als de volwassen variant van De hongerspelen  beschouwd worden.
Nadat moeder aarde zodanig vergiftigd en stilaan onbewoonbaar geworden is, wordt de mensheid gedwongen onderaards in een gigantische betonnen silo te gaan leven. Hoe is het zo ver kunnen komen? Wie heeft er belang bij een massaal ondergronds leven in een reuzengrote cilinder, waar een streng regime heerst? Bewoners die de wet overtreden, worden uit de gemeenschap gezet en naar de buitenlucht verbannen waar hen een gewisse dood wacht ten gevolge van de giftige lucht. Sommige mensen verdenken er hun leiders van dat ze liegen over wat er bovengronds gaande is. Sheriff Holston neemt, na de raadselachtige dood van zijn vrouw, het initiatief en het risico om de silo te verlaten. Hij doorbreekt het taboe en trekt naar buiten in de wetenschap dat hij dit meer dan waarschijnlijk niet zal overleven. Na zijn vertrek wordt de onervaren Juliette als nieuwe sheriff aangesteld, niettegenstaande zij weinig kennis heeft van de wetgeving van de silobevolking. Dan breekt er een felle opstand uit. Worden de bewoners inderdaad voorgelogen door hun oversten? Is de aarde wel degelijk vergiftigd? Juliette is degene die de schrijnende waarheid ontdekt.
Hugh Howey heeft met Silo  een fenomenale thriller geschreven die zowel geschikt is voor de liefhebbers van sciencefiction als voor de echte thrillerlezers, zowel mannelijke als vrouwelijke. Vanaf de allereerste pagina kun je vaststellen dat het om een fantasierijk verhaal gaat. Howey bewijst met dit boek dat hij een getalenteerde auteur is en over een koffer vol fantasie beschikt. Hij sleept zijn lezers mee in het verhaal, meer zelfs, hij sluit ze op in zijn silo en laat ze pas na de laatste pagina vrij. Hij schept een nieuwe wereld vol vraagtekens. De spanning blijft constant op niveau en de auteur blaast geregeld voldoende zuurstof in zijn verhaal om het luchtig te houden. De belangrijkste personages worden met mondjesmaat getypeerd en zo krijg je er een mooi beeld van wie ze zijn. Het verhaal is geen cliffhanger, maar er is wel ruimte gelaten om een vervolgverhaal te brengen. Silo  is dystopische fictie van de bovenste plank. Verwacht geen zware literaire kost, maar je krijgt wel een interessant en aantrekkelijk verhaal voorgeschoteld. Niets dan woorden van lof voor deze intelligente en imponerende thriller!
Hugh Howey laat je na het lezen van Silo  achter met een voldaan gevoel, maar het zal blijven kriebelen want je krijgt zin in meer. De beloning zal spoedig volgen: de auteur verklaarde onlangs tijdens een interview met Crimezone dat hij twee vervolgdelen klaar heeft. Lezers zullen deze meer dan waarschijnlijk reeds in 2014 in het Nederlands op de kop kunnen tikken.