Terwijl ze in haar kleine appartementje bezig is met het bedenken van een nieuw verhaal krijgt thrillerauteur Nora Shaw een uitnodiging om aanwezig te zijn tijdens het vrijgezellenfeestje van haar jeugdvriendin Clara Cavendish. Ze hebben elkaar al jaren niet gezien en ze weet eigenlijk niet eens wie de man is met wie Clara gaat trouwen. Ze heeft eigenlijk helemaal geen zin om te gaan. en het lijkt er op dat ze het aan zich voorbij laat gaan. Na enig aandringen van de ceremoniemeester gaat ze uiteindelijk toch. Ze spreken af in een huisje midden in een donker, donker bos. Daar aangekomen gaat het allemaal gemoedelijk totdat ineens alle lichten uit gaan bij Nora. Als ze weer enigszins bij kennis komt, blijkt ze in een ziekenhuisbed te liggen. Wat is er gebeurd? Hoe komt ze daar terecht en waar is de rest van de groep? Haar geheugen laat haar in eerste instantie volledig in de steek. Het zwarte gat in haar geheugen probeert ze langzaam in te kleuren maar dit gaan niet zo makkelijk als gehoopt. Na angstaanjagende woorden die ze opvangt van het verplegend personeel, maakt angst zich langzaam van haar meester. En dan langzaam maar zeker komen de herinneringen terug. Maar of Nora hier zo blij mee is? Heeft ze echt een moord op haar geweten? De pijlen wijzen wel allemaal haar kant op. Waar wie en waarom? Kan ze uit deze nachtmerrie ontsnappen?

In een donker, donker bos is een goed geschreven 'whodunit'. Goed geschreven echter pas vanaf het midden van het boek, want het begin is erg zoetsappig en het duurt (te) lang voordat de spanning en de vaart er een klein beetje inkomen. Maar als Ruth Ware eenmaal op gang is, gaat ze ook lekker door. Alle hoofdpersonen, die elkaar overigens haast niet kennen, worden ineens verdacht. Doordat de herinneringen maar mondjesmaat binnenkomen, wordt het inlevingsvermogen van de lezer flink op de proef gesteld. Doordat je hierdoor meerdere malen op het verkeerde been wordt gezet is het einde niet heel makkelijk te voorspellen.

Zeker het eerste stuk is het lastig om je aandacht bij dit verhaal te houden. Maar zoals gezegd vanaf het midden wordt het toch wel interessant. Het verhaal me echter geen moment echt in het boek getrokken of me op het puntje van mijn stoel gebracht van de spanning. In een donker, donker bos is een aardig boek voor tussendoor maar zeker geen hoogvlieger. Mijn verwachtingen waren denk ik iets te hoog gespannen vooraf. Vandaar drie sterren voor dit debuut.