Een ontvoering in 1981 die uitliep in een moord is nooit opgelost. Ruim twee decennia later rakelt iemand alles weer op door anoniem brieven te verstuuren naar betrokkenen, waaronder gepensioneerd hoofdinspecteur van politie Sharp. Samen met David Umber, die indertijd getuige was van de ontvoering, gaat Sharp op pad om de daders alsnog te vinden. Een boek met brieven die Junius tussen 1762 en 1772 naar de London Public Advertiser schreef, blijkt daarbij een belangrijke rol te spelen.
De Junius-brieven van Robert Goddard is een boek dat lekker doorleest en niet voorspelbaar wordt, maar soms wat van de hak op de tak gaat. Het boek speelt grotendeels in Engeland: in en rondom Londen en op het eiland Jersey. Ook de Tsjechische hoofdstad Praag wordt aangedaan. Helemaal een eind goed al goed-plot is het niet en deels worden losse eindjes open gelaten. Maar dat wordt grotendeels goedgemaakt door de intriges die daaraan vooraf gingen.