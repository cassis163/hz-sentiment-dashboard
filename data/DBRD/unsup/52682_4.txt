Het boek gaat over Leona Weaver en Jimmy Scott.
Leona is een jong Amish vrouw die les geeft op een kleine Amish school. Haar verloofde komt door een ongeluk plotseling om het leven, waardoor ze ontredderd achterblijft. Hierdoor en door andere gebeurtenissen begint ze steeds meer aan haar geloof te twijfelen.
Jimmy Scott komt er achter dat zijn ouders niet zijn biologische ouders zijn en gaat op zoek naar zijn afkomst. Tijdens zijn zoektocht komt hij terecht in de Amish gemeenschap en sluit hij vriendschap met verschillende bewoners en ook met Leona.

Dit is mijn eerste boek die ik lees die zich gedeeltelijk in de Amish gemeenschap afspeelt. Die gemeenschap heeft me altijd al gefascineerd. Het boek is het laatste deel van de dochters van lancaster trilogie (1. De weg terug, 2. Gebroken dromen) en is goed los van de eerdere delen te lezen.

Het boek is goed opgebouwd, je komt steeds meer over de levens van Jimmy en Leona te weten, en het verhaal is helemaal af. Ik moest in het begin wel even in het verhaal komen, en alle verschillende families in de Amish gemeenschap uit elkaar leren houden.
Het geloof speelt een grote rol in het boek en hoewel ik zelf niet gelovig ben heb ik me hier niet aan gestoord, behalve dan bij de plotselinge ommezwaai van de adoptievader van Jimmy, die eerst niets van het geloof moet weten en dan ineens gelovig wordt en zijn zonde bij god legt.

Het was een mooie introductie in de gemeenschap en ik ga waarschijnlijk de andere delen ook nog lezen.