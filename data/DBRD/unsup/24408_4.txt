Unplugged van Donna Freitas maakte me al tijden nieuwsgierig. Ik was ontzettend benieuwd hoe ze de scheiding tussen App- en normale wereld zou creëren. De Appwereld viel me zeker niet tegen. Donna Freitas voorzag ons van voldoende details om de werking van de Appwereld te snappen en bepaalde vragen te beantwoorden (waaronder: hoe zit het met eten, drinken en slapen?). Tegelijkertijd bleef er ook genoeg over om zelf in te kunnen vullen.

Donna Freitas neemt echt de tijd om het verhaal te introduceren. Freitas heeft een compleet nieuwe wereld gecreëerd en geeft ons de tijd om te begrijpen hoe deze in elkaar zit, en hoe de wereld uit het verhaal werkt. De actie en het avontuur zitten dan ook voornamelijk in het tweede gedeelte. Het eerste gedeelte kan hierdoor als langzaam overkomen, maar zelf vond ik het vooral een prettige aanloop die er bovendien voor zorgt dat je het tweede deel veel beter snapt. Toen we eenmaal midden in de actie en avontuur zaten, vond ik het verhaal pas echt heel leuk worden. Ik kijk dan ook reikhalzend uit naar het vervolg!