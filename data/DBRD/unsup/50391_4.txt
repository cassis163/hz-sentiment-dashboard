grootste gebeurtenissen,Melanie Stenning woont met haar man Simon, haar dochter Poppy en zoontje Jo in een idyllische omgeving: een klein dorpje aan de Engelse kust. Simon is heel handig en hij werkt dan ook hard om hun huis, dat ze kochten als een bouwval, op te knappen. Het is hun droom om ooit samen naar Spanje te vertrekken.
Zo op het oog niets mis met dit gelukkige stel. Onder de oppervlakte echter schuilt een verhaal, een heel spannend verhaal. Het verleden van Melanie en Simon is niet wat de lezer op het eerste gezicht denkt. Een brute moord op een jonge prostituee, enkel jaren voor het verhaal begint, Simons niet helemaal brandschone verleden en Melanies eigen problemen blijken allemaal een rol te spelen.

Zoals het een goed thrillerauteur betaamt heeft Katy Gardner kans gezien deze elementen zodanig te verweven dat de lezer, eenmaal begonnen in het boek, het moeilijk zal vinden het weg te leggen.
Melanie is een zelfstandige maar soms toch wat naïeve vrouw die een groot deel van haar leven alleen maar bezig is geweest zich te ontworstelen aan de invloed van haar moeder. Haar dochter Poppy is het resultaat van een slecht afgelopen relatie en Melanie denkt nooit meer aan een man te willen beginnen. Tot ze Simon ontmoet, en de vonk bijna onmiddellijk overslaat. Simon is interessant, intrigerend en mysterieus. Voor de lezer, maar ook voor Melanie. Vanwege haar verleden blijft ze altijd voor een deel toch achterdochtig tegenover hem, iets wat niet altijd goed zal blijken te zijn.

Het grootste deel van het verhaal speelt zich af in en rond het half verbouwde huis van Melanie en Simon, een huis met een eigen karakter. Dit en de zorgvuldige opbouw van de karakters en de spanning maken dit boek tot een feest om te lezen, want de auteur verspilt haar inkt ook niet aan overbodige bewoordigen. De stijl doet denken aan die van Laura Wilson en Sandra Brown.