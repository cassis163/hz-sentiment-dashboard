Jussi Adler-Olsen is een Deense auteur van misdaadromans. Hij heeft altijd goede kritieken gekregen. Met de komst van de Q-serie is zijn naam definitief gevestigd als één van de beste Scandinavische misdaadschrijvers.
Carl Mørck is een politieman die een zeer traumatische gebeurtenis heeft meegemaakt. Na een periode van ziekteverlof keert hij terug tot grote onvrede van zijn superieuren. Zij beschouwen Mørck als een lastige en vaak onbeschaafde man en om van hem af te zijn wordt er een afdeling Q in het leven geroepen waarvan hij het hoofd wordt. De afdeling wordt belast met het heropenen van onopgeloste politiedossiers. Assad, een gevluchte Syriër, wordt zijn loopjongen. De verdwijning van de linkse politica Merete Lynggaard wordt de eerste zaak waaraan zij gaan werken.
Merete Lynggaard en haar broer, de geestelijk gehandicapte Uffe, zijn met de boot op weg naar Berlijn als Merete verdwijnt. Er is geen spoor van haar te vinden en omdat Uffe niet kan praten, kan hij ook geen informatie geven. Uiteindelijk wordt de zaak gesloten en gaat de politie ervan uit dat er een ongeluk is gebeurd of dat Merete zelfmoord heeft gepleegd.
Vijf jaar later begint Carl Mørck met grote tegenzin aan deze zaak maar als snel ontdekt hij ongerijmdheden in het politieonderzoek. Is er wel sprake van een ongeluk of van zelfmoord? Er zijn in ieder geval aanwijzingen dat het om heel wat anders gaat en Mørck en Assad gaan zich steeds fanatieker in de zaak verdiepen.
De vrouw in de kooi wordt verteld vanuit het perspectief van de politieman en vanuit het perspectief van Merete Lynggaard. De cynische, bijna opgebrande Mørck en de ongrijpbare Assad vormen een mooi paar. Er is een begripvolle interactie tussen de twee hoewel Mørck het idee heeft dat Assad het een en ander te verbergen heeft. Het verhaal van Merete Lynggaard is gruwelijk en dramatisch en grenst aan het ongeloofwaardige. Het spannende in het verhaal is dat je wilt weten hoe die twee verhaallijnen bij elkaar komen. Dat dwingt je om door te blijven lezen.
Jussi Adler-Olsen heeft met De vrouw in de kooi een prima misdaadroman afgeleverd die van begin tot eind boeiend is en blijft. De rauwe humor, het cynisme en de soms platvoerse houding van Mørck en de wijze waarop zijn omgeving daarop reageert zijn functioneel en doen nergens afbreuk aan het verhaal. De Q-serie belooft een reeks van spannende misdaadromans op te leveren.