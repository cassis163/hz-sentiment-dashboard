In Headshot wil Monica haar fiets in de kelder zetten, als ze wordt lastiggevallen door een groepje van vier jongens. Eén van die jongens ruikt nattigheid en loopt weg voordat het echt vervelend wordt. Monica wordt door de andere drie jongens uitgescholden en ze proberen haar zelfs te verkrachten. Het blijft bij een poging, want Monica wordt te hulp geschoten door fietsenmaker Josti. Monica is uit op wraak. En daar heeft ze de weggelopen jongen Dylan bij nodig.  

Vrank Post heeft Headshot geschreven in korte hoofdstukken. Een aantal van deze hoofdstukken wordt vanuit Monica’s perspectief verteld, en de andere vanuit het perspectief van Dylan. Daarnaast zijn er twee hoofdstukken die het verleden van de fietsenmaker Josti weergeven, deze zijn schuingedrukt. Deze hoofdstukken wijken wat af van het verhaal van Monica en Dylan, ze halen het tempo uit het verhaal en voegen niet heel veel toe.  

Post probeert de hoofdpersonages door deze aanpak geloofwaardig over te laten komen. Deze poging slaagt echter niet altijd. De jongerentaal komt in sommige delen van het boek te gemaakt over. De taal die Monica en Dylan spreken is regelmatig te grof. Bovendien gebruiken ze veel Engelse termen. Die worden in het boek schuingedrukt om meer nadruk op deze woorden te leggen, maar de opmaak wordt niet consequent doorgevoerd: niet alle Engelse woorden staan cursief, zoals ‘loser’ (p.16).  

Het boek bevat bovendien een aantal ongeloofwaardige omstandigheden. Zoals de vriendschap die uiteindelijk tussen Dylan en Monica ontstaat. Na hun eerste kennismaking bedreigt Monica Dylan. Als hij haar niet helpt, geeft ze hem aan bij de politie. Dit slaat echter heel snel om in vriendelijkheid. Een ander voorbeeld van een ongeloofwaardige toevalligheid is het herkennen van Josti in een artikel uit een willekeurig tijdschrift dat Dylan doorbladert.    

In het boek komen de thema’s verkrachting, wraak en racisme naar voren. Vreemd genoeg laat de cover een blank meisje zien dat bokst. Het vrouwelijke hoofdpersonage in het boek is daarentegen een donker meisje. Ook geeft de flaptekst van het boek een verkeerde indruk: die doet vermoeden dat Monica de hoofpersoon van het boek is, maar gedurende het verhaal komt de lezer meer van Dylan dan van Monica te weten.  

Het verhaal bevat een verwijzing naar de geschiedenis en dit wordt na afloop van het verhaal achter in het boek toegelicht. Post heeft dit waargebeurde verhaal mooi in het boek verweven. Daarnaast heeft de auteur een aantal mooie levenslessen door het boek heen verstopt, zoals geniet van de mooie dingen die het leven biedt.  

Headshot is een boek dat mooie lessen over het leven en de geschiedenis biedt, maar dat op andere aspecten tekortschiet en gemaakt overkomt.