‘Zomervacht’ vertelt het verhaal over de dertienjarige Brian. Brian woont met zijn vader en twee honden op een afgelegen terrein in een caravan. Brians verstandelijk en fysiek beperkte broer Lucien brengt zijn dagen door in een instelling. Een renovatie van het centrum waar Lucien verblijft, maakt het noodzakelijk dat Lucien elders wordt opgevangen. De vader, vooral gemotiveerd door de in het vooruitzicht gestelde vergoeding, haalt Lucien naar de caravan. Omdat Brian zomervakantie heeft, stelt hij zijn jongste zoon verantwoordelijk voor de verzorging van zijn broer.

De verantwoordelijkheid voor zijn broer is geen eenvoudige taak voor de jonge Brian, want hoe praat je met iemand die niet spreekt? Hoe zorg je voor iemand van wie je niet weet wat hij nodig heeft? Hoe maak je de juiste keuzes als je zelf nog zo veel moet ontdekken?

Vooral met zijn roman ‘Birk’ heeft Jaap Robben zijn schrijftalent al klip en klaar aangetoond. Na het lezen van ‘Zomervacht’ kun je daar simpelweg helemaal niet meer omheen. Wat een talent heeft deze Robben. ‘Zomervacht’ is een rakend verhaal; het komt binnen. Robben heeft overigens geen overdaad aan woorden nodig om deze emotie bij zijn lezers te op te wekken. Vooral de prachtige band die opbloeit tussen Brian en zijn verstandelijk gehandicapte broer Lucien weet Robben briljant over het voetlicht te brengen.

“Ik moet eventjes weg. Met een speelgoedautootje rij ik over zijn arm, hals en achter zijn oor langs door zijn zwarte haar naar zijn voorhoofd. Net zo lang tot hij hikt van het lachen. Lucien beweegt zijn wang steeds in de richting van mijn hand omdat hij wil dat ik hem aai.”

Brian verdeelt zijn aandacht zo goed hij kan tussen de zorg voor zijn broer en zijn eigen verlangen naar Selma. Selma is weliswaar ouder dan hij, maar –evenals zijn broer- verstandelijk gehandicapt. Desondanks hebben de twee een klik met elkaar. Wanneer hij naar Selma wil gaan is er echter altijd het ‘probleem’ Lucien.

De zorg voor Lucien ervoeren de ouders van de jongens eveneens als een ‘probleem’. Dat is de reden dat Lucien destijds uit huis werd geplaatst. Moeder vertrok en ging al snel helemaal niet meer naar haar oudste, en ook vaders bezoeken werden zeldzamer. Op gedurfde wijze pakt Robben het ‘probleem’ van het hebben van een gehandicapt kind bij de kladden.

De prachtige constructie van het verhaal, het bijzondere thema, de haast lugubere setting en de schrijfstijl van deze auteur maken ‘Zomervacht’ tot een literair pareltje!

Over de auteur

Jaap Robben (1984) won met zijn romandebuut Birk de Nederlandse Boekhandelsprijs 2015. Hij was al bekend als dichter en maakte samen met illustrator Benjamin Leroy de jeugdboeken De Zuurtjes, Zullen we een bos beginnen? (shortlist Gouden Uil) en Als iemand ooit mijn botjes vindt. In 2016 begon hij aan een nieuwe reeks kinderboeken over Suzie Ruzie.

Hij was stadsdichter van Nijmegen. Robbens gedichten zijn terug te vinden op posters, in tal van bloemlezingen, op muren, fietspaden en zelfs op een parkeergarage. Zijn werk is vertaald in het Duits, Zuid-Afrikaans, Chinees en Koreaans. Birk wordt vertaald in het Duits, Turks en het Engels. Marinus Groothof werkt met CTM Producties aan de verfilming van Birk. Op bol.com vind je alle boeken van Jaap Robben, waaronder het nieuwste boek van Jaap Robben.

Uitvoering
Uitgever: De Geus
ISBN 9789044525014
Hardcover, 320 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/