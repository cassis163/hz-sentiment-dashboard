Ik mocht dit boek lezen van de uitgeverij en daar was ik best blij mee. Ik vind de zwartepieten discussie erg moeilijk en dacht dat als ik meer informatie over deze bijzondere man zou hebben dat ik dan beter uit mijn woorden zou komen tijdens zo’n discussie. Daarnaast was ik erg benieuwd naar de geschiedenis van Sint en Piet.
Wat de geschiedenis betreft ben ik op mijn wenken bediend. Er wordt uitgebreid vertelt hoe de traditie van Sinterklaas is ontstaan. Je beseft dan pas hoe erg een avondje voor de kinderen uit de hand is gelopen. Van een gezellig avondje met een extraatje voor de kinderen tot een nationaal volksfeest waar iedereen een mening over wil hebben.

De schrik was ook groot toen in het begin van het boek letterlijk stond geschreven dat Sint-Nicolaas waarschijnlijk niet bestaan heeft. Dat hij eigenlijk een verzameling van feiten is uit verschillende eeuwen. Er zijn meerdere legendes over deze man, hij is huwelijksmakelaar, beschermheilige voor zeelieden en werd pas veel later een kindervriend. Er is geen traditie die zoveel is veranderd als deze. Tot mijn grote verbazing werd hij op een gegeven moment beschreven als de zwarte man. Pas jaren later krijgt hij een knecht. In een pagepakje. En die man is de ene keer wit, de andere keer zwart of een andere kleur. Dit speelt al eeuwen! En zo gaat het verhaal verder de eeuwen door. Tot aan de dag van nu, met discussie en vele meningen.
Ik vond het verhaal echt verhelderend en interessant om te lezen. Weten is meten heb ik geleerd. De discussie is van alle jaren (dus echt niet van nu, het is bijna net zo’n traditie als het feest zelf!) Uit deze discussie die er nu is zal wel weer een nieuwe of oude vorm van “ons volksfeest” voortkomen. Ik wacht het wel af. Ik ben alleen benieuwd of de kinderen van nu later als volwassenen net zo op het sinterklaasfeest terugkijken als ik.
Het is een boek met een mooie verzameling historische feiten en vele meningen en gebeurtenissen rondom een feestje dat voor onze kinderen bedoeld is. Het lezen waard.