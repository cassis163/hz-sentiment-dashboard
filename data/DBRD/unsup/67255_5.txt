Dit boek heb ik al jaren in de kast staan en telkens hield de dikte me tegen eraan te beginnen. Uiteindelijk toch maar eens begonnen, ik heb er weken over gedaan om het uit te lezen, met tussendoor andere boeken te lezen, maar ik heb er geen spijt van het gelezen te hebben.

Het verhaal gaat over de ontsnapte Australische gevangene Lin, die na zijn ontsnapping het land uitvlucht naar India en alles in Australie achterlaat, onder andere zijn vrienden, familie en dochtertje. In India bouwt hij met behulp van nieuwe vrienden een bestaan op. Zo leert hij te leven in een sloppenwijk en belandt bij de Indiase Maffia.

Gezien het verhaal enigszins autobiografisch is, kun je goed meeleven met de hoofdpersoon. Het boek is op een pakkende manier geschreven. Daarentegen is het jammer dat het boek in sommige stukken wat langdradig wordt. Zonder die stukken zou je niets missen, dus wat mij betreft hadden die stukken eruit gekund.

Naast dat je met de hoofdpersoon meeleeft ga je ook met de andere karakters meeleven. Je leert de karakters kennen door de ogen van Lin, en komt steeds meer over hun achtergronden te weten. Dit psychologische stuk maakt het interessant om verder te lezen. Overigens is dat het niet alleen, de avonturen die Lin meemaakt maken het boek ook spannender om verder te lezen.

Het is een avontuurlijk Indiaas epos, waar veel wijsheden in zitten, en dat je meesleurt in het dagelijkse leven van India en haar volk. Een volk wat soms gevaarlijk is, maar ook grootmoedig. Vooral het volkje dat in de sloppenwijken leeft leer je gaandeweg in het verhaal respecteren en sluit je in je hart. Een prachtig verteld verhaal over India, waardoor ik eigenlijk wel nieuwsgierig ben geworden om het eens te willen bezoeken.