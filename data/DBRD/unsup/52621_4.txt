In Old Town, Edinburgh worden er verschillende jonge vrouwen, allen in een gekwelde positie dood gevonden. Aan de andere kant van de stad, gaat medische student Will Raven (met zijn eigen geheimen) als assistent werken bij de befaamde en briljante Dr. Simpson, de expert op het gebied van verloskunde in die tijd. Raven ontmoet dienstmeisje Sarah Fisher die ook assisteert als een operatieassistent. Samen gaan ze de connectie zoeken tussen de moorden, maar proberen zich tegelijkertijd staande te houden in een wereld van klassenverschillen, geheimen en medische uitprobeersels.
Het boek vertelt het verhaal vanuit medisch student Will Raven en dienstmeisje Sarah. In de Victoriaanse tijd was er nog een groot verschil tussen klassen, tussen man en vrouw en tussen beroepen. Vrouwen hadden veel minder kansen dan mannen. Ambrose Parry heeft dit aspect duidelijk naar voren laten komen. Wat eveneens goed naar voren komt in dit boek zijn de medische omstandigheden uit die tijd. Anesthesie kwam net opzetten en het beschrijft uitvoerig hoe alles werd onderzocht en hoe bevallingen werden uitgevoerd en dat alles gebaseerd op feiten!
Het boek bevat ondanks de historische en donkere sfeer van Edinburgh ook cynische humor. “Set upon as ostensibly humanitarian undertaking and yet giving off as much warmth as a dying penguin’s last fart.”

Edinburgh wordt goed omschreven en je krijgt meteen zin om in Old Town te gaan struinen door donkere steegjes of te gaan wandelen op Calton Hill richting the Royal Observatory. Mensen die de stad kennen, zullen ongetwijfeld grote delen herkennen. Als je dan ook nog eens zeer geïnteresseerd bent in de (medische) geschiedenis van de Schotse contreien dan zul je smullen van dit verhaal.
Een hint van Sherlock Holmes gemengd met de medische ontdekkingen van de tv-serie The Knick en de gruwelen van Jack The Ripper. Het einde maakt het verhaal extra spannend, waardoor je zeker nog eens in het verhaal wilt duiken, al is het om te ontdekken hoe het met de relatie tussen Sarah en Will staat . Ze zullen zeker nog gaan groeien als detective-duo.