Dat zie je nou niet vaak: een dunnetje van Stephen King! We kennen de onwaarschijnlijk productieve bestsellerauteur vooral van dikke pillen, vol tot op het bot uitgewerkte, getroebleerde personages, al dan niet met drankprobleem. In Eenmalige zonde laat King zien dat hij ook korte verhalen in zijn arsenaal heeft.

Nu is er in verhalen van een pagina of zestig uiteraard minder ruimte voor creatief met elkaar verweven verhaallijnen, achtergronden of opeenvolgingen van onverwachte wendingen. King houdt zijn twee verhalen in dit boekje dus relatief simpel. In “Eenmalige zonde” vraagt een breekbare predikant aan het einde van zijn leven een gunst van zijn verpleegster: voor één keer namens hem een zonde begaan. “Blockade Billy” vertelt het verhaal van een oude honkbalcoach, die zich het drama herinnert van een invalspeler met wie het een en ander mis bleek.

Wat deze verhalen met elkaar overeen hebben, is een schijnbaar eenvoudig kantelpunt. De eenmalige zonde is een afschrikwekkende, maar eenvoudige, ongecompliceerde handeling. De onthulling van Blockade Billy’s geheim is in een paar bladzijden voor elkaar.

Het is de spanning rond deze kantelpunten, waarin King uitblinkt zoals we van hem gewend zijn. De aanloop naar de zonde en de gevolgen van de beslissing voor de verpleegster maken “Eenmalige zonde” de moeite waard. De vraagtekens die de mysterieuze honkballer oproept, zorgen ervoor dat je door blijft lezen in “Blockade Billy”, ook als het een worsteling door honkbaltermen en -regels lijkt.

Mijn voorkeur gaat toch uit naar de dikkere boeken van Stephen King. King is een meester in uitgebreide personageontwikkelingen, het schetsen van geladen situaties en het tot uitbarsting brengen van de verhaallijnen die hij zorgvuldig opbouwt. In deze korte verhalen heeft hij daar de ruimte niet voor. Wil je je echter eens aan Stephen King wagen zonder dat je je daarmee meteen op een zwaar moordwapen van een boek moet toeleggen, dan toont Eenmalige zonde genoeg van zijn onverbloemde taalgebruik en zijn lef om de duistere kanten van mensen op te zoeken.