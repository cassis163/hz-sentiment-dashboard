Jane Austen is ontzettend populair, nu al bijna 200 jaar na haar dood. Ze is ook mijn favoriete schrijfster. Om de paar jaar herlees ik haar boeken. Ook Emma heb ik al vaker gelezen. Hoe komt het dat deze schrijfster zo blijft boeien?
Volgens mij heeft het te maken met de manier waarop ze schrijft: met heel veel ironie en humor beziet ze haar eigen klasse, terwijl het verhaal eigenlijk vergeleken kan worden met een romantische soap. Maar dan wel een soap van klasse. Ook hier: Emma is een jonge vrouw uit de hoogste stand, die met haar vader leeft op Hartfield. Ze staat door haar stand hoog in aanzien in het dorp waar ze woont. Mister Knightley is haar buurman en 16 jaar ouder. Hij is belangrijk in haar leven en weet haar, in tegenstelling tot haar vader, altijd terecht te wijzen. Emma denkt dat ze een goede koppelaarster is, maar dat blijkt tegen haar te werken. Dit is heel in het kort het verhaal.
Klinkt als een goedkoop romannetje? Dat is het niet. Lees de spitsvondige dialogen en de scherpe observaties van Austen van haar eigen klasse. Dat zorgt ervoor dat haar boeken de middelmaat ontstijgen en nog steeds zo populair zijn.