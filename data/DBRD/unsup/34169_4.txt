Tien uur nadat het lichaam van een vrouw is aangespoeld op een verlaten kiezelstrand in het zuiden van Engeland, wordt haar drie jaar oude dochtertje dertig kilometer verderop in een dorpje aangetroffen, in de war en alleen.

Het politieonderzoek concentreert zich op een jonge acteur, een ongehuwde man met een obsessieve belangstelling voor pornografie. Deze man liegt over zijn relatie met de vermoorde vrouw en zijn boot ligt niet ver van de plek waar de peuter is gevonden.

Maar naarmate het onderzoek vordert, verplaatst de verdenking zich in de richting van de echtgenoot van Kate. Is zijn alibi eigenlijk wel waterdicht? En was Kate echt zo keurig als hij beweert? En waarom begint zijn dochtertje te gillen van angst zodra hij haar wil optillen?

Niet direct het beste boek van deze schrijfster zou ik zeggen. Het moet even op gang komen. Wel weer een typisch boek van Walters, met rapporten, getuigenverslagen en schema's en een foto van het plaats delict. Ook niet een echte hoofdpersoon, al komt Ingram er uiteindelijk, met name aan het slot, duidelijk naar voren.

De logica van het verhaal doet je direct vermoeden wie de dader is, het verhaal spitst zich er ook wel wat op toe, maar je blijft twijfelen.... en dat is het buitengewoon knappe in deze thriller. Toen het mij duidelijk werd dat hij het toch had gedaan kwam het haast als een anticlimax op mij over.

Zeer knap geschreven, uiterst kundig, om zo duidelijk iemand in het begin neer te zetten als dader, zoveel twijfel weten te scheppen en dan toch aan het slot deze dader. De moeite zeker waard!