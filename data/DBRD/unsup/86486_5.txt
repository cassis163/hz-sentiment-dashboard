In de 'Rebelse Koningin' gaat het verhaal van Keira en Mount verder. Deze serie is absoluut een van mijn favorieten. Hij leest vlot, is lekker luchtig en er is vooral diepgang.

Zeker in boek twee schrok ik van de diepgang in dit verhaal. Bij dit genre heb ik soms het idee dat de band tussen twee personages zeer oppervlakkig blijft. Ook op vlak van de setting was er ditmaal meer aandacht besteed aan kleine details.
Wat deze serie zo uniek maakt is de boodschap dat ieder mens een bepaalde zwakte heeft. Vooral de romantiek in boek twee heeft mij helemaal laten wegzwijmelen. Mount is niet de doorsnee man en dat toont hij zeer duidelijk. In veel boeken merk je dat het zeer zweverig wordt en soms zelfs te sprookjesachtig. Hierbij blijf je met beide voeten op de grond. De band tussen beide is realistischer.

De setting in dit boek vond ik sterker dan in deel een. Voornamelijk ook omdat de omgeving belangrijker werd in dit verhaal. De omgeving werd hier en daar zelfs het verhaal.
Daarnaast was ik helemaal mee met de sfeer omtrent de gebeurtenissen. Ik vond het deze keer eenvoudiger om me in te leven in de personages. Misschien omdat Keira en Mount geen onbekende meer zijn. Of omdat ik deel twee toch opvallend beter vond.
Zeker de schrijfstijl hielp bij de opbouw van de setting. Meghan March heeft een heel zachte manier van schrijven. Zelfs in de scherpere scenes behoudt ze een soort kalmte. Hierdoor durven de personages soms wel zachter overkomen dan ze daadwerkelijk zijn. Deze keer heeft Meghan mij echt overtuigd van haar schrijftalent. Ik denk ook dat haar vlotheid beter tot zijn recht kwam omdat het verhaal al enigszins gevorderd was.

De personages hebben zeker al een grote groei doorgemaakt. Ik had een beetje het idee dat het langdradig ging worden. Tot aan het midden had ik niet het idee dat de personages erop vooruitgegaan waren tegenover deel een. Maar dat keerde dus duidelijk in het midden van het verhaal.
Eerlijk gezegd vind ik de personages aan het einde van het tweede deel beter uitgewerkt dan in geheel boek een. Ze komen voor mij ook realistischer en geloofwaardiger over.

Eerlijk is eerlijk, ik ben helemaal verkocht aan deze serie. Na het einde van boek een kon ik al niet wachten op het tweede deel... Moet je even nagaan dat het weer even wachten is tot de ontknoping.
Vingers gekruist dat Mount honderd procent de man wordt die we allemaal van hem verwachten.