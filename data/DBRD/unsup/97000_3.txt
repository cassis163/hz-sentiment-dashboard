Een wereld waarin iedereen elkaars gedachten kan horen - daar kan ik me nauwelijks iets bij voorstellen. Ik vind het echter wel een interessante gedachte en daarom herlees ik maar al te graag de Chaos Walking trilogie voor mijn persoonlijke herleesuitdaging. First up: The Knife of Never Letting Go.
Todd Hewitt is de laatste jongen in Prentisstown - over een maand is het zijn dertiende verjaardag, de dag die van hem een man zal maken. In Prentisstown hoor je voortdurend Noise, de gedachtes van alle mannen die er wonen maar ook van alle dieren klinken namelijk luidop. Todd hoort de gedachten van alle anderen en zij ook van hem. Er zijn geen geheimen en er is geen privacy. Aan de Noise valt niet te ontsnappen.

Maar dan ontmoet Todd een meisje die een oase van rust uitstraalt - haar gedachten zijn onhoorbaar. Todd dacht dat dat onmogelijk was. Wie is zij? En hoe kan het dat de Noise haar niet fataal geworden is, zoals het bij alle andere vrouwen in de New World wel het geval was? De mannen van Prentisstown hebben gelogen. Met die wetenschap slaat Todd op de vlucht.
Het concept achter The Knife of Never Letting Go vind ik echt heel tof. Alle mannen kunnen elkaars  gedachten horen en op deze manier is het moeilijk een geheim te bewaren. Toch blijkt het mogelijk te zijn om dingen te verzwijgen. Ons hoofdpersonage Todd gaat op zoek naar de waarheid, maar moet hiervoor heel wat Noise weerstaan. Gelukkig is er het mysterieuze meisje dat aan zijn zijde staat als een ondoordringbare stilte.

Daarnaast voegt ook de fonetische schrijfstijl een extra laag toe aan het verhaal. In de New World is overleven het belangrijkste, lezen en schrijven is niet langer noodzakelijk om je staande te houden. Todd gaat niet naar school, maar werkt op de boerderij. Hoewel ik het hoofdpersonage soms wat naïef vind - maar hij is natuurlijk ook nog geen dertien - vind ik het fijn dat hij gedurende het verhaal heel wat ontwikkeling doormaakt. Hij groeit echt op ten tijde van zijn tocht naar Haven.
Ik moet eerlijk zeggen dat The Knife of Never Letting Go me bij het herlezen stiekem toch een beetje tegenviel. Uiteindelijk is Todd voortdurend op de vlucht en voelt het verhaal vooral als een inleiding op een groter geheel. Bovendien herinnerde ik me een aantal van de belangrijkste zaken nog, waardoor het verhaal heel wat minder spannend was dan ik me herinnerde.

Het is echter zeker een boek om over na te denken, zeker als je de Noise ziet als metafoor. Wat denk je bijvoorbeeld van deze quote? "That's what New World is. Informayshun, all the time, never stopping, whether you want it or not. (..) Too much informayshun can drive a man mad. Too much informayshun becomes just Noise. And it never, never stops." Voor mij kaart The Knife of Never Letting Go een relevant en actueel onderwerp aan: het overvloedige karakter van onze informatiemaatschappij waarin iedereen altijd en overal maar online wil zijn.

Al met al heb ik zeker genoten van het herlezen van The Knife of Never Letting Go. De originele premisse wist me opnieuw te verrassen, al was dat helaas niet het geval voor de rest van het verhaal. Bovendien vond ik het jammer dat het boek eigenlijk uit één lange vlucht bestaat - het is overduidelijk een inleiding op meer. Door het spannende einde ben ik echter zeker benieuwd naar boek twee!
Deze recensie verscheen ook op Oog op de Toekomst.