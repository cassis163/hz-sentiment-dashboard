‘Francois Rabelais. He was this poet. And his last words were “I go to seek a Great Perhaps.” That’s why I’m going. So I don’t have to wait until I die to start seeking a Great Perhaps.’

Miles ‘Pudge’ Halter heeft niet veel vrienden en houdt zich vooral bezig met het zoeken naar laatste woorden van overleden personen. Maar dan besluit hij naar een kostschool te gaan, met als doel meer uit het leven te halen. Zijn nieuwe huisgenoot Chip, ook wel ‘The Colonel’ genaamd, neemt hem op sleeptouw en daardoor ontmoet hij veel nieuwe mensen. Miles is vooral onder indruk van Alaska, een levendig maar wispelturig meisje.

'Looking for Alaska' is het debuut van John Green. Inmiddels heeft hij al zes andere romans geschreven en is hij vooral bij het grote publiek doorgebroken met 'The Fault in Our Stars' (2012). In november kwam 'Turtles All The Way Down' uit, zijn meest persoonlijke werk tot nu toe.

Miles is een verlegen, introvert persoon. Hij kan enigszins passief zijn, want hij voelt zich vooral op zijn gemak in de rol van observator. Het boek wordt dan ook volledig vanuit zijn perspectief verteld. Hij beschrijft de mensen om zich heen maar kan ze niet altijd doorgronden. Vooral Alaska blijft hem fascineren:

‘Sometimes I don’t get you.’ I said. She didn’t even glance at me. She just smiled toward the television and said, ‘You never get me. That’s the whole point’

Zijn relatie met Alaska is de rode draad in het boek. Hij probeert haar te begrijpen maar zij is niet te voorspellen. De wispelturigheid van het personage Alaska is soms zelfs een beetje irritant. Gelukkig zijn Miles’ andere vrienden Takumi en Chip wel erg sympathiek, en zorgen zij voor veel grappige situaties.

Miles maakt een grote ontwikkeling door. Aan het begin van het boek heeft hij nog niet zoveel meegemaakt, maar gedurende het boek maakt hij kennis met zaken als vriendschap, armoede, liefde en dood. Dat maakt dit boek een echte coming of age-roman.

Het boek is uit twee delen opgebouwd: ‘before’ en ‘after’. In het eerste deel wordt Miles langzaam opgenomen in de vriendengroep en is er ruimte voor grappige avonturen waarbij Miles bijvoorbeeld een moordlustige zwaan moet voor zien te blijven en een andere kostschoolganger opeens blauw haar heeft.

Rouw is alomtegenwoordig in het tweede deel en er hangt een donkere sfeer. De vrienden vinden allemaal hun eigen manier om hun verlies te verwerken. John Green heeft een fijne, filosofische en soms cynische schrijfstijl. Green weet de observaties en de belevingswereld van Miles erg mooi neer te zetten.

'Looking for Alaska' is een mooi en ontroerend coming of age-verhaal over vriendschap, liefde en rouw.