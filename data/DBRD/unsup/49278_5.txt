“Later als ik dood ben” is de tweede thriller van Ilse Ruijters. Met haar eerste thriller “De onderkant van sneeuw” won zij de Hebban Thriller Debuutprijs 2015.

Op de cover van het boek staat een zwart-witte vlinder met een beschadigde vleugel, het ziet er een beetje sip uit. Zou de hoofdpersoon in het boek ook 'beschadigd' zijn?

De proloog is meteen al spannend en roept meteen al een aantal vragen op. Wat is er het afgelopen half jaar gebeurd? En gaat ze het overleven?

Het boek gaat over Elin en haar zoektocht naar de waarheid. Het verhaal speelt zich zowel af in het heden als in het verleden, toen Elin nog een kind was. De flashbacks zijn erg interessant om meer informatie over haar achtergrond te krijgen.

Ilse heeft het verhaal zo goed geschreven, dat je je bijna kunt verplaatsen in de persoon van Elin. Het lijkt bijna alsof je de film voor je ziet. Het verhaal is zo bizar spannend, dat ik aan het eind van een hoofdstuk regelmatig merkte dat ik mijn adem ingehouden had. Soms moest ik even stoppen met lezen om het hoofdstuk te kunnen verwerken.

Het boek bestaat uit diverse kortere hoofdstukken en na elk hoofdstuk dacht ik, ok, nog 1 hoofdstuk dan, en nog 1 en nog 1 en nog 1. Je moet echt blijven lezen. Dit boek is slecht voor je nachtrust, haha.

Het boek heeft een onverwachts, maar zeer sterk einde. Ik moest er echt even van bijkomen.
Jammer dat het boek afgelopen is, hopelijk wordt het ooit nog verfilmd!