Een ding was zeker: Dit boek moest ik lezen! Er waren al zoveel lovende recensies voorbij gekomen en daardoor kon ik niet wachten om het te lezen. De kaft is ten eerste al ontzettend gaaf, toch een beetje mysterieus maar wel mooi. “Power is a dangerous game” staat erop, en ja, dat blijkt inderdaad zo te zijn als je de inhoud bekijkt.

Het begin vond ik al sterk, je werd meteen in het verhaal gezogen. Dit zorgde ervoor dat ik bij de eerste leessessie al tot pagina 80 kwam, dat was mij in lange tijd al niet meer gebeurd. Het hoofdpersonage Mare Barrow sprak me zeker wel aan, haar gevoelens waren te begrijpen en daardoor werd het voor mij makkelijker om met haar mee te leven. Niet alleen Mare, maar alle personages vond ik trouwens krachtig neergezet. Door het verhaal heen ben ik van een aantal personages gaan houden (af en toe tevergeefs, ahum…) en dat vind ik een groot pluspunt aan Red Queen.

Het plot is fantastisch, zoals ik al eerder vermelde werd ik er meteen ingezogen. Victoria Aveyard heeft het boek zo geschreven dat iedere letter spannend blijft. Met een paar wendingen in het plot heeft ze me totaal overrompeld. Pas wanneer je het leest kom je erachter dat er wel kleine stiekeme hints over zijn gegeven, maar dit heb ik telkens niet gemerkt. Het is erg knap als je een lezer zo kunt verrassen, vaak zie je plottwists van mijlenver aankomen.

De schrijfstijl van Victoria Aveyard leest lekker weg. Het Engels is niet al te moeilijk, voor mij als Nederlandse was het erg goed te begrijpen. Ook vind ik de schuingedrukte zinnen in het verhaal zeker iets toevoegen. Deze zinnen geven gedachtespinnen van Mare aan. Het enige wat ik jammer vond is dat ik me vaak de locaties waar het verhaal zich plaatsvond niet goed kon voorstellen. Ze waren een beetje te vaag beschreven naar mijn smaak. Natuurlijk laat dit wat ruimte over aan de verbeelding, maar toch had ik het liever iets duidelijker gezien.

Concluderend vond ik het een geweldig boek. Glass Sword, het vervolg van Red Queen, staat me in de kast al verleidelijk aan te kijken. Lees me, lees me, lees me! En Glass Sword lezen, dat wil ik zeker wel! Het einde was spannend en riep veel vragen op. Ik ben benieuwd wat Victoria Aveyard ons nu weer te bieden heeft!

Mijn score: ♥♥♥♥