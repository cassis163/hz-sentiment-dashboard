De cover van Orphan X toont hoogstwaarschijnlijk een afbeelding van Evan Smoak, maar doet op één of andere manier denken aan een schaduwafbeelding van Simon Schilder (van Nick & Simon). De grote rode X lijkt kenmerkend te worden voor de covers van de serie en is pakkend in het geheel. Op de achterkant een zeer interessante inleiding in het verhaal en dan blijft de vraag over of de quote van Baldacci op de achterkant “Lees dit boek, je zult me er later voor bedanken” waarheid zal blijken. Met de proloog neemt Hurwitz de lezer direct mee naar het punt dat Smoak het Orphan project in gaat, maar zelf nog niet weet waar hij aan begint, waardoor je direct de spanning voelt die de dan 12-jarige Evan ervaart. Daarna wisselt Hurwitz hoofdstukken uit het heden af met terugblikken op de training van Evan tot Orphan X, waardoor je als lezer steeds beter een beeld krijgt tot wat de Orphans in staat zijn. Evan heeft ondertussen de Orphans verlaten en langzamerhand krijg je als lezer steeds meer zicht op de keuzes die hij heeft gemaakt en waarom hij die heeft gemaakt. De Evan van nu komt over als een sterke man, die continu zoekende is naar de balans tussen zijn vaardigheden inzetten om anderen te helpen, omdat hij zich hiertoe verplicht voelt, en zijn gevoelige menselijke kant die door enkele van zijn medebewoners wordt aangesproken. Door zijn sterke analytische vermogen heeft hij al vrij snel door dat er iets bijzonders is met de klus die hij aanneemt, maar net als de lezer blijft Smoak lange tijd in het ongewisse waar nu eigenlijk het gevaar vandaan komt. De actiescenes die Hurwitz beschrijft komen reëel en gevaarlijk over en zorgen er voor dat de vaart in het verhaal blijft. Maar ook weet hij meermaals op een moment dat je het niet verwacht zowel de lezer als Smoak weer even op scherp te zetten zodat je wil blijven lezen om erachter te komen hoe het zal aflopen. Met flinke vaart gaat Orphan X verder, waarbij zowel de verhaallijn met de actie als die van Evan’s privésituatie voldoende uitgewerkt zijn om geloofwaardig over te komen. Hurwitz heeft met Smoak een nieuw seriepersonage geïntroduceerd waarvan je enkel kan hopen dat er nog een flink aantal boeken zullen volgen. Dus bij deze, Baldacci…..bedankt voor dit tip!