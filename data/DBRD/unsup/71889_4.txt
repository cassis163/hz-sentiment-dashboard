De verhalen van Maarten Biesheuvel zijn waarschijnlijk niet voor iedereen weggelegd. Te veel kop en te weinig staart, te absurdistisch, te veel bol staand van gezonde gekte, een vaak alledaags lijkende onderwerpkeuze, die al snel een alles behalve alledaags verloop krijgt.
Maar ik ben er dol op. Wat een fantasie, wat een magistrale verteltrant. Je zou kunnen zeggen dat hij soms koketteert met zijn gekte, maar het zij hem vergeven, want wat krijgen we er een juweeltjes van verhalen voor terug.
Biesheuvel is met niets of niemand te vergelijken en dat alleen al maakt hem tot een van de grootsten.