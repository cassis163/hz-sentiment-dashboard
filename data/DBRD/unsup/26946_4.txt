Armada wist me zeker te verrassen. Zack, de hoofdpersoon, is een normale jongen. Misschien wel een beetje gameverslaafd, maar welke jongen is dat op die leeftijd in deze tijd nou niet? Toen hij eenmaal begon te gamen, raakte ik wel een beetje in paniek. Ik had het gevoel dat ik te weinig wist. Ik kende de namen van zijn enorm uitgebreide besturingssysteem niet en de langen beschrijvingen van hoe hij de game speelde deden me ook niet zo veel. Ik wilde gewoon verder met het verhaal en niet drie lange hoofdstukken lang lezen over hoe hij ruimteschepen aan gort schiet.

Maar daarna werd het heel erg interessant. Opeens lijkt de game, Armada, werkelijkheid te worden. Ik vond het zo slim dat de overheid in dit boek games gebruikt als een soort training! Het is zo logisch, want volgens mij kun je een game best realistisch maken. En de oorlog die uiteindelijk gevoerd wordt vond ik ook heel spannend. Ik zat op het puntje van mijn stoel, iets wat ik niet verwacht had toen ik Armada oppakte.

Dit boek is best nerdy. Het draait om games, natuurlijk, maar er wordt ook heel veel verwezen naar oude films. Het grappige was, dat ik een aardig deel van die films kende! Star Wars, Mad Max, Alien… Zo waren er meer en ik stond echt een beetje versteld van mezelf. Wel vind ik dat het iets minder had gemogen. Voor mensen die de films niet kennen is het volgens mij een soort andere taal en ik kende ook te weinig films om het echt leuk te vinden. Het boek is ook prima te begrijpen zonder dat je de films kent, maar dat betekent automatisch dat het een beetje overbodig was. Dat Zack af en toe herinnerd wordt aan een film is natuurlijk oké, maar om op iedere bladzijde een film te noemen gaat me een beetje ver.

Binnen in mij woedde er dus een soort van strijd. Aan de ene kant vond ik het enorm spannend en wilde ik het boek zo snel mogelijk uitlezen. Aan de andere kant werd ik gek van alle films die genoemd werden. En JA, ik kon het prima begrijpen zonder dat ik alle films kende. Maar ik vond het zó irritant dat er zo veel in dit boek genoemd werd waar ik niets aan had!

Maar, dit boek is zeker niet slecht! Ik had eerlijk gezegd totaal niet verwacht dat ik het zo leuk zou vinden. Het is weer eens wat anders, maar volgens mij is dat precies het hele idee achter deze Reading Challenge. Ik heb dus heel erg van Armada genoten, al werd ik wel helemaal gek van de tientallen hints naar de films. Dat had van mij wat minder gemogen. Voor de rest? Een topboek!