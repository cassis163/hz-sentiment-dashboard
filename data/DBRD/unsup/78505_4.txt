"Jouw toekomst ligt in het verschiet, maar je verleden is onuitwisbaar". Met die intrigerende quote op de cover van Dancer  geeft Christine Bols een forse hint richting de plot van deze thriller. Het is het vierde deel in een serie met als protagonisten het inspecteursduo Tim Sackley en Jude McCool. Zowel op het werk als privé zijn ze partners en ze hebben een zoontje, Sam. Hun werkterrein is Corvallis, Oregon. Ze hebben inmiddels hun sporen verdiend waar het gaat om het oplossen van misdaden die door seriemoordenaars worden gepleegd. In Dancer  worden ze – tegen de zin van de plaatselijke politiemensen – door de hoofdcommissaris van Santa Cruz, Californië om hulp gevraagd wanneer een moordenaar verschillende keren heeft toegeslagen. Het lijkt alsof de slachtoffers willekeurig zijn gekozen. Wat is het motief van de moordenaar en zien Sackley en McCool kans hem op te sporen voordat een volgend slachtoffer valt?

De Vlaamse Christine Bols (1950) had een jeugddroom: schrijver worden. In plaats daarvan heeft ze haar hele werkzame leven als directie-assistente gewerkt, totdat ze op 60-jarige leeftijd met pensioen ging. Toen werd het tijd alsnog aan haar jeugddroom gehoor te geven en is ze gaan schrijven. Vanaf het allereerste boek met het speurdersduo Sackley en McCool (Vrouwen van Corvallis, 2013) zijn de kritieken lovend. Bols schrijft op een hele vlotte manier en bouwt het verhaal zorgvuldig op. Af en toe vertragend en dan weer met veel vaart houdt ze de lezer geboeid. Het sappige Vlaamse taalgebruik is – zeker voor Nederlandse ogen – apart en charmant, maar doet ook enigszins vreemd aan omdat de setting van het verhaal puur Amerikaans is.
Het verhaal wordt verteld vanuit verschillende perspectieven. Sackley en McCool komen zowel qua werk als privé goed uit de verf; het zijn prettige en herkenbare personages waarmee de lezer zich goed kan identificeren. Ze zouden zomaar je buren kunnen zijn bij wie je gemakkelijk even binnenwipt om een kopje suiker te lenen.
Ook de moordenaar komt uitvoerig aan het woord. In cursief weergegeven teksten maakt de lezer kennis met Michael Dancer, wiens vader jaren geleden is vervolgd en geëxecuteerd voor het vermoorden van vijf vrouwen. "Mijn vader, de seriemoordenaar Jack Dancer, is niet meer. Ik ben zijn zoon. Ik heb zijn genen. Dat jaagt me onmenselijk veel schrik aan". Het effect op Michael, die dan nog een tiener is, is desastreus.

Hoewel Dancer  het vierde deel in een serie is – waarvan gezien het einde van het boek een vijfde deel valt te verwachten – is het goed leesbaar als standalone. Er wordt weinig weggegeven uit eerdere delen. Het boek oogt aantrekkelijk met een mooie, enigszins sinister aandoende cover. Het verhaal is vlot en goed geschreven en de karakters hebben voldoende inhoud om de plot te kunnen dragen. Het is weliswaar geen thriller die lang nazindert, maar wel een uitstekende en spannende politieroman met een prima plot en dito hoofdrolspelers. Naar het eind toe zwakt het verhaal ietwat af omdat er te gemakkelijk conclusies worden getrokken waardoor de plot zich te plotseling ontvouwt. Maar dat doet weinig tot niets af aan het totaalbeeld: goed boek!