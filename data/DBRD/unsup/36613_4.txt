Titel: Narcotica
Auteur: Emelie Schepp
Uitgeverij: De Fontein
Publicatiedatum: Agustus 2016
Aantal bladzijdes: 334

Cover
Leuke cover met de vrouw die op een hoop takken ligt (in een bos?). Frisse kleuren, al had de naam van de schrijfster iets minder groot gemogen van mij. Wel leuk dat de titel ook in de takken lijkt te liggen, waardoor hij op sommige stukjes wat wegvalt.

Auteur
Emelie Schepp werkte jarenlang als communicatie- en marketingspecialist. Daarnaast was ze altijd bezig met schrijven. Ik 2015 debuteerde zij met haar eerste thriller met officier van justitie Jana Berzelius in de hoofdrol, Memento. In 2016 kwam het tweede deel uit in deze serie, Narcotica.

Achterflap
Op het station van Norrköping wordt in een trein een dode vrouw aangetroffen. Ze is gestorven toen een van de bolletjes die ze smokkelde, openbarstte in haar maag. De vrouw blijkt de reis niet alleen afgelegd te hebben. Maar waar is de andere vrouw gebleven? Officier van justitie Jana Berzelius wordt op de zaak gezet en al snel blijkt dat zij er persoonlijk meer bij betrokken is dan haar lief is. De verdenkingen wijzen in de richting van Danilo, de man met wie ze is opgegroeid maar die ze liever zou vergeten. Hij weet te veel over haar en met al die kennis is hij een direct gevaar voor Jana. Om haar verleden en haar toekomst te beschermen, moet ze Danilo vinden voordat de politie dat doet

Mening
“Het is niet moeilijk om een dodelijk wapen van een gebroken kind te maken. Een soldaat zonder gevoel voor eigenwaarde, die niets te verliezen heeft, is de gevaarlijkste van allemaal.”

Het tweede deel over officier van justitie Jana Berzelius gaat eigenlijk verder waar deel een gestopt is. De wraakgevoelens van Jana zijn nog niet verminderd, maar uiteindelijk besluit ze dat ze de zoektocht naar Danilo moet stoppen, om haar carrière niet verder in gevaar te brengen. Als je deel een niet gelezen hebt, mis je wel een groot stuk voorgeschiedenis over Jana, waardoor sommige delen misschien wat verwarrend kunnen zijn. Er wordt weinig teruggeblikt naar het vorige boek. Iedereen blijft een beetje hangen in het gedrag, persoonlijk vond ik dat er bij de meeste personages weinig groei zat. Wel vind ik dat Henrik zich positief heeft ontwikkelt, daar ben ik ook erg blij om.
De onderwerpen van drugs, drugssmokkel, bolletjesslikkers en kindermisbruik vind ik goed gecombineerd in het verhaal. Het heeft allemaal met elkaar te maken en staat in verband tot elkaar. Ook in dit boek worden kinderen uitgebuit alleen net even op een andere manier dan in deel een gebeurde. De mix van onderzoek, opsporen en privélevens loopt goed in elkaar over en zorgt voor een aangenaam geheel.
Het boek is over de gehele linie niet rete-spannend, maar toch spannend genoeg om door te willen lezen. Af en toe zakt de spanning wat weg om even later weer in alle hevigheid terug te keren. Prima gedoseerd lijkt mij. Daarnaast weet Emelie de omgeving zo te omschrijven dat het lijkt alsof je zelf door het ijskoude water van de rivier in het bos loopt.

Al met al een goed vervolg, spanning en maatschappelijke problematiek mooi gecombineerd in een vlot geschreven verhaal. Al is het weinig vernieuwend in vergelijking met Memento. Ik hoop dat in een volgend deel iets meer vernieuwing wordt aangebracht.

Spanning: 4
Plot: 3,5
Leesplezier: 4
Schrijfstijl: 4
Originaliteit: 3,5
Psychologie: 3,5
Dus dat wordt een krappe 4 sterren voor Narcotica van Emelie Schepp.