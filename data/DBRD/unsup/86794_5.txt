"Of iets nou echt is, of niet,
zodra je er niet meer in gelooft zal het sterven..."

Deze woorden staan voor in het boek en ik ben het daar helemaal mee eens!

Daarna vertelt Mark van Dijk over de illustrator Arthur Rackham, wiens illustraties hij in dit boek gebruikte en over het boek zelf. Heel knap heeft de auteur aan de (voor-)lezer tips gegeven om de nieuwsgierigheid en oplettendheid aan te wakkeren.

Dit boek leent zich om op verschillende manieren voor te lezen; het is in rijmvorm geschreven en als je hardop voorleest klinkt het als een vrolijk lied.
Zo nu en dan wordt aangeraden om geluidjes te produceren bij een bepaald woord. Echt doen: het is hilarisch!

De dieren in het verhaal willen allemaal graag de prinses helpen met het zoeken naar haar kroontje, maar dat valt niet mee omdat ze echt niet weten hoe het er uit ziet. Soms weten wij ook niet hoe een dier er uit ziet of wat zijn eigenaardigheden zijn.

Door de vragen te beantwoorden die onder aan de pagina staan wordt de aandacht getrokken naar cijfers, kleuren en dieren. In de illustraties kun je jezelf werkelijk verliezen. Laat je vooral niet weerhouden om het boek opnieuw op te pakken en te lezen of voor te lezen; je zult zien dat je in de prachtige illustraties telkens weer iets ontdekt wat je eerder niet opgevallen is.
In dit mooie verhaal wordt van de gelegenheid gebruik gemaakt om het pesten te veroordelen. Het kan tenslotte niet vaak genoeg gezegd worden.

De auteur heeft door het gebruik van illustraties van Arthur Rackham zijn verhaal gecompleteerd; het boek is hierdoor groter dan het lijkt! Het aantal pagina's wil niet altijd iets zeggen over de hoeveelheid informatie die aangeboden wordt. Dat gebeurt in dit geval op een prettige en nieuwsgierig makende manier!

Ik heb 'De prinses die haar kroontje kwijtraakte' graag gelezen en waardeer het met vijf fonkelende sterren!