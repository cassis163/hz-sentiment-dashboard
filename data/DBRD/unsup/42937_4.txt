Geweldig mooi boek. Het start idyllisch: mooi klein afgelegen dorp in de sneeuw en het loopt tegen kerst. Iedereen kent iedereen en tradities vieren hoogtij. Een van die tradities is het curlen op 2e kerstdag, voorafgegaan door een gezamenlijk ontbijt van de dorpsbewoners. En dan gaat het mis met de idylle: CC de Poitiers wordt vermoord; een nare vrouw met een zwakke man en een dochter die ze veracht en vernedert waar iedereen bijstaat. Inspecteur Gamache komt met zijn ploeg medewerkers terug in het dorp (in Stilleven heeft hij ter plekke ook een moord opgelost, dus zo idyllisch is het blijkbaar toch allemaal niet!) om de moord op te lossen. Maar dit is niet het enige probleem waar hij mee worstelt: zijn meerderen zien hem vanwege een voor de lezer onduidelijke reden liever gaan dan komen en proberen zijn onderzoek te torpederen en hem in diskrediet te brengen. Gamache is trouwens een ontzettend sympathieke man; goed luisteraar, kan zich inleven in zijn medewerkers en verdachten en lijkt te zacht voor het werk dat hij moet doen. Maar niets is minder waar!
Gelukkig biedt het boek alle ruimte voor een vervolg van dit boek; ik ben hier zeer benieuwd naar! Ik had nog nooit iets van deze schrijfster gelezen, maar kan haar zeer aanraden. Weer eens heel wat anders dan de Scandinavische thrillers (met trouwens ook prachtige karakters) of de Amerikaanse smijt-en-gooi-thrillers.