Het verdronken land speelt zich af in het Nederland van de nabije toekomst. Een groot deel van het land is weggevaagd door een storm en Utrecht staat onder water. Er ontstaan vluchtelingenkampen, waar de leef- en gezondheidsomstandigheden steeds nijpender en slechter worden.
Naast dit concrete gegeven van een wereld, geteisterd door natuurrampen, vertelt het verhaal over een geheimzinnig politiek complot. Drie jongeren raken ieder vanuit hun eigen situatie hierbij betrokken.
Via de moord op de president, een overhaaste vlucht naar het buitenland en een kidnapping maken we kennis met deze drie hoofdpersonen.
Meteen op de eerste pagina raken zij verstrikt in stormloop van gebeurtenissen, waarin enorm veel personages een rol spelen. Het verhaal wordt per hoofdstuk verteld vanuit een van de jongeren. Het is spannend, vol cliffhangers, die dan drie hoofdstukken later weer opgepakt worden. De lezer moet dan ook steeds goed opletten wat er met wie gebeurt, waar iemand zich bevindt en hoe de situatie ook alweer was. Uiteindelijk wordt het complot ontrafeld en is er een redelijk, in ieder geval hoopvol, happy end.
Een geloofwaardig verhaal, waarin de klimaatsverandering wordt gezien als een gegeven, niet als een bedreiging voor Nederland over zoveel jaar. Belangrijker zijn de politieke intriges die hierdoor ontstaan.
Alles is beschreven in een bloemrijke taal, doorspekt met hedendaagse uitdrukkingen. Dit zal een jonger leespubliek, tieners, zeker aanspreken. Het leest gemakkelijk en door de continue actie in het verhaal blijf je op het puntje van je stoel doorlezen.