'Vlinders in november' is voor de aandachtige lezer een meerlagige roman. Ogenschijnlijk een soort roadtrip verhaal die de vrouwelijke hoofdpersoon, van wie we de naam niet leren kennen, onderneemt met een vierjarige dove jongen die probeert te leren schrijven en spreken, is het tegelijkertijd een terugkeer naar haar vorige leven dat we door middel van cursief gedrukte herinneringen beter leren kennen. De vertelster heeft het moeilijk met menselijke relaties, waarvan het moederschap er één is.en hoewel Ijslanders dan wel meer gesloten mogen zijn, is dit niet per sé een kenmerk van alle inwoners daar. De korte hoofdstukken en de korte zinnen zijn daar een weerslag van. Haar man verlaat haar in het begin van het verhaal maar ze wint vlak nadien zowel een zomerhuis als een mooi bedrag via een loterij. Dat zomerhuis laat ze in haar geboortedorp bouwen en daar is ze dan ook naar onderweg. Ondertussen heeft Ijsland last van een ongewone warmte. De donkere wintermaand (het wordt er dan amper licht), de vele regen en de overstroomde wegen (ja, in Ijsland zijn SUVs wel gerechtvaardigd) maken de tocht soms ook wat onheilspellend. Er zit best ook wat humor in het verhaal. De manier waarop de hoofdpersoon tegen haar leven aankijkt, mag zeker als komisch beschouwd worden. Maar vergis je niet, het tragische zit hem in de menselijke relaties en de achtergrond waarvan de vertelster komt. Het lijkt wat op een luchtige roman maar gaat meer dan voldoende over gevoelens om aan het einde over te kunnen nadenken!