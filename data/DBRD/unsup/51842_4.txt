De korte proloog in Vrijdag is meteen al veelbelovend. Het maakt je nieuwsgierig, wekt de indruk dat het boek spannend is en zorgt ook voor voldoende vraagtekens. Want wat is de aanleiding waarop deze proloog gebaseerd is.

Het veelbelovende wordt al meteen in het eerste hoofdstuk waargemaakt: Sandra van Dalsum heeft een affaire. Een voorbode van iets dat niet goed kan gaan. En dat gaat het ook niet. Want deze minnaar wordt vermoord. Samen met een andere vrouw waarmee hij blijkbaar ook iets heeft. Vanaf dat moment neemt het leven van Sandra een heel andere wending aan. Een beangstigende wending.

Dit alles wordt door Loes den Hollander uitermate vakkundig gebracht. Waarbij ze er voor zorgt dat de spanning per hoofdstuk toeneemt. De lezer, ik in ieder geval wel, blijft daardoor geboeid en wil zo snel mogelijk weten wat de uiteindelijke afloop is. Deze afloop is min of meer verrassend. Maar, als je het boek nog eens in gedachten doorneemt, misschien ook weer niet.

Vrijdag was de debuutthriller van Loes den Hollander en ook mijn eerste kennismaking met haar. Het was er een die me prima bevallen is. Als de andere boeken van Den Hollander dezelfde spanning, verrassing en snelheid hebben, zal ik ook de met veel plezier lezen. Dat weet ik nu al.