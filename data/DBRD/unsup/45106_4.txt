Nadat De cyberkiller zich al enkele weken in de top van thriller top13 bevond, moest en zou ik deze internetthriller zelf ook gaan beleven. In De cyberkiller gaat het over hackers - oftewel computercriminelen - een hot topic in de hedendaagse interneteconomie. De politie van Silicon Valley roept de hulp in van de gedetineerde Wyatt Gillette, een jonge computerhacker, in de strijd een seriemoordenaar op te sporen die zijn slachtoffers via de electronische snelweg leert kennen om vervolgens kinderlijk eenvoudig deze veelal zwaar beveiligde personen te vermoorden. De gespecialiseerde afdeling Computerdelicten, onder leiding van Frank Bishop, bereidt zich voor op het ergste als ze erachter komen dat voor deze medogenloze moordenaar de grens tussen fictie en realiteit totaal verdwenen is en geen beveiligingssysteem veilig blijkt te zijn.

Deaver gunt je geen tijd om rustig in het verhaal te komen. Al na 2 bladzijden kun je het boek niet meer wegleggen en ben je al deelgenoot van de strijd tegen deze mysterieuze moordenaar die - zo lijkt het - zijn slachtoffers willekeurig uitkiest. Deaver introduceert ons in het eigen wereldje van de hacker en besteedt veel aandacht aan het vormen van de hoofdpersonen in het verhaal. De combinatie tussen een creatief en doordacht plot met een prettige verteltrant maken De cyberkiller tot een beangstigend realistisch verhaal, waarin Deaver de nodige aktie en humor niet schuwt.

Het pad naar de ontknoping is zo vernuftigd aangelegd dat je minstens drie keer in de laatste 50 bladzijdes denkt Ah, zo zit het om er even later achter te komen dat het toch ook weer niet zo zit. De cyberkiller moet je gelezen hebben, als is het alleen maar om de onbegrensde mogelijkheden van het web eens door een andere bril te zien.

De auteur doet zijn uiterste best om te technische zaken uit de weg te gaan of erg duidelijk uit te leggen, om het boek ook leesbaar te houden voor mensen die geen of weinig op hebben met internet. Daar is hij, denk ik, goed in geslaagd.