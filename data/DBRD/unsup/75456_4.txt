Rechercheur Elvira Selas moet haar carrière als undercoveragente noodgedwongen beëindigen als gevolg van een mislukte actie. Ze duikt onder in Spanje en keert een jaar later terug. Ze krijgt dan de kans om te gaan werken op de afdeling Zware Criminaliteit. Haar eerste zaak is direct een mysterieuze; een dubbele moord waarbij in eerste instantie geen enkel aanknopingspunt lijkt te zijn. Beide slachtoffers missen echter een lichaamsdeel en er wordt op de plaatsen delict een rouwkaart aangetroffen met een Latijnse tekst. Elvira bijt zich vast in het onderzoek.

“Als ze de Walther naar voren richt, verschijnt aan het andere eind van de schietbaan een angstige vrouw. Angst, veroorzaakt door het vuurwapen dat op haar linkerslaap is gezet.”

Elvira houdt voor de politie angstvallig verborgen dat haar undercovertijd bij een berucht drugskartel feitelijk nog altijd voortduurt. Ze houdt die contacten in stand in de hoop haar verdwenen broer terug te vinden. Ze vermoedt namelijk dat haar broer nog steeds banden met deze bende onderhoudt en is vastberaden hem te vinden. Lukt het Elvira de twee werelden waarin ze zich begeeft gescheiden te houden en vindt ze haar broer, Eduardo, terug? Je leest het in ‘Persona’.

“Schuldgevoel, een van de emoties die rechercheurs tot op het bot toe af kunnen breken. Een emotie die fataal kan zijn en tot waanzin drijft. Schuldgevoel liet haar twee kogels in de borst van Carlos Navas afvuren als vergelding voor haar broer. Schuldgevoel zorgde ervoor dat ze zichzelf uiteindelijk zo wantrouwde dat ze bijna niet mee overeind kwam.”

Een spannend en zeer verdienstelijk thrillerdebuut van Vink die het verhaal voornamelijk vertelt vanuit het perspectief van hoofdpersoon Elvira. In een enkel hoofdstuk komt de moordenaar aan het woord, maar de boventoon wordt gevoerd door rechercheur Selas. Dit personage komt dan ook prima uit de verf. Een gedreven politievrouw die met zichzelf én haar professionele activiteiten in de knel komt wanneer ze vastberaden blijft zoeken naar haar vermiste broer. Elvira’s worsteling weet Vink goed uit de doeken te doen. Temeer daar ze haar hoofdpersoon een psycholoog laat bezoeken. Dit geeft haar een prima handvat om nog wat meer van de psychen van deze jonge vrouw prijs te geven. Knap gedaan.

Naar mijn mening hebben we in Vink een opkomende talent ontdekt en ik zie dan ook met graagte uit naar haar volgende boek.

Over de auteur
Soraya Vink (1992) is redacteur bij Hebban. Ze studeerde Spaanse taal en cultuur aan de Universiteit Utrecht, waar ze voor haar voorliefde voor Spaanse literatuur ontwikkelde. In 2017 was ze jurylid voor de Gouden Strop, de prijs voor de beste Nederlandstalige misdaadroman.

Uitvoering
Uitgever: HarpersCollins
ISBN 9789402730906
Paperback, 384 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/