Als Barbara, haar zoon Rens en haar vriend in de Ardennen een vakantieboerderij huren om een weekje vakantie door te brengen worden zij, op bezoek bij een bevriende schrijver en zijn hond Clint, door hem deelgenoot gemaakt van een vermissing van een jonge vrouw uit dit kleine dorp, Emma, 4 jaar daarvoor. Thema voor een nieuw boek van hem? Zolang niemand weet wat er gebeurd is kan dat boek echter niet geschreven worden. Of is het de obsessie die hem al jaren achtervolgd?
De vermissing is voor Barbara een uitkomst als Rens zich gaat vervelen omdat zijn tablet leeg is en de oplader niet meegenomen blijkt te zijn, want grotten bekijken, vissen en zwemmen is even leuk, maar hoe breng je de vakantie verder door?
"Waarom niet de verdwijning als basis van een zelf verzonnen spel gebruiken?" Barbara geeft op ingenieuze manier de aanzet voor een speurtocht naar Emma. Om Rens te prikkelen en bezig te houden, maar misschien ook om het nog te schrijven boek een nieuwe impuls te geven.
Het idee slaagt en de zoektocht naar Emma wordt in gang gezet met als deelnemers Barbara, Rens en de schrijver. Als de duik in het verleden een onverwachte wending oplevert is vooral Barbara degene die voor een verrassing komt te staan. Het spel wordt ineens ingehaald door feiten die haar leven overhoop gooien en het spel is plotseling geen spel meer. Alles gaat in sneltreinvaart naar de ontknoping.

De onbekende 4e persoon - "ik" - verbeeldt de schrijver, de verhalenverteller, die de lezer meeneemt in zijn verhaal waarin hij vertelt wat Barbara, Rens en haar vriend -tevens zijn uitgever- in hun vakantie zeggen, denken, deden en doen. Hij verzint hun gedachten, boetseert hun karakters, neemt waar, noteert veronderstellingen, beoordeelt en voorziet zelfs wat er nog te gebeuren staat. Heel spaarzaam laat hij iets over zichzelf los. Langzaam bouwt het verhaal zelf de spanning op.

Een klein en relatief simpel gegeven is op aansprekende manier verwerkt tot een aardig en vermakelijk verhaal. Ingrediënten van een thriller, maar kan ook gezien worden als een roman met een spannende twist. Het lijkt qua schrijfstijl en vorm een beetje op een opstel, heel apart, maar dit geeft het boek de vreemde, andersoortige vorm en een inhoud die als mozaïekstukken nergens helemaal lijnrecht aansluiten maar via alle rafelranden toch een volledig geheel vormen. Er zitten jammer genoeg wel een paar gaatjes in het plot, maar het is zeker een lekker leesbaar tussendoortje.