De tijd zal het leren is het eerste boek van De Clifton-kronieken, een ambitieuze serie die uit zeven delen zal bestaan. Deze familiekroniek vertelt het verhaal van twee families en hun volgende generaties. Begin 2015 verscheen reeds het vijfde deel in het Engels. Volgens Meulenhoff Boekerij verschijnt boek twee waarschijnlijk in het Nederlands in het voorjaar van 2016.

Jeffrey Archer (Londen, 1940) is een voormalig politicus en reeds jarenlang een bestsellerauteur. Even enkele indrukwekkende cijfers: ruim 270 miljoen boeken verkocht in 97 landen, gepubliceerd in meer dan 37 talen. Reeds op 29-jarige leeftijd had hij zitting in het Britse Lagerhuis. Hij verloor al zijn geld na een foutieve investering en besloot dan maar uit noodzaak geld te willen verdienen als schrijver en begon aan zijn eerste roman Not a Penny More, Not a Penny Less. Jaren later werd hij van meineed beschuldigd, waardoor hij twee jaar in de cel verbleef. Archer vocht na zijn vrijlating moedig terug en ging opnieuw verder met schrijven.

In 1920 begint het epische levensverhaal van Harry Clifton. Hij is de zoon van een havenarbeider in Bristol, maar heeft zijn vader nooit gekend. Logisch dat Harry lijkt voorbestemd om in de voetsporen te treden van zijn vader zaliger en in de dokken te werken. Wanneer echter wordt ontdekt dat deze jonge kerel over een bijzonder zangtalent beschikt, neemt zijn leven een totaal andere wending en komt hij terecht in een exclusieve jongensschool. Als volwassen man komt hij er eindelijk achter hoe zijn vader werkelijk aan zijn einde is gekomen. Deze waarheid leidt Harry dan weer naar een andere belangrijke vraag: was Arthur Clifton wel zijn echte vader? Dit eerste deel brengt je vanaf de verwoestingen van de Eerste Wereldoorlog tot aan het begin van de hel van de Tweede Wereldoorlog. Jeffrey Archer voert je van de havendokken in Engeland naar de bruisende straten van New York in 1940.

Harry Clifton, de protagonist, is afkomstig uit een lagere arbeidersklasse, hij tracht door zijn schoolopleiding hogerop te klimmen. Dit is het begin van een familiekroniek over macht, verraad, ambities en zelfs bittere haat. Zoals alleen maar de onovertroffen maestro onder de vertellers kan weergeven, verhaalt Jeffrey Archer over een web vol intriges. Kleurrijke karakters kruisen het pad van de geboeide lezers. Na een eerder trage start versnelt het verhaal en bereikt het boek de gewenste kruissnelheid. Wat volgt is een boeiende roman, echter niet voorzien van een 'wow-factor'. Deze kroniek wordt vanuit diverse oogpunten en door de ogen van verschillende karakters weergegeven.

Jeffrey Archer neemt je moeiteloos mee op een reis die na zeven delen een periode van honderd jaar zal overbruggen. De tijd zal het leren is een verhaal met een hoog soapgehalte. Een boeiend boek met een voorspelbare finale en een abrupt einde: een cliffhanger dus, waarbij je reikhalzend uitkijkt naar het volgende deel. De auteur laat, gewiekst als hij is, de belangrijkste plotlijnen onopgelost. Archer laat zijn fans lekker aan hun lot over; ze moeten maar wachten totdat zijn volgende roman verschijnt. Zal deze serie ook succesvol zijn binnen ons taalgebied? Het antwoord hierop is eenvoudig: de tijd zal het leren!