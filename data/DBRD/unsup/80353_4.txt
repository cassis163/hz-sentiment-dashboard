Hex is op de eerste plaats voor liefhebbers van horror. Het psychologische effect van een constant aanwezige entiteit is geloofwaardig uitgewerkt via de uiteenlopende reacties van de personages op de uitzichtloze situatie. De zorgvuldig gekozen formulering houdt de vaart erin en roept onuitwisbare beelden op. Humor relativeert, zowel voor de gedupeerden als voor de lezer: “Sinds halfzes is ze in de Vondelstraat, bij mevrouw Tielrode in de kelder. Het schijnt er nogal volgepakt te staan met meubels. Ze zag haar pas toen ze een blik maïs wilde pakken. Ze staat klem tussen een massagestoel en een strijkplank”. Afhankelijk van de voorkeur van de lezer is het weerzinwekkende einde een anticlimax, of de kers op de taart.