‘Hof van doorns en rozen’ is een mooi boek, geschreven door Sarah J. Maas, dat het verhaal van de 19-jarige Feyre vertelt die door het neerschieten van een wolf in het bos een grote fout begaan is.

Dit verhaal werd mij zo ontzettend vaak aangeraden. Ik moest het wel lezen. Het boek werd haast de hemel in geprezen, daarom verwachtte ik er heel veel van. Ik wist nog helemaal niks over het verhaal, ik dacht dat het boek, aan de cover gezien, heel spannend zou worden.

Spannend werd het weldegelijk, alleen duurde het een beetje lang voordat die spanning echt kwam. Het boek wordt vergeleken met een startende motor en ik kan mij daar absoluut in vinden. De eerste 200 bladzijden werden in slakkentempo verteld. Ik raakte echter niet verveeld. Elk hoofdstuk pakte mij wel en voegde iets toe aan het verhaal. Een onbeantwoorde vraag, iets mysterieus, ik moest wel doorlezen!

De wereld werd op zo’n mooie manier weergegeven. Het was zo beeldend geschreven, zo mooi. Alles leek wel te mooi om waar te zijn.

En ja hoor, daar kwam hij, de plot twist! Die had ik niet verwacht! Ik heb bij meerdere momenten met mijn mond open naar de bladzijden gestaard. Wat?! Hoe dan? Het verhaal zit briljant in elkaar, ik zou het bijna 5 sterren gegeven hebben.. als het niet zo erg op de romantiek gebaseerd was.

Hof van doorns en rozen een romantisch boek? Nee joh, dacht ik, dit boek gaat over een powervrouw die geen mannen nodig heeft! Maar ik had het mis. Ik had niet verwacht dat het zo romantisch was, bij sommige scènes dacht ik, pfoe, is dit wel een Young Adult of is dit niet stiekem een New Adult? Tranen die opgelikt worden, handen die op de dijen gelegd worden, op de borsten. Harder, sneller?... Ik kreeg het er heet van. .

Ik heb nog nooit een echt romantisch boek gelezen, behalve de Twilight reeks. Daar deed dit boek mij een beetje aan denken. Daar is het verhaal ook erg gebaseerd op Bella’s liefdesgedachten, die uiteindelijk motieven vormden voor haar acties. Dat is in dit boek ook het geval, alles is door de liefde gedreven. Zonder de liefde was er geen grondslag geweest voor de acties in het boek.

Bovendien lijkt dit boek op een hertelling van Belle en het Beest. Tja, romantiek kun je dan zeker wel verwachten. Maar ben ik er fan van? Hmm, ik snap dat romantiek in dit boek gebruikt is en dat het niet weggelaten kon worden, maar ik ben er niet fan van.

Ach, met of zonder romantiek, de personages blijven sterk. Ze hebben allen een reden waarom zij op een bepaalde wijze reageren en ik vind het heel mooi dat de historie daarvan op en top in dit verhaal verwerkt is.

De historie en de opbouw van het land boeide mij ontzettend. Ik vond het dan ook mooi meegenomen dat er mooie kaart van het land in het boek stond. Dat was een goede zet om de lezer echt te betrekken. De setting was perfect.

Ik heb het boek in drie dagen tijd uitgelezen. Dat is heel snel voor mijn doen. Ik zal het zeker aan anderen aanraden. Niet zo snel aan jongens, die lijken mij niet zo in romantiek geïnteresseerd, maar ik denk dat de meiden dit boek geweldig gaan vinden. Ik kan niet wachten om het volgende deel te lezen.

‘Hof van doorns en rozen’ krijgt een 7,5 van mij.