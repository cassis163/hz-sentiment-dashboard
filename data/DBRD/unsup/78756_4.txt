Carta is al weer het achtste deel van de Rani Diaz thriller-serie, geschreven voor Sterre Carron. De thrillers van Sterre kenmerken zich door snelheid, toegankelijkheid, sympathieke hoofdpersonages en veel spanning. Na het verschijnen van de eerste delen heeft de auteur al snel een grote schare fans gekregen, die elke keer weer met smart op een nieuw deel wachten en als het nieuwste deel verschenen is, is het altijd weer een groot feest deze op te pakken.

In Carta krijgen we te maken met een zelfmoord. Althans, zo lijkt het in eerste instantie, maar na wat verder onderzoek blijkt het te gaan om een moord. De dader heeft een speelkaart achtergelaten maar de Mechelse recherche heeft geen flauw idee wat de dader hiermee wil duidelijk maken. Ook de cijfercombinatie op de speelkaart zorgt alsnog voor een groot raadsel. Kort hierna valt er een tweede slachtoffer. Voor Rani en haar team een reden om haast te gaan maken met het vinden van de dader en het raadsel van de speelkaarten op te lossen.

Bij elk nieuw deel vraag ik me af, hoe verzint de auteur het toch allemaal? Elke keer weer weet ze een fantastisch verhaal neer te zetten, en de een is nog gruwelijker dan de ander. In Carta is het meer de psychologie achter de daden die mij bezig hield. Wie is de moordenaar en wat is de reden? Wat is er in het verleden gebeurd dat hij deze mensen zo gruwelijk wil straffen? Kiest hij zijn slachtoffers bewust uit of is het gewoon voor de fun dat hij deze moorden pleegt?

Ook in Carta wordt Rani haar privé-leven niet vergeten. Hoewel ze in dit boek weinig tijd heeft om zich te bekommeren om haar privé-leven, laat staan dat ze tijd kan maken voor haar partner en haar gezin. Dit wordt haar niet altijd in dank afgenomen, en de strubbelingen worden breed uitgemeten. Rani kan heel opstandig zijn en goede raad is niet altijd aan haar besteedt. Als vaste lezer is dit personage mij goed bekend en ik heb soms best wat medelijden met haar partner. Rani is geen makkelijke vrouw om mee te leven, vooral niet omdat ze intens opgaat in haar werk. Gelukkig is haar partner Frederik vaak het verstandigste en komen ze er meestal wel weer uit.

De dader heeft zijn eigen verhaallijn en zijn gedachten zijn behoorlijk beangstigend. Vooral omdat er maar niet achter te komen is wat zijn beweegredenen zijn en wie hij is. Als er wat meer duidelijkheid wordt gegeven komen er vermoedens, maar het duurt nog geruime tijd voordat we weten of de vermoedens juist zijn. Het lijkt erop dat hij een aantal mensen het een en ander kwalijk neemt en dat hij ze wil straffen.

Een verhaal dat geen enkel moment stil staat en voortdurend in ontwikkeling is. De krachtige schrijfstijl van Sterre is meeslepend en ook dit deel was weer moeilijk weg te leggen. Veel spanning en psychologie gecombineerd met het wel en wee van de hoofdpersonages, personages die inmiddels een deel van mijn leven zijn geworden. Sterre is er wederom in geslaagd om met Carta een heerlijke, spannende thriller neer te zetten, een thriller die je in een ruk uit moet lezen. En nu maar weer wachten op het volgende deel…