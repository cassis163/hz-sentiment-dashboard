De internationale bestsellerauteur Alex Kava werd op Crimezone.nl met recht de ontdekking van het jaar genoemd. Met als doel ook het hart van de Nederlandse thrillerliefhebber te veroveren zullen er dit jaar (2012) zeven titels in de Maggie ODell-reeks opnieuw uitgegeven worden door uitgeverij Harlequin.

Een paar maanden nadat Ronald Jeffreys, een bekende seriemoordenaar geëxecuteerd is wordt het gruwelijk verminkte lichaam van de als vermist opgegeven, tienjarige Danny Alvarez gevonden. Vreemd genoeg komen zijn verwondingen overeen met het handelsmerk van Ronald Jeffreys.
FBI-agent Maggie ODell wordt ingeschakeld om de moordzaak te onderzoeken. Is er een copycat actief of is Ronald Jeffreys ten onrechte terechtgesteld? Als ze een tweede lichaampje vinden en er weer een jongetje wordt vermist begint de tijd te dringen.

Na het lezen van de pakkende proloog wilde ik nog maar één ding en dat was direct op zoek naar antwoorden. De hoofdpersonages zijn bijzonder goed neergezet en echt, je leeft hierdoor gemakkelijk met ze mee. Toch moest ik eerlijk gezegd wel even wennen aan het verhaal want in eerste instantie dacht ik meer een liefdesromannetje in handen te hebben dan een spannende thriller. Gelukkig overheerste uiteindelijk wel het thrillergehalte waardoor ik toch genoten heb van het boek. Alex Kava heeft een prettige vlotte en gemakkelijke schrijfstijl en de plot zit goed in elkaar. In een mum van tijd heb je Duister kwaad uit en dan nog smaakt het naar meer. De epiloog beloofd alvast veel goeds voor het volgende deel in de reeks dus daar kijk ik zeker naar uit.