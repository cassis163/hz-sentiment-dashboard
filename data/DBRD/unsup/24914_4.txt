Deze tweede vertaalde van Frode Granhus mag er helemaal wezen.
Hij weet de sfeer van het leven in een dorpsgemeenschap en het ruige en woeste landschap heel erg goed te treffen. Je zou bijna een jas gaan aandoen tijdens het lezen, alsof je er middenin zit. Meeleven met de personages is ook geen enkel probleem. Granhus heeft niet veel pagina's nodig om dit alles juist te verwoorden, en dit is een kunst op zijn eigen. Je zit helemaal in het verhaal.
Ook de plot is zeer kunstig in elkaar gedraaid. De auteur heeft het zich anders niet gemakkelijk gemaakt. Regelmatig nieuwe en verrassende plotwendingen en er zijn nog enkele andere verhaallijnen. Doordat hij het verhaal vertelt vanuit verschillende gezichtspunten krijgt de lezer een goed beeld van wat er gebeurt en gebeurde. De misdaad die aanleiding is tot het onderzoek is immers al vijftig jaar oud. Maar in het heden ten dage gebeuren er ook dingen die het daglicht niet kunnen zien. En hoe zit dit dan in elkaar, zoals gezegd een knap geconstrueerde plot. De auteur wekt bij de lezer zowel kwaadheid als ontroering op, ze strijden zelfs soms om de voorrang omdat je niet weet hoe het nu zit. Sommige lezers zagen bepaalde dingen misschien wel aankomen maar ondergetekende dus niet.
En dan was het ook nog eens super spannend aan het einde. Je ogen konden niet snel genoeg gaan om het te lezen.
Een dikke vier sterren voor deze Noorse Stormnacht.