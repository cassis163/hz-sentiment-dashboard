Met een aanbeveling van John Green op de cover, die met Een weeffout in onze sterren (The fault in our stars, ook verfilmd) een megabeststeller schreef, kan het al bijna niet meer mis gaan. Green zegt dat hij tot over zijn oren verliefd is op dit boek: Eleanor & Park van Rainbow Rowell. Sinds het boek in 2013 verscheen, heeft het verschillende prijzen gewonnen en is het door veel lezers in het hart gesloten.

Afwijkend uiterlijk
Eleanor & Park speelt zich af in een Amerikaans dorp in 1986. Het gaat over een meisje en een jongen die naast elkaar zitten in de schoolbus. Eleanor is ‘de nieuwe’. Ze heeft rood, krullend haar, is wat gezet en draagt maffe kleren. Park is een jongen met een Koreaanse moeder en een Amerikaanse vader. Hij hoort niet bij de populaire jongens, maar wordt ook weer niet heel erg gepest, ondanks zijn afwijkende uiterlijk.

Geen geld voor een tandenborstel
Tussen de twee ontstaat langzaamaan een band. Het begint ermee dat Eleanor over de schouder van Park meeleest in zijn stripboeken. Park leent enkele exemplaren aan haar uit. Ook laat hij haar naar muziek luisteren die hij mooi vindt: The Smiths, Joy Division, U2 en The Cure. (Op Spotify heeft schrijfster Rainbow Rowell een playlist aangemaakt die hoort bij dit boek!)
Eleanor put troost uit de momenten met Park. Ze heeft een behoorlijk nare thuissituatie, met stiefvader Richie die haar moeder slaat. Haar slaapkamer deelt ze met drie broertjes en een zusje. De kinderen worden altijd maar de straat opgestuurd om Richie niet tot last te zijn. Het gezin moet de eindjes aan elkaar knopen. Er is nauwelijks genoeg te eten. Er is niet eens geld voor tandenborstels.

Lees verder op mijn site