Je ziet meteen aan de cover dat de persoon niet wil dat je haar echt kent, je haar vindt, ze blijft liever in de schaduw van het leven staan. Je wilt dan ook weten wat haar verhaal is, waarom ze liever in de schaduw blijft staan.

Meteen bij het eerste krantebericht word je nieuwsgierig naar wat er mogelijk gebeurd kan zijn. Eenmaal aan het verhaal begonnen, is het lastig om het boek weg te leggen omdat je alleen maar verder wilt lezen. Je wilt weten hoe het verder gaat, hoe het af gaat lopen.
Langzaam aan kom je er achter wat er werkelijk met Tessa is gebeurd, welke identiteiten ze steeds aan neemt, hoe haar leven loopt, wie ze echt is, waarom er overal waar Tessa komt doden vallen en hoe die zijn overleden. Op een gegeven moment krijg je wel een idee, maar kan je het niet geloven en denk je alleen maar dat het allemaal toeval is. Door middel van geregelde flashbacks kom je steeds meer te weten over wat Tessa in het verleden is overkomen.
Het plot is een complete verrassing en tegelijkertijd ijzersterk. Het is een plot die je niet verwacht, die je niet ziet aankomen.

Het boek is op een vlotte, beeldende, aangrijpende manier geschreven. Het is een verhaal dat je bij de strot grijpt. Je krijgt te doen met bepaalde personen, terwijl je andere personen alleen maar kan gaan haten. Je hoopt dat wat de hoofdpersoon is overkomen, niemand zal overkomen omdat het te gruwelijk voor woorden is.

Mochten ouders van jonge kinderen dit boek hebben gelezen, dan kan ik me voorstellen dat ze hun dochter een tijd lang extra in de gaten houden, dat ze zorgen dat haar mobiel is opgeladen en dat ze in ieder geval genoeg op haar SIM-kaart heeft staan, dat ze bij nood haar ouders kan alarmeren. Ook al is het verhaal niet echt gebeurd en weten ze dat ook wel.

Kortom, het boek is een echte aanrader, zeker als je van thrillers houdt.