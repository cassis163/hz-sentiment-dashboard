Zelf is ze eveneens vertrokken, uit haar thuisland Nederland. In 2015 emigreert ze naar de zonnige en zalige Algarve in Portugal, samen met haar partner Jan. Het is aldus enigszins logisch dat Marelle Boersma (1957) is gestart met Ik vertrek, een nieuwe serie spannende boeken. Na Chateau de Provence gaat dit keer de vluchtroute naar Ciao Sicilia; het tweede losstaande deel uit de reeks. Boersma is een bezige bij: ze is uiteraard auteur, tevens organiseert ze schrijfvakanties en begeleidt eveneens als docent thrillerauteurs in wording.
Officieel heet de jonge vrouw Anne-Sophie van Maanen. Meestal is Anne haar dagelijkse roepnaam. Ze werkt als chocolatier en is gehuwd met Benny, een agressieve misdadiger die zijn vrouw niet echt liefdevol behandelt. Tot ze haar leefwereld volledig op zijn kop zet. Anne vlucht weg – op een bijzondere manier toch wel - naar Sicilië. In Modica, stad van de chocolade, wijzigt ze haar naam in Sofia Lunedino. Zal ze ginds een nieuw bestaan kunnen opbouwen en definitief haar verleden achter zich laten? Vergeet het maar! Het geweld ligt steeds op de loer, daar op het Italiaanse eiland. De maffia is overal aanwezig.
Tot ziens Nederland! Ciao Sicilia! Vanaf de eerste zinnen proef je nog geen chocolade, maar de mysterieuze spanning die in de lucht hangt. Het eerste conflict laat niet lang op zich wachten; het tempo versnelt. Marelle Boersma zet een erg toegankelijke stijl en taal neer, waarbij ze niet nalaat hier en daar te strooien met beeldige zinnen. Je beeldt jezelf in dat je onder de warme Siciliaanse zon rondslentert op het eiland. Tijdens het lezen geniet je steeds meer van de ultieme smaak van de lokale lekkernij die Modica-chocola heet. Verbinding krijg je met het hoofdpersonage; meer dan je lief is. Het karakter van Anne-Sophie wordt immers in ruime mate uitgediept.

Het verhaal bestaat uit een aantrekkelijke mix van een diep menselijke roman, een reisverhaal en een keiharde thriller. Met een ietwat voorspelbare apotheose toch wel. Geen moment vergeet de schrijfster haar vrouwelijke lezers en bewonderaars uit het oog. Voor dit publiek doet ze het grotendeels, niet? Als een bedreven thrillerauteur weet Marelle Boersma perfect hoe ze je constant moet aanzetten tot verder lezen. De 76 korte hoofdstukken dwingen je door te gaan tot en met de epiloog.

Grazie mille, signora Boersma! Waarheen gaat de volgende reis, in deel drie van Ik vertrek?