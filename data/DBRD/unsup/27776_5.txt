Tijdens vakantie in Noord-Ierland heb ik 'De eenzamen' gelezen. Het verhaal zou zich probleemloos afgespeeld kunnen hebben in dit gebied vol rotsen, kliffen en mysteries, de onheilspellende sfeer in het boek sluit er naadloos op aan. De omgeving heeft ongetwijfeld een positief effect op mijn leesplezier gehad, maar ook thuis zou ik enorm van 'De eenzamen' genoten hebben.

Håkan Nesser op zijn best: tergend traag, vol onderhuidse spanning en met buitengewoon gedetailleerde karakterbeschrijvingen. Als lezer kruip je als het ware ín de hoofdpersonages, wier gedachtegangen afwisselend beangstigend en filosofisch zijn. Een prachtig en tegelijkertijd triest verhaal over menselijke deugden en tekortkomingen, een wonderschone compositie van een uitzonderlijk goed auteur!