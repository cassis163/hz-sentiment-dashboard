Ik was al immens overtuigd door de schrijfkunsten van Benjamin Alire Sáenz toen ik Aristoteles en Dante Ontdekken de Geheimen van het Universum had gelezen, want dat was echt een prachtig boek. Maar dit boek heeft me nóg meer overtuigd.

In De Onverklaarbare Logica van Mijn Leven volgen we Sal - Sally, Salvie of gewoon Salvador - Silva, een zeventienjarige jongen die worstelt met zijn identiteit. Als een geadopteerd kind van een homoseksuele vader krijgt hij vaak veel te verduren. Wanneer iemand zijn vader dan ook een 'flikker' noemt, krijgt hij een waas voor zijn ogen en slaat hij zonder na te denken. Sal is een realistisch en mooi personage. Hij heeft veel verlies meegemaakt en is niet bang om zijn emoties te tonen - net zoals zijn vader - en heeft soms wat moeite met het idee dat hij Mexicaans is, of toch niet. Hij worstelt met zijn identiteit en dat is ontzettend echt geportretteerd.

Maar wat het hart van dit boek vormt zijn de relaties tussen alle personages. Elk personage voelt levensecht aan - en dat brengt ook vele emoties teweeg. Het lijkt alsof niets Sam - de beste vriendin van Sal - raakt, maar stiekem is ze best wel gevoelig. Fito is een gevoelige jongen die vaak te negatief naar de wereld kijkt. Vincento is een liefhebbende vader die moeite heeft om voor zichzelf te kiezen. En Mima is een fantastische oma die alles over heeft voor haar kinderen en kleinkinderen. De connecties tussen al deze personages zijn tastbaar; je voelt de liefde, de frustratie en het verdriet. Elk verlies in dit boek - ik zal niets spoilen - voelt daarom ook schrijnend.

Dit boek behandelt veel thema's, waaronder dus verlies en liefde, maar ook thema's als identiteit, seksualiteit, seksisme en ras. Het is een beladen boek, maar zo voelt het helemaal niet. Het is een vlot boek, een boek dat lekker wegleest en waar je heerlijk in kunt verdwalen, ondanks de soms zware thema's die het bespreekt.

Kortom: De Onverklaarbare Logica van Mijn Leven is een must-read. Het is een fantastisch verhaal over de tastbare connecties tussen de mensen om ons heen. Een verhaal over het vinden van jezelf, wat helemaal niet gemakkelijk is. Maar bovenal is het een verhaal over liefde.