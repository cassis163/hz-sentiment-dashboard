‘Moordtocht’ speelt zich af in Californië. De hoofdrol is weggelegd voor de Nederlandse Chay. Nadat Chay meent dat haar man haar heeft bedrogen verlaat ze hem en strijkt neer in Salley; de plaats waar –Missy- de vrouw waar haar man haar mee heeft bedrogen, schijnt te wonen. Feitelijk wil ze alleen zien wie deze vrouw is en wil ze vooral weg. Wég van Nick..
Een vlucht, die begint als een reis naar het onbekende, wordt al snel een beproeving waarin bedreiging, ontvoering en zelfs moord niet geschuwd worden.

“Misschien zou ik hier in Salley de inspiratie vinden om eindelijk te gaan schrijven aan mijn boek. Ik was er drie jaar geleden aan begonnen, als een soort therapie. De inspiratie was echter opgedroogd voor ik een letter op papier had gekregen.”

Voor mij is ‘Moordtocht’ een kennismaking met het werk van auteur Wilma Wuite en ik moet zeggen, het bleek een uiterst aangename kennismaking. ‘Moordtocht’ kent een fijne opbouw en prima uitgewerkte personages. Niet alleen de verhaalconstructie, maar ook de spanningsopbouw heeft Wuite knap opgebouwd en uitgewerkt. Daar waar het verhaal in rustig vaarwater begint, bouwt de auteur de spanning allengs meer op tot de spanning volledig los gaat.

“Ze zaten een hele tijd stilzwijgend bij elkaar. Davids gedachten gingen terug naar die desastreuze avond. De housewarming party van zijn broer en schoonzus, waar hij met zijn ouders en met Matt naartoe gegaan was.”

‘Moordtocht’ kent verschillende verhaallijnen en een groot aantal personages. In het laatste deel van het boek laat Wijte op kunstige wijze alle verhaallijnen bijeen komen. Ze ontwart de kluwen en legt langzaam maar zeker voor de lezer bloot welke rol alle personages in eerder gebeurtenissen hebben gespeeld. Op deze wijze neemt de auteur haar lezers mee richting een knap geregisseerd en verrassend plot.

“Al snel vertraagde hij echter. Het was aardedonker op het pad en het struikgewas werd dichter en dichter. Zo nu en dan ving ik een glimp op van de maan tussen de bomen. David had een kleine zaklantaarn bij zich waarmee hij niet meer dan een halve meter voor zich uitscheen. Hoe hij in vredesnaam de weg wist te vinden was me een raadsel, maar ik begreep opeens dat zijn opmerking over zijn spoorzoekerstalenten geen grapje was geweest.”

De schrijfstijl van deze auteur heeft mij overigens ook aangenaam verrast. Vlot en met zeer natuurlijke dialogen. Ik ga een volgend boek van Wijte zeker lezen! Wel adviseer ik de auteur bij een volgende druk of volgend boek een kritische redacteur in de arm te nemen. Ik kwam zo hier en daar toch echt nog wel wat oneffenheden tegen en ‘Moordtocht’ verdient werkelijk beter.

De auteur
Wilma Wuite (1960) woont in Giethoorn. Haar debuutroman 'Geschopt' werd genomineerd voor de Brave New Books prijs 2014. Een gedeelde tweede plaats was het resultaat.

Uitvoering
Uitgever: Brave New Books
ISBN 9789402149593
Paperback, 387 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent en boekrecensent.
http://ht-c-communicatie.nl/