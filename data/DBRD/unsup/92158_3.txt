Toen ik aan dit boek begon had het de Libris-prijs 2016 al gewonnen, dus mijn verwachtingen waren hoog gespannen. Helaas kon dit boek toch niet aan die hoge verwachtingen voldoen. Ik vond de opzet origineel: het boek is vanuit Ted Hughes geschreven. En bij tijd en wijle had ik het idee dat ik ook echt zijn memoires aan het lezen was en werd ik even meegesleept. Maar over het algemeen stond de manier van schrijven mij tegen. Heel beschouwend, met veel mythologische metaforen en mij onbekende woorden. Ik heb het boek gelezen met woordenboek en Wikipedia bij de hand. Voordeel daarvan: mijn woordenschat is aanzienlijk uitgebreid en ook mijn kennis op het gebied van mythologie is vergroot, maar met die insteek lees ik geen romans. Ik heb dan ook langer dan gebruikelijk over de 164 (e-book) bladzijden gedaan, daar ik veel passages nog eens overlas. Meer dan drie sterren kan ik helaas niet geven voor deze prijswinnaar.