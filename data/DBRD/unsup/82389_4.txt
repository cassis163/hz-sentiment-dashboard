'Operatie Hanokmin' is het debuut van Ronnie Rokebrand, die voornamelijk gekend is van reisboeken, en dat merk je wel in dit, niet geheel fictief, verhaal.
Wat ik daarmee wil zeggen is dat je ziet dat de auteur heel veel weet van zijn omgeving. De plaatsen waar de personages terechtkomen zijn zeer duidelijk omschreven. Het voelt aan alsof je er werkelijk bent en dat is zeker een pluspunt. Al moet ik natuurlijk ook meteen vermelden dat je tegen een stootje moet kunnen. De auteur schuwt de gruwelijkheden niet!
Daarnaast is het zo dat de schrijver in het begin duidelijk nog moet groeien, want Mike, het hoofdpersonage, is in mijn ogen soms wat dom of ongeloofwaardig voor een bereisde journalist. Toch slaagt Ronnie Rokebrand er in om zijn personages naargelang het verhaal vordert dynamisch(er) te maken zodat ze echter overkomen waardoor je met ze gaat meeleven. Alweer een zeer sterk punt voor een debuut auteur!
Echt veel meer negatieve dingen kan ik niet opnoemen. Het is een dijk van een eersteling in mijn ogen.
Goeie schrijfstijl en afwisseling tussen uitleg en actie zorgen er voor dat je vlot doorleest. Alles zit goed in elkaar, waaruit blijkt dat de schrijver tijd heeft besteed aan research naar oa. wapens, opleidingskampen,.... Ook de spanning en de gruwel, die helaas echt geweest is, zijn realistisch weergegeven. Sommige mensen zullen het boek daarom misschien te mannelijk en grimmig vinden, maar ik vind het een top actiethriller.
Echt een van de beste debuten die ik ooit al gelezen heb. Ik hoop dan ook dat Ronnie er nog veel mag schrijven. Ik kijk er alvast naar uit!