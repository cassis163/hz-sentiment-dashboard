Bij het openen van mijn postpakketje was het eerste dat me opviel de mooi grijsblauwe cover met een titel in een speels lettertype. Dit sprak me onmiddellijk aan. Na nader onderzoek heb ik me op de bank geïnstalleerd om deze hardcover nader te onderzoeken.

De rijke wereld van kloosterkruiden wordt ingeleid met een beetje geschiedenis over het onstaan van kruidentuinen.
Het boek is opgedeeld in 4 seizoenen met mooie, serene foto’s van kruiden, bloemen en kloostertuinen.
Ieder jaargetijde wordt voorafgegaan door een passend gedicht.
Data worden gehanteerd om een heilige voor te stellen die gekoppeld wordt aan een kruid.
Niet alleen worden kruiden ontleed, maar er wordt ook tekst en vormgeving gewijd aan de tuinen zelf, afgewisseld door recepten.

En zulk een mooi gestileerd boek vraagt niet alleen om ontdekt en gelezen te worden, maar nodigt je ook uit om de recepten uit te proberen.

Voor mij is dit boek een fantastische aanwinst omdat ik zelf allerlei kruiden kweek. Niets lekkerder dan tijdens het koken snel naar buiten te lopen en een handvol verse kruiden te plukken om in je gerechten te verwerken.

Als laatste hoofdstuk krijg je een mooi overzicht van kruidentuinen in zowel Nederland als Vlaanderen voorgeschoteld waarbij dit mooie boek afgesloten wordt met een register op kruiden – met recept – en een literatuurlijst.
Helemaal achterin zijn er twee pagina’s voorbehouden voor persoonlijke aantekeningen.

Ben je verzot op heerlijke geuren van zelfgekweekte kruiden, mag dit boek zeker niet in je kast ontbreken.