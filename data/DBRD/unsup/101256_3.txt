Ruth Rendell schreef King Solomons Carpet al in 1991 en in 1992 is het onder de titel Het tapijt van koning Salomo in Nederland verschenen. Voor iedereen die het gemist heeft en zijn Rendell-verzameling compleet wil maken nu dus in pocketvorm opnieuw uitgebracht.
Motieven gaat over een oude school die bewoont wordt door een aantal, soms nogal eigenaardige, personen. Zo is daar Jarvis Stringer, wiens grootvader Ernest Jarvis de school ooit heeft laten bouwen. Jarvis, die dus opgescheept zit met de achternaam van zijn grootvader als voornaam, woont slechts enkele maanden per jaar in de school, die wegens een gebrek aan leerlingen is opgedoekt. De rest van zijn tijd spendeert hij aan het met metros rondreizen over de hele wereld. Hij schrijft er een boek over en delen uit dit boek worden in Motieven geciteerd. Aangezien Jarvis ruimte over heeft, neemt hij wat mensen in huis die nergens anders terecht kunnen. Zo is daar Tina met haar twee kinderen, die ook bij haar moeder zou mogen wonen maar dat niet ziet zitten. En Tom, de straatmuzikant met het grootse verleden. Zij krijgen gezelschap van Alice, die man en kind verlaat voor een studie aan het conservatorium, maar die eindigt in het gezelschap van Tom, en verder zijn er nog wat eigenaardige mannen waarvan Jarvis niet eens weet dat ze in de school wonen.
Al deze mensen worden door Ruth Rendell op de haar kenmerkende wijze beschreven terwijl ze hun levens heel knap met elkaar verweeft. Het is van belang om het eerste hoofdstuk goed te lezen, want dat bevat al aanknopingspunten voor de rest van het verhaal.
Jammer genoeg wordt het spannende deel van het verhaal nogal ondergesneeuwd door alle beschrijvingen. Er gebeurt wel veel, maar datgene waar het eigenlijk om gaat, de nachtmerrie waar het op het achterplat over gaat, moet je als een spaarzame krent in de pap zelf bij elkaar puzzelen.
Het geheel is daardoor helaas wat rommelig en laat geen echt diepe indruk achter. De sfeertekening van de Londense ondergrondse is prachtig en de achtergrondinformatie wordt goed gedoseerd gebracht maar een echte thriller wil het maar niet worden.