Dat je vriend de relatie uitmaakt met een brief en je zo alleen laat, dat je daarna op vakantie gaat en in de armen valt van de eerste de beste charmeur die je daarna ook laat vallen is een vrij pittig begin van dit verhaal. Ilona krijgt het zwaar te verduren en je merkt als lezer dat ze het best moeilijk heeft. Dat wordt mede onderbouwd omdat Saskia Schouten je ook meeneemt in de gedachtegangen van deze vrouw. Ze kan heel wisselend en soms impulsief reageren en dat doet ze vooral bij Boudewijn. Boudewijn is de zwager van haar beste vriendin en zwaar verliefd op Ilona. Hij doet er alles aan om haar voor zich te winnen met alleen maar goede bedoelingen. Ilona blijft hem echter afwijzen waardoor hij afstand neemt maar op dat moment voelt ze zich ineens tot hem aangetrokken. Ze draaien om elkaar heen, lijkt het wel.
Ondertussen komen ze elkaar steeds tegen in verschillende situaties en Ilona laat stukje bij beetje haar voornemen om nooit meer een man te vertrouwen los, de vraag is dan of ze dat op tijd laat zien aan diegene waar ze van houdt.

Naast dit verhaal brengt Saskia verschillende onderwerpen ter sprake, het meest centraal staat de werkvakantie in RoemeniÃ«, waar ze met elkaar de plaatselijke bevolking helpen maar het beleven van het geloof van jonge mensen vindtook een mooi plekje in dit verhaal.
Wat ook mooi naar voren kwam is dat er vriendinnen zijn die Ilona ondanks haar nukken niet laten vallen, die naar haar omkijken en ook durven te zeggen als ze vinden dat ze vervelend doet. Een goed voorbeeld van hoe vriendschappen kunnen zijn.
Dit is een boek waar je echt even voor gaat zitten, dat je soms na een boze bui van Ilona even aan de kant legt om later weer verder te lezen omdat je wilt weten hoe het afloopt.
Het gaat over vriendschappen, geloof, afwijzen en vertrouwen winnen. Onderwerpen die mij erg aanspraken en dat alles maakt dit een mooie vervolg op het vorige boek van Saskia.
Dit boek kun je prima lezen zonder dat je deel 1 gelezen hebt maar omdat ik van het eerste deel heel erg genoten heb raad ik je aan om beide boeken te lezen.