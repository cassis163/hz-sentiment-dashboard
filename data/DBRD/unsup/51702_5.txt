Dit is mijn eerste kennismaking met Drägan Duma en ik moet zeggen mij dit zeer goed bevallen is. Patty van Delft heeft een prachtige wereld geschapen waarin je kunt wegdromen. De manier van schrijven is geweldig en je kunt gewoon nauwelijks stoppen met lezen. Het is beeldend, af en toe grappig, aangrijpend, boeiend, kortom het verhaal laat je gewoonweg niet los.

Er zijn twee verhaallijnen: het heden en gebeurtenissen van acht jaar geleden. Deze verhaallijnen wisselen elkaar af. Deze manier van schrijven zorgt ervoor dat je aandacht goed bij het verhaal blijft. Ook worden op deze manier een aantal zaken duidelijk gemaakt, zoals bijvoorbeeld wat ervoor heeft gezorgd dat de drägan ervoor hebben gekozen om een verbond met de mensen (tweebeners) te smeden. Ik vond het zeer boeiend om te lezen hoe de samenwerking tussen de draken en de mensen tot stand is gekomen.

De personages zijn goed uitgewerkt en een aantal sluit je direct in je hart, zoals Dam (bewaker op Slot Silvervang), Trench (een Drägannymarai die mijn hart heeft gestolen) en uiteraard het hoofdpersonage zelf, Feniksa. Wat heeft de schrijfster een krachtig en sterk hoofdpersonage neergezet met Feniksa. Feniksa is een heerlijk personage, waar je wel van moet houden. Ze is eigenwijs, zegt wat ze denkt en is avontuurlijk. Je leeft met haar mee tijdens de avonturen die zij beleeft en de moeilijke keuzes die zij moet maken. Toen Feniksa kennis maakte met haar dräga was ik verkocht. Patty van Delft heeft de verbintenis tussen Feniksa en de dräga Danaleth zo mooi en ontroerend beschreven, je zou bijna zelf een dräga willen hebben.

Sinds de drägan zijn aangekomen op de wereld van Feniksa en een verbond met de mensen hebben gesloten om de vijandige Morbiden te verslaan, spreken de mensen net als de draken Buitenwerelds en wordt de Oorspronkelijke Taal nog maar weinig gebruikt. Achterin het boek bevindt zich een index. Daarin kun je (indien gewenst, ik vond het niet nodig) terugbladeren. Je vindt daar o.a. een lijst met de personages uit het verhaal, maar ook een verklarende woordenlijst met de vertalingen van Oorspronkelijke Taal naar Buitenwerelds. Het is echter niet noodzakelijk om deze vertaling op te zoeken, de schrijfster zorgt ervoor dat het direct duidelijk is wat er gezegd wordt en wel op zo'n manier dat dit het lezen niet belemmert.

Een onbreekbare band is dan wel het vierde boek in de serie, maar dit deel is goed los te lezen van de andere drie delen, die een trilogie vormen. Dit verhaal speelt zich 330 jaar voor de Drägan Duma trilogie af. Het is niet nodig om eerst de trilogie te hebben gelezen. Voor mij was dit boek de eerste kennismaking met Drägan Duma. Na het lezen van Een onbreekbare band ben ik heel benieuwd naar de eerste drie delen, die ik inmiddels heb gekocht en binnenkort ga lezen.

Patty van Delft is een fantastische schrijfster die je meeneemt in een geweldige en avontuurlijke wereld vol draken, magie, loyaliteit, liefde, vijandigheid, strijd, hoop en nog zoveel meer. Het lezen van dit boek was een ware belevenis en ik geef het dan ook graag 5 sterren.