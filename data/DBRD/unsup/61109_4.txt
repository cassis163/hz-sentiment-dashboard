Maanvloed is het vierde boek uit de veelgeprezen Brug der Getijden-serie van David Hair. Dat wil zeggen het vierde deel van deze serie in Nederland. Het is namelijk de vertaling van het tweede boek van de Engelse serie (Scarlet Tides - The Moontide Quartet book II). De vertaalde serie in Nederland verloopt dus niet volgens dezelfde indeling als de oorspronkelijke Engelstalige serie. Dit is allicht de reden dat het eerste deel in Nederland niet veel meer was dan een uitgebreide inleiding in de serie. Maar misschien ook wel de reden van de cliffhanger waarmee dit vierde deel afsluit, maar hierover later meer.

Ook in Maanvloed is een korte samenvatting van het voorafgaande opgenomen. Dit is zeer prettig voor de lezer, zeker omdat er meerdere verhaallijnen zijn. Door het lezen van de samenvatting is de lezer snel weer bij de actuele stand van zaken, ook van de verhaallijnen die pas in de latere hoofdstukken van Maanvloed weer opgepakt worden. Zeer sterk aan dit vierde boek is dat je in feite start midden in een verhaal. Het eerste hoofdstuk in Noros waar de Dorobons net de macht hebben overgenomen is pakkend, schokkend en maakt nieuwsgierig naar het vervolg. En dat lukt Hair knap bij alle verhaallijnen in zijn boek. Dit is ook direct de grote kracht van het verhaal dat Hair schrijft. Er is geen enkele verhaallijn die saai is en waar je je als lezer door heen moet worstelen. Er is een mooie mix van actie en intrige en ondanks het feit dat er eigenlijk geen sprake is van grote plotwendigen blijft het boek zo spannend dat je verder wilt lezen. Dit geldt zeker voor de hoofdstukken dat de hoofdpersonen ernstig onder druk komen te staan. Hair weet hierbij op overtuigende wijze de lezer de stuipen op het lijf te jagen met gruweldaden waar je - in onze gecultiveerde Westerse samenleving - zelf niet op zou komen. Ook prettig is dat de stijlfouten en slechte beeldspraken die in eerdere boeken storend aanwezig waren, in dit vierde deel nauwelijks voorkomen.

Daar waar onverwachte gebeurtenissen plaatsvinden in het verhaal heeft Hair er in eerdere boeken voor gezorgd dat ze logisch zijn en dat je het eigenlijk had kunnen zien aankomen. Daarmee toont hij aan dat het verhaal goed is uitgewerkt en dat schept verwachtingen voor het vervolg. De cliffhanger aan het eind van dit vierde deel is daar een prachtig voorbeeld van. Het vijfde deel wordt daardoor een onvermijdelijke mustread. David Hair zou zo aan de slag kunnen als scriptschrijver voor de wat betere series uit Hollywood.

Na een verder lovende recensie toch nog een klein punt van kritiek. Los van persoonlijke voorkeuren omtrent het lot van favoriete hoofdpersonen, is Hair hier wat voorspelbaar. Na de derde opeenvolgende miraculeuze redding van één van de hoofdpersonen is er enerzijds opluchting over zijn of haar lot, maar toch ook de mild knellende vraag of dit ook enorme geluk ook in boek vijf van de Brug der Getijden nog blijft aanhouden. Mocht dat zo zijn, dan zal dat overigens allicht weinig afdoen aan het leesplezier van deze verder erg geslaagde serie boeken!

Het vijfde deel van de serie verschijnt op 29 januari 2016 en zal De Goddeloze Oorlog heten.