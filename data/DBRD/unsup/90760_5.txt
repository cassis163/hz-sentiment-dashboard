Bi-polaire mensen zijn ‘gekkies’. Zwaarmoedig afgewisseld met waanzinnig. Het zijn patiënten die niet functioneren in de samenleving zonder medicatie of therapie.
Of toch niet?

In Karkas van Femke Schavemaker neemt ze je mee in het hoofd van Nora. Door rake observaties opgetekend in een duidelijke en bijna vloeibare toon komen als vanzelf de situaties tot leven. Je ziet de wereld door haar ogen en dan weet je het ook niet meer: is zij nou gek, of de wereld om haar heen?

Dit boek is een prachtig, intens inzicht in onze tijd en de dingen die we normaal vinden. Schavemaker zorgt ervoor dat je kunt lachen om in beton gegoten lelijkheid, dat je met haar mee de flat op wilt, en je herkent in de waanzin van het werkende, maar vaak, lege leven. Het boek draait het binnenste van de wereld even naar buiten.

En dan vraag ik me af: Wie is er nou precies gek? Ik vind Karkas geniaal.