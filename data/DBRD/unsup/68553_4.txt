Na het lezen van dit boek bleef ik achter met een grote grijns op mijn gezicht. Wat een heerlijk verfrissende schrijfstijl! Wat een geinig en intelligent plot, wat een interessante hoofdpersonen! Kortom: ik ben verkocht Margreet Hirs heeft nog twee andere boeken geschreven en die wil ik ook hebben.

Rood en groen is het verhaal van een ingewikkeld plot van professor doctor Frederick Tissingh, geniaal maar gestoord, om ´Otzi de Gletsjermummie´ in zijn bezit te krijgen. Die mummie is gevonden in Italië en ligt in het museum. Maar het is ook het verhaal van ene Willem, die onschuldige wandelaars langs de wijnboeren van Zuid Tirol sleurt. En het verhaal van een groep van die wandelaars, die wel heel verschillend van achtergrond zijn. Zo is er Mignon, succesvol advocate, die na een aanvaring met Bram, getatoeëerde macho, de groep verlaat en haar heil zoekt in een (bijna) verlaten berghut. Terwijl Bram kennis maakt met de lokale bevolking en denkt een geweldig zaakje te kunnen regelen. Speurder Niccolò Neonato, die de schuilnaam Albinoni heeft aangenomen, wordt echter op het spoor gezet van Tissingh door ene Sepp, portier van het museum.

Het klinkt allemaal ingewikkeld en dat is het bij tijd en wijle ook. Je moet er als lezer goed bijblijven. Dat is echter niet zo moeilijk want je wordt onmiddellijk gegrepen door de soms welhaast ontwapenende manier van schrijven van Hirs. Zelfs een klein zwijntje krijgt een rol naar later blijkt een belangrijke. Een heerlijk boek van onze eigen Nederlandse bodem, gekruid met een Italiaans laagje. Een smakelijke combinatie!