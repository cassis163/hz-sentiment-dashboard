Mensen die wel vaker recensies van me hebben gelezen, weten dat ik op een zoektocht ben naar goede YA van Hollandse (en Vlaamse) bodem. Op mijn zoektocht heb ik weer een nieuwe schrijfster gevonden die het dubbel en dwars verdient om gelezen te worden: Nienke Pool. Afgelopen week heb ik me uitstekend vermaakt met haar boek Falco en de gestolen Stympha's. Een fantasyverhaal voor de jonge YA-lezer (vanaf 13+). In het boek maak je kennis met hoofdpersoon Falco die op een queeste gaat om de Stymphalische vogels (Stympha's voor hun baasjes) te redden, die geroofd zijn. Hieronder zal ik jullie vertellen waarom je dit boek op je 'te lezen' lijstje zou moeten zetten ;).
Laat ik beginnen met de worldbuilding. Ik hou van het ontdekken van nieuwe werelden in boekvorm en ik vind het geweldig als die werelden goed neer zijn gezet en goed ontwikkeld zijn. In Falco en de gestolen Stympha's is de wereld fantastisch neergezet. Tien jaar geleden vond er een brand plaats in het Witte Huis van de president. In de vuurzee kwam de vrouw van de president om en raakte zijn dochter gewond. Falco wordt verantwoordelijk gehouden voor deze brand en zijn volk werd zwaar gestraft. Daarna werd de hoofdstad ook nog eens opgeschrikt door een Melt Down, waardoor vele mensen omkwamen, anderen ernstig verminkt raakten en de technologisch geavanceerde hoofdstad te kampen kreeg met ernstige tekorten van brandstoffen en voorraden. Aangezien de verhoudingen tussen de provincies en de hoofdstad toch al verstoord waren, geeft de president opdracht om deze benodigdheden uit de provincies te halen, desnoods onder dwang. Rondom deze intrigerende wereld wordt het verhaal van onze hoofdpersoon uitgesponnen.
De personages in dit boek zijn prachtig uitgewerkt en dragen het verhaal. Falco is een roekeloze en rebelse jongen die naar niets of niemand luistert en de meest ondoordachte plannen verzint als hij op een probleem stuit. Meer dan eens brengt hij zichzelf en anderen in gevaar, maar omdat hij zo sympathiek is, en meestal ook nogal blind wat betreft zijn eigen onbezonnenheid haha, komt hij toch vaak redelijk ongeschonden weg met zijn halsbrekende toeren. Zijn beste vriend Tycho daarentegen staat ferm met beide benen op de grond en overdenkt juist eerst alles. De twee zijn absolute tegenpolen waardoor ze juist zo goed bij elkaar passen. Behalve deze twee personages leert de lezer er nog veel meer kennen waaronder een stel prinsen en prinsessen, de dochter van de president, een aantal engelachtige wezens die Mallakken heten, en een volk van leeuwenmensen dat Alkeiden heet. Bovendien zijn er ook nog een aantal antagonisten die de spanning mooi opvoeren. Zo maakt de lezer kennis met de nietsontziende Generaal de Saga, die zelfs niet terugschrikt voor het gebruiken van kinderen voor dwangarbeid, met de Vogelheks, de tante van Falco die al jaren op wraak zint en met de grootste slechterik van allemaal, een zeer onverwachte tegenstander die zijn identiteit en plannen pas aan het eind van het verhaal onthult.
De spanning in dit verhaal is super goed gedoseerd. In het begin kijkt de lezer mee als de Generaal en de Vogelheks bezig zijn met het smeden en uitvoeren van hun plannen. In deze hoofdstukken worden heel subtiel hints gegeven naar belangrijke voorwerpen en gebeurtenissen later in het boek, iets wat ik zeer goed gedaan vond en erg leuk aangezien je als lezer iedere keer van die 'aha' momentjes hebt als onthult wordt wat die mysterieuze voorwerpen of gebeurtenissen nu eigenlijk waren. Van dit spannende begin wordt de lezer getransporteerd naar Falco en zijn belevenissen. Door de roekeloosheid die ik hierboven al noemde, verveel je je als lezer geen moment met de avonturen van dit heerlijk rebelse joch. Bovendien ga je ontzettend met hem meeleven door de manier waarop andere mensen van zijn volk Falco behandelen. Velen, waaronder zijn eigen vader, nemen het Falco kwalijk wat er in Concordia gebeurt en hebben een hekel aan zijn opstandigheid en onbezonnenheid. Ik had op meer dan één moment een brokje in mijn keel vanwege de onrechtvaardige manier waarop Falco behandeld wordt. Als lezer val je van het ene in het andere avontuur terwijl je met Falco en Tycho op reis gaat door Concordia. Meer dan eens verkeren de jongens in levensgevaar en er komt steeds meer op het spel te staan. Wat begint als een queeste om de geroofde Stympha's terug te halen, verandert al snel in een missie om heel Concordia te redden. En tijdens deze missie zal Falco erachter komen dat het verleden dat hij meende te kennen heel anders in elkaar blijkt te zitten dan hij dacht. Want misschien kwam er wel meer kijken bij die brand dan hij ooit heeft kunnen vermoeden. Misschien is Falco wel helemaal niet schuldig en was de vuurzee die het land verscheurde en meer dan één leven verwoestte wel onderdeel van een veel groter plan. Een plan dat Falco ten alle koste moet verijdelen, wil hij alles en iedereen waar hij van houdt, redden.
Behalve goede worldbuilding, toffe personages en een hele hoop spanning heeft dit boek ook nog eens allerlei emoties. Zo is vriendschap zeer belangrijk in het verhaal, maar ook liefde, vertrouwen, haat en woede staan centraal. Alle personages hebben bepaalde verlangens en wensen en doordat deze soms overeenkomen en andere keren botsen, ontstaat een prachtig verhaal met realistische en menselijke personages.
Kortom je wilt dit verhaal lezen omdat Falco een prachtige hoofdpersoon is die met zijn roekeloosheid alles op z'n kop zet, omdat de wereld in het verhaal origineel en goed uitgewerkt is en omdat spannende gebeurtenissen elkaar op blijven volgen en uiteindelijk uitmonden in een spetterende climax die je absoluut niet aan had zien komen!