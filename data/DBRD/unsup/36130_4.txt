Recensie “Galgenveld” van Isa Maron – Augustus 2014

Cover: vind ik een heel mooie cover en heeft ook iets duister. Ik geef deze cover 8 punten.

Beschrijving
Zestig kilometer. Een vlieg kan een kadaver vlak na de dood traceren op een afstand van zestig kilometer. Binnen de acht uur worden de eerste eitjes gelegd. Soms al meteen na het overlijden. Na vijftien uur ontstaan de eerste larven, die zich te goed doen aan het vlees van de dode.
“Galgenveld” is het 1e deel van wat een vierdelige thrillerserie moet worden.
Op een vroege ochtend om 5u00 krijgt Kyra Slagter een telefoontje van haar broer Jarno met de melding dat er een lijk aan een lantaarnpaal hangt aan de kade van het IJ in Amsterdam-Noord. Kyra die zeer geïnteresseerd is met alles wat met moorden en forensische wetenschap te maken heeft haast zich in allerijl naar de plaats delict. Daar aangekomen filmt ze en neemt ze alles in zich op wat ze ziet, het is dan ook voor haar de eerste keer dat ze in “het echt” op een plaats delict komt en ze wil er zoveel mogelijk over weten. Maud Mertens die het onderzoek leidt in deze zaak wil überhaupt niet dat Kyra zich gaat moeien met haar onderzoek. Koppig als ze is start Kyra op eigen houtje haar onderzoek waarbij ze niet schuwt om Maud en haar team voor de voeten te lopen. Ze zet dan ook alles op alles om meer te weten te komen over de moord met alle gevolgen van dien.
Ook al is het voor Kyra volop examenperiode, ze bijt vast in het onderzoek en niet alleen dit onderzoek, ook het onderzoek naar de verdwijning van haar zus Sarina die 4 jaren geleden plots is verdwenen.
In het begin voert Kyra haar eigen onderzoek maar op een gegeven moment is ze toch verplicht om Maud Mertens de info te geven die ze zo broodnodig heeft om de moorden te doen stoppen. Op die manier leert Maud ook het verleden kennen van Kyra en ook de reden waarom ze zo gebrand is op de forensische wetenschap.
Beredenering
Isa heeft een aangename schrijfstijl waardoor dit boek heel vlotjes te lezen is. Wat ik ook prettig vind is de achtergrond informatie die ze geeft van beroemde seriemoordenaars met hun modus operandi. Ook vind ik de passage van de vlieg heel leerrijk en zo worden er nog een paar andere dingen in vernoemd die te maken hebben met een lijk of met info van een bepaalde moordzaak. Als Vlaamse zijnde heb ik toch weer één woord onthouden dat erg grappig is en dat voorkomt in volgende zin: “Ze zal goede hardloopschoenen moeten kopen. En een sportbeha. Vast verstandiger dan bonkend en zwabberend je knieën en je tieten naar de “gallemiezen” rennen”.
Dit boek doet me enorm denken aan “Springvloed” van Cilla En Rolf Börjlind en met name de personages van Tom en Olivia. Die hebben zoals in dit boek ook zo’n gelijknamige relatie gehad met betrekking tot een moordonderzoek.
Aangezien dit een serie wordt kijk ik erg uit naar de komende delen en ik hoop dat het een mooie reeks zal worden en dat ze dezelfde trant voort zet.
Dit boek krijgt van mij 4 sterren