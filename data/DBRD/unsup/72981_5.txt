‘De laatste verhalenweefster’ van Marita Coppes kent Kate Baker als hoofdpersonage. Kate is advocate bij T-Petrol, de oliemaatschappij van haar vader in Guatemala. Wanneer Kate’s vader komt te overlijden wordt Kate geconfronteerd met het schokkende feit dat haar vader opdracht gaf voor de totale vernietiging van het Maya-dorp El Sede de Ixchel en al haar inwoners, enkel en alleen omdat het T-Petrol ten goede komt.

“Ik zie de ceiba opdoemen. De heupweefgetouwen bungelen in de wind. Lupe verschijnt naast me. Als door de bliksem getroffen stoppen de verhalenweefsters met hun bezigheden.”

In El Sede de Ixchel woonde een gehele generatie verhalenweefsters. Deze verhalenweefsters menen dat gebeurtenissen uit het verleden van invloed zijn op het heden. De dochters van de verhalenweefster volgden steevast hun moeder op en werden eveneens verhalenweefster. Een van de verhalenweefster, die omkomt bij de vernietiging van El Sede de Ixchel, is Calixta, Kate’s vroegere kindermeisje.

“En zo weefde ze en ik zat naast haar te duimen. Ging dit maar nooit voorbij dacht ik, zo met mijn niñera in de schaduw van de boom zitten, kijkend naar haar handen die een kleurenfeest toverden in een bundel van stokken en draden, de geuren opsnuiven van hars, van rozen.”

Een van de weinige overlevenden uit El Sede de Ixchel is Lupe. Lupe maakt zich zorgen over het feit dat de traditie van de verhalenweefsters na haar dood zal uitsterven. Wanneer Lupe en Kate elkaar ontmoeten moet er heel wat pijn verwerkt worden. Tenslotte is Kate de dochter van de man die verantwoordelijkheid is voor de vernietiging van El Sede de Ixchel en de dood van haar inwoners. Toch zien de twee vrouwen kans om tot elkaar te komen en zo kan het gebeuren dat het juist Kate is die de traditie voortzet.

Het is nauwelijks voorstelbaar dat ‘De laatste verhalenweefster’ een debuutroman is. Toch is deze roman het eerste boek van de hand van Marita Coppes. Met deze fijnzinnige roman weet Coppes haar visitekaartje echter stevig af te geven. Het boek is weliswaar een roman (fictie), maar bevat verschillende elementen uit de eigen familiegeschiedenis van deze auteur en wellicht heeft dat er mee te maken dat het verhaal zo intens dichtbij voelt. De emoties en de strijd van de diverse personages zijn zó invoelbaar, het kan niet anders dan dat daar een grote vorm van betrokkenheid aan te pas is gekomen.

“Nu ik doorheb dat jouw vader en de mijne op nietsontziende wijze hun geheimen beschermden voel ik me nog meer gesterkt om mijn plan uit te voeren. Het is tijd om de waarheid over T-Petrol naar buiten te brengen.”

Op subtiele wijze heeft Coppes een boodschap in haar boek verborgen en de actuele problematiek rond de oliewinning in de jungle aan de kaak gesteld. Niet op belerende wijze, maar wel op een manier die menigeen, die zich daar wellicht nog niet al te zeer in heeft verdiept, de ogen zal openen.

Naast deze betrokkenheid en het grote inlevingsvermogen dat Coppes aan de dag legt, heeft de auteur een bijzonder fijne schrijfstijl. Haar dialogen zijn volkomen naturel en geloofwaardig en haar beschrijvingen beeldend. Tja en dan is het ook nog eens een verhaal met een spanningsboog die zo nu en dan behoorlijk gespannen staat.

Over de auteur
Marita Coppes (Cali, 1974) woonde als kind in Colombia en maakte later reizen naar Zuid-Amerika, waar ze van dichtbij meemaakte wat oliewinning in de jungle aanricht. Ze is coach en docent aan de Nationale Vertelschool en leert professionals verhalen vertellen.

Uitvoering
Uitgever Ambo Anthos
ISBN 9789026341359
Paperback, 247 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/