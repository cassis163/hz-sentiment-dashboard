Het Europol OpCop-team verhuist naar een nieuwe ultramoderne locatie en tijdens het feestelijke diner waarmee de opnening wordt gevierd ontmoet teamleider Paul Hjelm eurocommissaris voor milieuzaken Marianne Barrière. Na een paar glazen wijn laat zij zich ontvallen dat zij bezig is met het voorbereiden van speech waarin zij revolutionaire plannen voor de toekomst van Europa wereldkundig zal maken. Er zijn echter mensen die deze plannen willen saboteren. Om dit te bereiken wordt Marianne gechanteerd en de leider van het onderzoeksteam dat voor de wetenschappelijke onderbouwing moet zorgen, vermoord.

In Amsterdam houdt het OpCop-team een aantal misdadigers in de gaten die zich bezighouden met mensenhandel. Gehandicapte Oosteuropeanen worden in Westeuropese steden ingezet als bedelaars en het daarmee verdiende geld verdwijnt op een uiterst ingeniueze wijze in de kas van de criminele organisatie. De blinde Mander Petulengro is een van die bedelaars en hij is in Stockholm getuige van de moord op de leider van het onderzoeksteam en komt bij toeval in het bezit van de mobiele telefoon van het slachtoffer.

Arne Dahl, pseudoniem van Jan Arnald (Zweden, 1963) is auteur, criticus en redacteur. Van zijn veelgeprezen misdaadserie waarin de speciale politieafdeling voor internationale misdaad, ook wel het A-team genoemd, centraal staat werden wereldwijd meer dan één miljoen exemplaren verkocht. De auteur ontving hiervoor de prestigieuze Deutscher Krimi Preis 2005. In 2007 werd Arne Dahl door Reader's Digest verkozen tot Europa’s beste thrillerauteur. Amsterdam-Stockholm is het derde deel in de bloedstollende reeks over de OpCop-unit en het vervolg op Hebzucht en Woede.

Hoewel Amsterdam-Stockholm het derde deel van een serie is, kan het boek heel goed apart worden gelezen. Indien het in het verhaal nodig is maakt Arne Dahl een uitstapje naar het verleden waarmee verwarring en onduidelijkheid wordt voorkomen. Voor dit verhaal heeft de schrijver veel onderzoek gedaan. Niet alleen de geografische locaties zijn hierdoor betrouwbaar en accuraat, ook de verwijzingen naar elementen uit de Europese geschiedenis en (filosofische) beschouwingen over de hedendaagse Europese politiek zijn geloofwaardig.

Amsterdam-Stockholm is een actiethriller die geweldig goed geschreven is. Er zijn verschillende verhaallijnen met hun eigen dynamiek, heel veel plotwendingen en bovenal overtuigende en goed uitgewerkte personages. Er passeren heel wat personages de revue en daarom is het goed dat er in het begin een kort overzicht van de belangrijkste spelers in het verhaal is opgenomen. Een boek dat vanaf de eerste pagina uitermate boeit en garant staat voor vele uren aangenaam leesplezier. Alle ingrediënten die van een thriller een goede thriller maken zijn ruim aanwezig; een goed verhaal, mooie personages, spanning, plotwendingen, een snufje humor hier en daar en heel veel actie. De beschouwingen over het terugbrengen van de menselijke maat in de Europese politiek doet hier op geen enkel moment afbreuk aan.

Amsterdam-Stockholm is een overtuigende actiethriller waarmee Arne Dahl indruk maakt. Een pageturner van de bovenste plank.