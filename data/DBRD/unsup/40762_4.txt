“Gelezen” als luisterboek. Het boek wordt mooi en goed voorgelezen door Willemijn de Vries.
Dit is het derde boek in de reeks over Ellen Tam, misdaadverslaggeefster bij TV 4. Ellen weet haar eigen problemen nog niet zo goed op te lossen. De psycholoog heeft haar geholpen om een en ander op rij te krijgen, maar nu gelooft niemand haar. Nog steeds moet ze in moeilijke situaties een mantra opzeggen om niet onderuit te gaan. In elk boek komt ze een stapje verder en nu lijkt ze aan het eind van dit derde deel toch wel heel sterk te zijn.
In het oplossen van de misdaad is zij sterker. Anders, de voorlichter van de minister van justitie heeft zelfmoord gepleegd, of was het een moord? Aan het woord komen Ellen en Louise, de minister van justitie. Qua opbouw is dit boek sterker dan de vorige delen. Langzamerhand wordt duidelijk wat er aan de hand is.