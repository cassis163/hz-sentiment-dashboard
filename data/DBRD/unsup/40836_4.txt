De wetenschapsjournalist Mark Mieras schreef in 2010 het boek “Liefde. Wat hersenonderzoek onthult over de klik, de kus en al het andere”. Hersenonderzoek, tja misschien niet uitnodigend om hier als volstrekte leek aan te beginnen. Maar dat blijkt allemaal reuze mee te vallen.

Het boek gaat vooral over de verliefdheid. Die kan een mens plotseling overvallen en brengt heel wat teweeg in onze hersenen. Mieras stelt dat dit een uitvinding van de evolutie is die mensen ertoe zet om zich voort te planten. En die drang tot voortplanting bepaalt veel in ons liefdesleven.
Mieras laat zien wat er gebeurt in je hersenen als je verliefd bent, welke stoffen vrijkomen bij knuffelen, wat jaloezie met ons doet enz. Welke hersenonderdelen spelen een rol, welke neutronen en hormonen zijn belangrijk bij de diverse processen.

Ondanks dat de auteur er niet aan ontkomt Latijnse namen te noemen en regelmatig aan wetenschappelijke onderzoeken te refereren, stoorde mij dat niet. Het boek bleef buitengewoon leesbaar. Je leert ervan en het is zeker niet van humor gespeend.

Een advies: heb je een partner, lees het dan samen. Het levert genoeg gespreksstof op.