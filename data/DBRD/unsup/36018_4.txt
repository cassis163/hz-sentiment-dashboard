Cirkel van Oneindigheid van Jennifer Murgia is het pakkende vervolg op Ster van Acht en het tweede en laatste deel van de Angel Star duologie. Wordt de balans tussen licht en duisternis opnieuw gevonden?

Teagan zou zich dolgelukkig moeten voelen. Garreth heeft gekozen voor een leven op aarde. Hij is nog steeds haar beschermengel maar zo kan hij ook haar vriendje blijven. Toch maakt Teagan zich zorgen om Garreth. Hij doet misschien wel iets te menselijk. Hij komt in de problemen op school, hij straalt niet meer zo helder en hij neemt afstand van Teagan. Dit maakt haar verdrietig, zeker omdat ze niet snapt wat er aan de hand is.

Om het allemaal nog erger te maken is haar moeder verliefd, waardoor ze minder tijd samen doorbrengen. Natuurlijk gunt ze haar moeder dit geluk maar ze vertrouwt deze man niet helemaal. Dan moet Teagan ook nog eens tijd door gaan brengen met zijn stiefdochter, en dat is iemand aan wie ze een enorme hekel heeft.

Nu alles tegen lijkt te zitten en Garreth haar links laat liggen merkt Teagan dat ze vaker aan die andere engel denkt: Hadrian. Kan ze iemand die zoveel leed veroorzaakt heeft nog wel in haar leven toelaten?

â€œAls ik twee beschermengelen mocht hebben - de ene licht en de ander duister - was dat dan om het lichte en het duistere in mijzelf in evenwicht te brengen? Jennifer Murgia

Gelukkig kan Teagan haar hart luchten bij haar vriend Ryan. Ryan was het vriendje van haar beste vriendin Claire. Doordat Teagan en Ryan Claire allebei erg veel missen zijn ze bevriend geraakt en spreken ze regelmatig af.

Wanneer de duistere zaken weer verder oprukken in het leven van Teagan, zal ze opnieuw de strijd aan moeten binden met de duisternis. Staat ze er alleen voor? Of krijgt ze als het er op aankomt voldoende hulp? Misschien komt er wel hulp uit een hele onverwachte hoek.

Het boek Cirkel van Oneindigheid van Jennifer Murgia is een prima afsluiting van de Angel Star duologie.

De spanning sluipt al heel snel in het verhaal van Cirkel van Oneindigheid waardoor het je direct pakt. Jennifer Murgia zet het conflict dat in Teagan leeft met betrekking tot haar gevoelens voor Garreth en Hadrian goed neer en ze versterkt daarmee het verhaal over het vinden van een balans tussen licht en duisternis. Soms is de omschrijving van bepaalde symboliek wel wat verwarrend, maar het boek wordt daar niet minder door. Naast het romantische en spannende paranormale verhaal lopen er nog een aantal andere, kleinere verhaallijnen die dit deel van deze duologie extra leuk maken. Wat ik erg fijn vond is dat het verhaal na het spannende eindstuk nog een paar hoofdstukken verder gaat. Persoonlijk vond ik dat een hele mooie afronding van deze serie. Cirkel van Oneindigheid krijgt van mij 4 sterren.

Deze recensie schreef ik voor, en is terug te vinden op, de blog In de Boekenkast: https://indeboekenkast.wordpress.com