Titel: Chateau de Provence
Auteur: Marelle Boersma
Uitgeverij: De Crime Compagnie
Publicatiedatum: februari 2018
Aantal blz: 281

Cover
De cover is een typische “Crime Compagnie” cover met de rode balk (epub) en de plaatsing van de naam van de auteur en de titel. Als foto is gekozen voor een meisje dat loopt door een lavendelveld. Wie Provence zegt, zegt lavendel, dus wat mij betreft een prima cover.

Auteur
Marelle Boersma is auteur en schrijfdocent. Begin 2018 verschijnt de eerste thriller in de nieuwe Ik-vertrek Thriller serie: Chateau de Provence. Sinds ikzelf vertrokken ben naar het buitenland weet ik precies hoe spannend het is om al je zekerheden, je familie, kinderen én je vaste baan achter te laten. Eerder schreef ik al verschillende thrillers over actuele misstanden, vaak gebaseerd op waargebeurde verhalen van slachtoffers. Met deze onderwerpkeuze beweeg ik me op de grens van waarheid en fictie. Inmiddels zijn er al ruim tien thrillers verschenen, waaronder Nobody (2014), Moederziel (2013), en de bestsellers Ik volg je (2013) en Vals Alarm (2011) waarvan meer dan 100.000 exemplaren verkocht zijn Als schrijfdocent en schrijfcoach help ik aankomend schrijvers hoe ze hun verhaal op een pakkende manier kunnen opschrijven. Mijn aanbod bestaat uit losse trainingen, schrijfweekenden, en natuurlijk de topper: een schrijfvakantie op ons eigen plekje in de Algarve. Natuurlijk kun je ook kiezen voor een persoonlijk begeleidingstraject van jouw boek. www.marelleboersma.nl

Achterflap/samenvatting
Na een moeilijke periode in hun huwelijk willen Julia en haar man Luuc een nieuwe start maken. Als Luuc een Frans kasteel kan kopen met een grote olijvenboomgaard, vertrekken ze naar de Provence, de streek waar ze elkaar twaalf jaar geleden ontmoet hebben. Hun oude droom om beautyvakanties te gaan organiseren wordt werkelijkheid. Als Julia korte tijd na Luuc arriveert is de plaatselijke bevolking in mineur: de geliefde kunstenares Cherie is vermist. Dan wordt in het kasteel een lijk van een jonge vrouw ontdekt...

Mijn mening
Chateau de Provence is gebaseerd op het bekende televisieprogramma ‘Ik vertrek’. Luuc en Julia krijgen de kans om een kasteel met grote olijvenboomgaard te kopen in het hun zo geliefde Frankrijk, de Provence. De Provence is de achtergrond van een hele fijne thriller! Geen ‘gruwelijke’ thriller, maar wel eentje waarbij de schrijfster strooit met plottwisten. De cliffhangers aan het einde van de hoofdstukken, maakten steeds weer dat ik door wilde lezen.

De hoofdpersonen Luuc en Julia zijn een stel waarbij de aankoop van het kasteel hun laatste redmiddel is om nog iets van hun relatie te maken. Luuc is een man die van vrouwen houdt en daar regelmatig een stapje te ver mee gaat. Julia daarentegen lijkt het steeds maar weer te slikken. Haar liefde voor Luuc lijkt groter te zijn dan het verdriet dat ze erom heeft. Regelmatig voelde ik een soort medelijden voor Julia, als weer een stukje van de puzzel bekend werd. Maar is dat wel helemaal terecht?

Marelle Boersma schrijft dit boek in korte hoofdstukjes, waarbij ook regelmatig teruggekeken wordt in het verleden van Luuc. Hierdoor wordt er steeds meer van het verhaal duidelijk en dit maakt het interessant om te lezen. Wel had ik af en toe het idee dat ik het verhaal al eens gehoord/gelezen/gezien had, waardoor de originaliteit misschien wat minder is. Al met al is dit een fijne thriller en een prima boek voor in het lentezonnetje!

Spanning: 4
Plot: 3,5
Leesplezier: 4
Schrijfstijl: 4
Originaliteit: 3
Psychologie: 3

Ik geef Chateau de Provence 3,5 sterren.

Leontine