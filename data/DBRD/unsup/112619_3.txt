Televisiekok John Gerdsen leerde het koksvak in diverse keukens en werd later store-manager van Maison van den Boer. Nu combineert hij zijn televisiewerk voor 24Kitchen met het runnen van Zaamen, een prachtig flexwerkkantoor in hartje Haarlem.
Met Bon Appétit wil John zijn enthousiasme voor het Franse joie de vivre en zijn kennis van de Franse keuken delen. Uiteraard doet hij dat al via 24Kitchen maar met een kookboek kan hij volgens eigen zeggen nog beter laten zien wie hij is en waar hij blij van wordt.
Voor ‘de Fransen’ is eten serieus business; uren kunnen ze debatteren over de beste ingrediënten, uiteraard uit Frankrijk, en hoe die te verwerken met het fijnste recept tot het lekkerste resultaat. Waarna de discussie begint welke Franse wijn daar het beste bij past. Deze passie inspireert John en hij gebruikt de klassieke Franse keuken als basis om deze vervolgens met lokale seizoensproducten en veel groenten een moderne twist te geven.

Het kookboek is ingedeeld naar de traditionele gangen: amuses en entrees, soepen en voorgerechten, hoofdgerechten, kaas en desserts. Al bladerend zie je inderdaad veel klassieke Franse recepten langskomen, zoals crudités, bouillabaise, magret de canard en crème brûlée.
Daarnaast ook de beloofde moderne twist zoals bijvoorbeeld cappuccino van bietjes  met bieslook-crème fraiche of de tomaten coq-au-vin met saffraan mayonaise.
De recepten zijn overzichtelijk weergegeven maar hier en daar worden termen gebruikt die voor de beginnende kok misschien nog wat verwarring kan opleveren; ‘myoteer de kerrie’, ‘tourneer de aardappels’, breng voor de ‘ganache’ de room aan de kook. 
Leuk detail is dat John heel veel serveer- en variatietips geeft al naar gelang het seizoen. Achterin het boek staan keukentermen gerangschikt naar vlees, soepen & sauzen en snijtechnieken. Zelfs de rangen en standen in de keukenbrigade worden niet vergeten. Na het lezen van dit boek kun je iedere culinaire discussie met de Fransen aan en ze zelfs nog uitdagen met nieuwe variaties op beproefde recepten. 
Visueel valt er ook genoeg te genieten tijdens het lezen van Bon Appétit; meer dan genoeg sfeerfoto’s van Franse marktjes, mooie producten, subtiel gestylde borden en veel, naar mijn smaak zelf iets te veel, foto’s van John op enkele van zijn favoriete (vakantie)plekken.

Uit dit boek kies ik het recept van chocolade truffels omdat ik uit ervaring weet dat chocolade de favoriete quatre-heures of goûter (snack) is van de Franse kinderen als ze uit school komen en ze vaak verwend worden met een overdaad aan koekjes, snoep, cake, desserts etc. om de ergste trek te stillen en het nog lang duurt voor de familie aan tafel gaat (meestal pas rond 21.00 uur).

Ingrediënten
500 gr. pure chocolade galetjes
1 vanillestokje
250 ml slagroom
75 gr boter
500 gr melkchocolade galetjes
200 gr cacaopoeder

Bereiding 
Smelt de pure chocolade au bain-maire. Halveer het vanillestokje in de lengte en schrap het merg eruit. Breng voor de ganache (vulling) de room met vanillemerg en boter aan de kook. Los de melkchocolade op in de hete room en schenk de room in een kom. Laat de ganache opstijven in de koelkast.
Klop de gekoelde ganache met de mixer luchtig. Schep er met twee lepels hoopes van en leg ze op een met bakpapier beklede bakplaat. Laat de ganache circa 30 minten aanvriezen.
Strooi de cacaopoeder in een schaaltje. Dompel de hoopjes ganache met behulp van twee vorken in de pure chocolade en wentel ze door de cacaopoeder. Klop de overtollige cacaopoeder eraf en serveer zo op een schaaltje.

Als part-time Frankrijk bewoonster was ik uiteraard erg nieuwsgierig naar Bon Appétit. Met Bon Appétit  heb je een reis- en kookboek in handen vol recepten en persoonlijke anekdotes die motiveren om de keuken in te gaan en om te experimenteren met ingrediënten en smaken, zoals John zelf ook graag doet.
Bon ap!