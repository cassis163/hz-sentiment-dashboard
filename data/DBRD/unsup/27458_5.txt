Niet vaak deel ik vijf sterren uit. Maar hier hebben we er weer eentje te pakken!
Koud Bloed ligt sinds kort voor een heel zacht prijsje (Â€4,95) in de winkel. Ik verwacht dan ook dat we snel meerdere recensies van dit boek gaan krijgen. Het boek gaat over een huisarts die samen met haar zoon de drukte en de verleidingen van de stad ontvlucht voor een leventje op het platteland. Echter... langzaam maar zeker stapelen de gewelddadigheden onder de jongeren zich op.
Op de kaft wordt Tess Gerritsen gelinkt met Stephen King. Ook Tess Gerritsen woont in Maine en schrijft thrillers. De vergelijking gaat nog verder, want dit boek is van een klasse die we eigenlijk alleen kennen van Stephen King. De spanning in het boek wordt heel subtiel opgebouwd en is bij vlagen fenomenaal. De karakters worden vrij goed uitgediept en de plot is niet meteen duidelijk. Het boek heeft werkelijk alles in zich: probleemjongeren, onmogelijke liefdes, wetenschappelijke achtergronden en bloemrijke beschrijvingen. Ik heb dit boek (na De Zondares, mijn tweede Gerritsen) in een zucht uitgelezen. Vette aanrader!