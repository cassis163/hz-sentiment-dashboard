Het verhaal speelt zich voornamelijk af op Isle of Wight; een eiland voor de Engelse Zuidkust. Het is een leuke bijkomstigheid om foto’s in zwart-wit afgebeeld te zien op diverse pagina’s in het boek om weer bevestigd te zien waar het verhaal zich afspeelt.

Nadat ze elkaar zestien jaar lang niet hebben gezien, worden de zussen Jessica (Jess) en Emily weer met elkaar herenigd op een verdrietig moment, namelijk tijdens de begrafenis van hun moeder. Wanneer Jess uitgenodigd wordt om bij Emily en haar man James in hun huis op het eiland te komen wonen, lijkt het verleden vergeten en vergeven en komt er weer warmte in hun relatie. Jess werpt zich op als een liefhebbende zus en oppas voor haar nichtje Daisy. Met Chloe heeft Jess ook als snel een goede band. Chloe is de dochter van James uit een eerder huwelijk. Het lijkt een sprookje, maar is alles wel rozengeur en maneschijn op het eiland?

Emily en James gaan op een avond naar een feest en als vanzelfsprekend past Jess op Daisy. Jess wordt bij thuiskomst bewusteloos aangetroffen en Daisy is verdwenen!

Het boek is verdeeld in een spannende proloog, twee delen en een epiloog en een epiloog die de puntjes op de i zet.
In de twee delen worden de karakters heel knap neergezet in wisselende hoofdstukken met de naam van Jess of van Emily als titel. Vanuit het gezichtspunt van deze persoon leer je haar steeds beter kennen waarbij de gevoelens ten opzichte van de andere hoofdpersonen James, Sammie en Chloe duidelijk worden. Ook hun karakters zijn goed beschreven.

Deze opbouw levert een ontzettend spannende psychologische thriller op, waarbij ik me steeds afvroeg of er nog meer geheimen boven water zouden komen.
Wie kan wie nog vertrouwen en wie heeft de ander zijn of haar vertrouwen beschaamd in het verleden? Jaloezie viert hoogtij in deze familie en toen ik dacht dat ik alles wel wist kwam er nog een pracht van plotwending en bleef ik tot de laatste bladzijden gekluisterd aan deze psychologische thriller.

‘Kleine zus’ is een duistere psychologische thriller en vooral die duistere kant maakt het verhaal zo bloedstollend eng.
Geen flitsende pistolen of hardlopende overvallers zoals in een harde actiethriller, maar hier is een leuke, kleine familie de reden van de spanning!
Ik weet niet wat ik akeliger vind in dit geval.