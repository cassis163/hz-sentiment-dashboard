Wie kent ze niet, de talentenjachten op tv. We konden er de afgelopen jaren niet omheen. Een overkill aan tv-shows, waarin men op zoek ging naar dat ene uitzonderlijke talent, van Idols tot Popstars tot The Voice. Tot op heden had nog niemand het (briljante) idee gehad er een boek over te schrijven. Daarin brengt Marlen Beek-Visser verandering met haar thrillerdebuut STEM!


Blijkbaar schreef Marlen al eerder een thriller, die als oefenmateriaal opgeslagen op haar laptop bleef staan. Hiernaast schreef zij ook diverse korte verhalen, met enkele verhalen viel ze zelfs in de prijzen. Dat Marlen het schrijven al in de vingers had, zag haar leraar op school al in 1979. Haar dochter was echter de inspiratiebron die het schrijfvuur aanwakkerde.

Trudy, een vrouw van 28, heeft een vrij eenzaam leven en een niet heel spannende baan. Op een dag vertelt een onbekende haar die ze per toeval op straat tegen het lijf loopt, dat ze een mooie stem heeft en hier iets mee moet doen. Dit laat Trudy zich geen twee keer zeggen, neemt zanglessen en besluit zich op te geven voor de talentenshow STEM! Haar grote voorbeeld is zangeres Senna, die ook in de jury van het programma zit. Zal het Trudy lukken door te breken of wordt het allemaal één grote teleurstelling?

De hoofdstukken in STEM! wisselen tussen Trudy en Senna en gelijk vanaf het begin zit je heerlijk in dit vlot en toegankelijk geschreven boek. Marlen schrijft haar verhaal met veel vaart, humor en veel hoofdstukken eindigen op een cliffhangerachtige en spannende wijze zodat je alleen maar door wilt lezen.
Trudy, Senna, Senna’s dochtertje Olivia en de rest van de karakters worden vol overtuiging neergezet. We leren Trudy kennen in de tegenwoordige tijd maar krijgen ook een kijkje in het verleden van deze bijzondere maar toch ietwat aparte persoonlijkheid.

Met STEM! heeft Marlen een originele, niet standaard thriller geschreven die doet verlangen naar meer van deze debuterende thrillerauteur. Ik kijk er in ieder geval heel erg naar uit en STEM! verdient het om net zulke hoge leescijfers te scoren als dat de talentenshows kijkcijfers scoren!

STEM! krijgt van mij 4 hele dikke glanzende ★★★★