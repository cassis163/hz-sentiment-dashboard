, ‘Het vlindereffect’
Spanning en reflectie
Schrijfster en journalist Margot Vanderstraeten, bekend van onder meer het dunne maar overweldigende ‘Mise en place’,

heeft een nieuw boek uit, dat de titel ‘Het vlindereffect’ meekreeg. Het vlindereffect is een begrip uit de wiskunde en meteorologie, en duidt eigenlijk op een hoge gevoeligheid aan verschillen in beginvoorwaarden. In mensentaal betekent dat dat op het eerste zicht onbetekenende zaken toch grote gevolgen kunnen hebben. Een vlinder op het Noord-Amerikaanse continent zou volgens die stelling dus een tsunami kunnen veroorzaken in Zuid-Oost-Azië. Wie de vlinder is en wat de gevolgen zijn van zijn of haar daden in Vanderstraetens nieuwste roman, daar heb je als lezer aanvankelijk het raden naar.

Verschillende kandidaten werpen zich immers op. Zo is er Angela Gutmann, het hoofdpersonage in de roman, die de kost verdient als mystery guest in de grootste en duurste hotels. Het is in die functie dat ze samen met haar zoon Theo in het luxueuze Taj Mahal Hotel in Mumbai verblijft wanneer dat door terroristen wordt aangevallen en bezet. Tien jaar na de feiten keer Angela voor het eerst terug naar Mumbai, voor wat een confronterende reis wordt in elk mogelijk opzicht. Op de vlucht huiswaarts zit Angela immers naast Jane, een vrouw van middelbare leeftijd die erg met spiritualiteit bezig is. Jane zou net zo goed de befaamde vlinder kunnen zijn, want zij brengt heel wat op gang.

Het is aan de hand van wat Angela aan Jane vertelt, en meer nog, wat ze verzwijgt, dat je als lezer gaandeweg meer ontdekt over Angela, over haar leven en over hoe zij de terroristische bezetting heeft ervaren en overleefd. Naast de helemaal niet zo vrijwillige gesprekken – Jane verklaarde zich bereid Angela te betalen als zij een goede gesprekspartner bleek, communiceert Angela ook nog met zoon Theo, zodat je het hele plaatje meekrijgt. En de vlinder, die blijkt voor Angela nog iemand helemaal anders te zijn…

‘Het vlindereffect’ is een roman die niemand anders dan Vanderstraeten had kunnen schrijven. Opnieuw is ze er, net als in ‘Mise en place’, in geslaagd op een pakkende en meeslepende wijze rampscenario’s en chaotische situaties te omschrijven. De spanning van de bezetting zelf wordt bovendien afgewisseld met de beschrijving van de impact van de aanslagen achteraf. Dat zorgt ervoor dat het boek leest als een trein, want ook de chronologische opbouw van het werk zit helemaal goed. Beschrijvingen uit het heden, het nabije én het verre verleden wisselen mekaar naadloos af, en blijken uiteindelijk één groot geheel te vormen.

Bovendien is Margot Vanderstraeten erin geslaagd uitermate boeiende en complementaire personages neer te pennen. De karakters van onder meer Angela, haar tante Ruth, en haar zoon Theo komen allemaal op een overtuigende manier naar voren, hoewel niet elk personage even aanwezig is in de roman. De veelheid aan en gelaagdheid van de personages maakt van ‘Het vlindereffect’ een uitermate boeiende roman, zeker als je je bedenkt dat het verhaal zich strikt gezien afspeelt op één enkele vliegtuigreis.

Omdat we niet te veel spoilers willen geven, hebben we kortom maar één advies: ‘Het vlindereffect’ is een roman die je gelezen moet hebben. Het boek biedt spanning, zet tegelijkertijd aan tot reflectie en is bijzonder vlot geschreven. Een aanrader kortom!