Mijn oog viel op de voorkant van dit boek, waardoor direct nieuwsgierigheid optrad naar welk verhaal verteld zou gaan worden. Het bleek een bijzonder sprookje voor volwassenen te zijn. Waarin verandering, geloof, waarheid, evolutie belangrijke onderdelen zijn. Dit klinkt misschien wat serieus, maar het wordt op een vlotte, speelse en fantasierijke manier beschreven. De hoofdpersoon wordt steeds voor keuzes geplaatst om met de moderne tijd mee te gaan of juist bij het vertrouwde te blijven. Hij komt in aanraking met bosbewoners die niet willen veranderen en juist teruggrijpen naar extremere regels en met de nieuwe generatie die al het oude verkettert en zich helemaal geeft aan de nieuwe ontwikkelingen. De hoofdpersoon probeert bij zichzelf te blijven. Zou een middenweg mogelijk zijn?