Elisabeth Norebäck woont met haar man en twee kinderen in Stockholm. Zeg dat je van mij bent is haar debuut. Naast het schrijven werkt zij als verpleegkundige.

Ondanks een schijnbaar rustig leven is psychotherapeute Stella het verlies van haar dochtertje Alice nooit te boven gekomen. Twintig jaar geleden verdween het meisje van één jaar tijdens een moment van onoplettendheid van de tienermoeder terwijl ze met haar vriend Daniel op vakantie . Nooit is boven water gekomen wat er precies is gebeurd. Sinds die tijd heeft Stella een nieuwe relatie gekregen waaruit een zoon geboren is.

Op een dag komt er een patiënte bij haar binnenlopen. Direct is Stella ervan overtuigd dat Isabelle haar vermiste dochter Alice is. Haar paniekaanvallen van jaren geleden komen in alle hevigheid terug. Haar omgeving deelt haar mening dat Isabelle de vermiste dochter is niet. Integendeel. Iedereen, inclusief haar man Henrik, is ervan overtuigd dat Stella aan waanideeën lijdt. Toch lijken er bewijzen te zijn die de bewering van Stella bevestigen. En wat te denken van de vreemde voorvallen gericht tegen Stella? Komen deze voor rekening van boze patiënten of hebben deze te maken met de vermeende dochter? En wat is in dit alles de rol van Kerstin, de moeder van Isabelle?

Bijna 400 bladzijden is de lezer in de ban van de beklemmende gebeurtenissen tussen het drietal, Stella, Isabelle en Kerstin. Om beurten komen de dames aan bod om hun verhaal te doen in korte hoofdstukken. De verwarring en het onbegrip die met name door Stella worden gevoeld, worden goed overgebracht. Minpunt is dat al snel duidelijk wordt welke kant de clou opgaat. Ook als deze bekend is, duurt het nog behoorlijk wat bladzijden voor de uiteindelijke afronding. Toch blijft er genoeg spanning over om dit boek met een dikke voldoende te belonen. Een debuut dat naar meer smaakt.