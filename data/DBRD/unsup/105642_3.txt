‘Zuur’ is het vijfde boek van Anja Feliers met Kathleen Verlinden in de hoofdrol. Zij heeft veel persoonlijke problemen en die worden uitgebreid beschreven in dit boek. Als psychologe begeleidt ze Cara die voor de rest van haar leven verminkt is, vele operaties moet ondergaan omdat er zuur, een bijtend goedje over haar heen is gegooid. Feliers beschrijft erg goed de pijn en onmacht van Cara, maar ook van haar moeder Daphne en familieleden. Daphne kan niet met de situatie omgaan en ook daar lijdt Cara onder.

Er zijn veel verhaallijnen, waarvan een aantal samen komt aan het eind en opgelost worden. Maar vragen blijven, mede over het persoonlijke leven van Kathleen. Het is voor mij het derde boek dat ik over haar lees, en ik vind het jammer dat er zoveel aandacht voor haar is, terwijl er zoveel te vertellen valt over de cliënten en hun problemen. Het lijkt ook wel of de persoonlijke problemen van Kathleen haar werk in de weg staat.

‘Zuur’ begint met een cliffhanger, is razend spannend, maar kabbelt dan voort. Feliers heeft een gemakkelijke vlotte schrijfstijl. Ik heb een hekel aan het woord Vrouwenthriller, maar nu ontkom ik er niet aan. Zuur is een vrouwenthriller, ik had graag wat meer gelezen over de mannelijke personen Guido en Alexander. Maar feit is dat het boek gestoeld is op de personen Cara, Daphne en Kathleen. Op een gegeven moment komt er weer vaart in ‘Zuur’ en eindigt het boek letterlijk met een knal.

Dank Uitgeverij Lannoo en Hebban.nl. voor dit boek.