Wonder draait om het leven van de tienjarige August. Hij heeft een gezichtsafwijking en heeft mede door de vele ziekenhuisopnames die daarbij horen nog nooit les gehad op een school, zijn moeder gaf hem namelijk altijd thuis les. Zijn ouders vinden het nu wel tijd voor hem om naar een gewone school te gaan. Waar voor “normale” kinderen het soms al lastig kan zijn om hun plekje om school te vinden, is dat voor Auggie al helemaal moeilijk.

Voordat ik de film had gezien verwachtte ik vooral een zielig en hartverscheurend verhaal. Na het zien van de film en het lezen van het boek kan ik echter zeggen dat dat absoluut niet het geval is. Ja, er zitten best wel hartverscheurende momenten in, maar er valt ook regelmatig wat te lachen. Auggie is een personage dat ondanks zijn “afwijking” en zijn nog jonge leeftijd eigenlijk heel positief in het leven staat. Natuurlijk is hij wel eens verdrietig en baalt hij er van dat hij niet zoals de anderen is, maar over het algemeen is hij heel erg vrolijk en maakt hij zelfs grappen over hoe hij er uit ziet. Je kan gewoon niet anders dan van Auggie te gaan houden.

In Wonder lees je niet alleen uit het perspectief van Auggie. Ook andere personages uit zijn omgeving komen aan het woord. Ik vond dit zelf een heel erg fijne toevoeging hebben. Zo krijg je als lezer meer inzicht over meerdere kanten van het verhaal en blijken personages toch anders in elkaar te zitten dan vanuit een ander perspectief lijkt. Je leest bijvoorbeeld over hoe het voor Olivia, de zus van August, is om hem als broertje te hebben en hoe is het voor zijn vrienden om met hem om te gaan. Deze verschillende perspectieven zorgen voor een heel compleet beeld en dat vind ik fijn.

Wonder is een boek dat zowel hartverscheurend als grappig is. Bovendien zit er ook nog eens een hele mooie boodschap in zit. Eigenlijk zou dit boek gewoon standaard gelezen moeten worden op scholen om kinderen te leren meer begrip te tonen voor andere kinderen, die misschien anders zijn dan zij, maar die het ook verdienen om bij de groep te horen en misschien wel meer op je lijken dan je in eerste instantie dacht.