Courtney (Coop) Cooper en Jupiter (Jupe) Charity-Sanchez zijn al elf jaar beste vrienden. Jupe valt op meisjes en Coop valt op Jupe. Twee vrienden van Coop vinden dat hij haar los moet laten, omdat het kansloos is. Ze bedenken een speltactiek: wat maakt Jupe zo leuk? Zoek dat in een ander meisje. Zodra Rae Evelyn Chin het leven van beide tieners in loopt, verandert alles.


Het verhaal komt traag op gang. In het begin is het gedrag van Courtney storend en sommige dingen waren voorspelbaar. Na een gebeurtenis op de kermis komt er duidelijkheid in het verhaal.

Het verhaal is zeker niet spannend, maar toch wil je weten hoe het met de hoofdpersonen afloopt. Dat komt door de onderwerpen die in het boek zijn verwerkt. Eén van de grootste onderwerpen is ‘hokjes plaatsen’. We plaatsen mensen altijd in hokjes. Een ander onderwerp is stereotypering. Ook vriendschap en liefde spelen een belangrijke rol in dit boek. Stone laat duidelijk zien dat liefde niet in hokjes te plaatsen is.

Het boek is opgedeeld in drie delen: Courtney, Rae en Jupiter. Ieder personage heeft duidelijk een eigen stem. Zo gebruikt Rae vaak duurdere woorden als melodramatisch en cataclysme. Ondanks de lastigere woorden die Stone gebruikt, is het een gemakkelijk boek: korte zinnen, veel dialoog en beeldend taalgebruik; het dansje dat op pagina 15 is beschreven, wil je het liefst gelijk uitproberen.

Ondanks dat het boek traag op gang komt en er weinig spanning in zit, is het zeker de moeite waard. Het zet aan tot nadenken over de huidige maatschappij waarin we leven.