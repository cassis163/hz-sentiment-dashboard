Een nu al voortreffelijke reeks Veit Heinichen is goed op weg de beste Duitse thrillerauteur te worden. Niet alleen creëerde hij een eersteklas hoofdfiguur in de persoon van inspecteur Proteo Laurenti, zijn verhalen gaan ook ergens over. In Vetes, deel twee van de reeks na Dood in Triëst, graaft Heinichen diep in het oorlogsverleden van Triëst, het strijdperk bij uitstek tussen Sloveense communisten en Italiaanse fascisten. Die strijd is overigens nog niet helemaal gestreden, getuige de opgang van Italiaans extreem-rechts. Alsof het bewaren van de orde Laurenti nog niet genoeg zorgen oplevert, gaat het hem ook persoonlijk niet voor de wind: zijn vrouw Laura heeft hem tijdelijk verlaten. Waarvan Heinichen dan weer handig gebruik maakt om een heuse cliffhanger in te bouwen op de allerlaatste pagina: is Laura terug of niet? Niet alleen uit nieuwsgierigheid kijk ik al uit naar deel drie in een nu al voortreffelijke reeks.