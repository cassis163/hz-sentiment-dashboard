De proloog eindigt met deze woorden:
"Drie dagen geleden verloor ik de liefde van mijn leven maar dat kan ik aan niemand vertellen."
Je wordt hierdoor direct gegrepen en wilt weten wat er aan de hand is. Het boek wegleggen is dan geen optie meer.

Op de avond van zijn verjaardag heeft Jovanny met twee vrienden afgesproken in Club Spirit; dat is niet de club die zijn voorkeur heeft maar hij voegt zich zoals altijd naar de wensen van zijn vrienden.
Daar leert hij een vriendenclubje kennen, maar 'kennen' is op dat moment nog een groot woord. Als snel ervaart hij dat de vrienden uit 'de groep' niet het achterste van hun tong laten zien en er blijft nog heel veel te raden voor hem over. Ze ontmoeten elkaar een keer per week, en toch blijven er veel geheimen tussen hen bestaan. Vooral Melissa blijft een groot mysterie voor hem.
Een ding is wel duidelijk: niet alles is zoals het lijkt te zijn.

"Ze bladert door haar notitieboekje waarin ze al haar dromen noteert maar kan er geen nieuwe zaken aan toevoegen. Ze is er zeker van dat haar nachtmerrie een toekomstvoorspelling is. Net zoals toen haar moeder is verongelukt."

De personages worden duidelijk beschreven maar ook de lezer leert ze maar langzaam echt kennen. De geraffineerde manier van het neerzetten van de tijdslijn levert een spannend verhaal op waarin vertrouwen, of het gebrek daar van een groot onderdeel is.
Zijn ouders hebben een ontzagwekkend geheim voor Jovanny verborgen gehouden en wanneer hij dat ontdekt verdwijnt plotseling de grond onder zijn voeten. Niets is meer zoals hij het kende en Jovanny is de wanhoop nabij. Alsof dat nog niet genoeg is, wordt de liefde van zijn leven vermoord...

'Egyptisch Blauw' is een thriller die je vanaf de proloog niet meer loslaat en mede door de nieuwsgierigheid die opgeroepen wordt in de korte hoofdstukken, vlot leest.
Liefde is heel belangrijk en is hier duidelijk aanwezig.
De lezer wordt steeds op het verkeerde been gezet en blijft gegrepen tot en met de laatste bladzijde. De wisselende verhaallijnen, de verwijzingen naar een song of een film en de vele plotwendingen maken van 'Egyptisch Blauw' een pracht van een thrillerdebuut en is zeker geschikt voor een breed publiek.