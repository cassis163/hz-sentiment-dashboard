Samen met Marleen van de We Love Feelgood Club van 10 mocht ik dit boek lezen voor onze buddyread. Olivia Lewis is een pseudoniem van een Nederlandse schrijfster en als je stiekem weet wie er achter het pseudoniem zit, zijn de verwachtingen hoog. Dat maakte dat ik niet kon wachten om aan het eerste deel van de King-trilogie te beginnen!

In dit eerste deel Spelen met vuur maken we kennis met de dertigjarige Luci King. Ze heeft het goed voor elkaar met haar rijke echtgenoot, kast van een huis, twee kinderen en ze is de eigenaresse van het meest chique hotel van Nederland. Niets om over te klagen dus zou je denken. Helaas is ze ook erg eenzaam en heeft het zwaar te voorduren met haar schoonfamilie. Wat alleen maar erger lijkt te worden met het verschijnen van hun verloren zoon Joshua King. Hij kom vrij uit de gevangenis en zijn broer Benjamin, de man van Luci, besluit Joshua bij hun in huis te nemen om hem de goede weg op te helpen. Omdat Luci en Joshua in karakter nogal op elkaar lijken, botst dat meteen vanaf het begin. Ze zijn allebei koppig en laten niet over zich heenlopen. Maar toch brengt dit ook een bepaalde spanning met zich mee en als Benjamin voor zijn werk ook nog eens vaak van huis is, worden die spanningen steeds moeilijker om te negeren.

Ongeveer de eerste honderd bladzijdes moest ik wennen aan de schrijfstijl. Die is wat grover dan ik gewend ben. Er worden pittige woorden gebruikt door de twee hoofdpersonages. Alsof ze zich op die manier moeten onderscheiden van de hautaine familie King. Verderop in het verhaal was ik er wat meer aan gewend en kwam tot de conclusie dat het wel goed bij het verhaal past. Ik begreep de frustratie van de Luci en Joshua meer waardoor het taalgebruik ook beter in het plaatje paste.

De spanning in het verhaal wordt steeds meer opgebouwd, wat er voor zorgt dat je door het verhaal heen vliegt! Daarbij vond ik de erotische scenes bijzonder goed geschreven. Zeker als je weet dat het de eerste keer is dat de auteur een erotische roman schrijft! De spanning en chemie spatte echt van de bladzijdes af.

Door de uitgebreide beschrijvingen van de auteur kun je je als lezer goed inleven in zowel Luci als Joshua. Luci doet er alles aan om wat meer tijd en aandacht van haar man te krijgen, maar wordt steeds vaker teleurgesteld. Door de beschrijvingen van haar gedachtes leef je mee met Luci, met haar wensen, verlangens en irritaties. Ondanks zijn ontvlambare karakter sluit je Joshua ook al snel in je hart. Zeker als je wat meer te weten komt over de familie King. Over Benjamin kom je weinig te weten, behalve dat hij zijn zinnen heeft gezet om zoveel mogelijk te werken zodat het zijn gezin aan niets ontbreekt. Dat Luci in een tweestrijd komt te zitten over deze twee mannen is heel begrijpelijk en geloofwaardig omschreven en wat je als lezer doet twijfelen met wie ze het beste samen kan zijn.

Spelen met vuur is het eerste deel in de King-trilogie en alhoewel de cliffhanger niet helemaal een verrassing was, doet het smaken naar meer! Ik hoop dat Olivia Lewis ons niet lang op deel twee zal laten wachten.