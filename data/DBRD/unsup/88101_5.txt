Wat hebben we toch massaal gehuild bij het aangrijpende verlies dat Louisa Clark in het boek – Voor jou moest incasseren.
Lieve, beetje wereldvreemde Lou die met haar hart van goud en haar grote gevoel voor humor een plekje diep in ons hart verdiende. Maar wat gunden we haar met zijn allen ook een “nieuw” leven, een beetje meer geluk en vooral veel liefde.
Jojo Moyes bleek te luisteren naar haar lezers en schreef een vervolg op Voor jou waar we naar hunkerden.

Lou viel in een wereldgroot gat en zwierf wat rond zonder vast doel in haar leven na haar grote verlies.
Andere steden – verschillende baantjes – maar alles nietszeggend, geen houvast en zeker geen diepgaande relaties.
Als ze dan ook na een wazig incident op aandringen van haar ietwat ouderwetse ouders bij een praatgroep terecht komt voor mensen die hun rouw willen verwerken, gaan haar ogen wat meer open.
In al deze chaos ontmoet ze iemand, Sam, maar zal hij in staat zijn haar hart te openen of gooit het te groot zorgvermogen van Lou roet in het eten? Afstand nemen en vooral houden van alles wat maar te dicht in haar buurt komt lijkt haar nieuwe credo.

Als plotseling op een dag de zestienjarige Lily voor haar deur staat veranderd Lou's leven ineens drastisch en ze heeft geen flauw idee wat ze hier nu weer mee aan moet. Waar moet ze haar toekomst nu weer op richten en waarom lijkt Will haar toch nog steeds aan een klein lijntje te houden?
Allemaal vragen die haar wereld weer op zijn kop zetten.
Natuurlijk heeft iedereen goedbedoeld advies, haar ouders en zus Treena met haar vlegeltje van een zoon Thomas – haar praatgroepje “En-nu-verder” – haar baas en collega's. Maar wat is wijsheid als je een brein hebt als dat van Lou.
Piekerend en zorgend probeert ze voor iedereen het beste te doen zonder zichzelf ook maar een kans te geven op nieuwe paden.
Haar hart lijkt alles en iedereen in de wereld te omarmen, lieve Lou zal toch een keer keuzes moeten maken …. hoe dat uitpakt?
Lees het in dit heerlijke vervolg op “Voor jou”

Jojo Moyes lees je niet, nee ben je gek – je verslind haar boeken met huid en haar. Haar karakters zijn zo levensecht dat je ze meteen in je systeem ordent in de categorie “favoriete familieleden” als het ware. Haar humoristische, soms wat sarcastische conversaties maken haar boeken een lust om te lezen. Je hebt soms geen idee of je even wil janken of toch maar keihard lachen. Geweldig hoe ze je in haar boeken weet te sleuren met haar typerende schrijfstijl. Het versterken van je beeld bij iedere persoon die haar verhaal een meerwaarde geeft is fantastisch – het maakt dat je deze personen ook makkelijk kunt visualiseren.
Kortom – weer een aanrader van jewelste en voor mij mag er nog wel een vervolg komen want op zich kan het verhaal nog alle kanten op ;-)

http://josesprakeloos.blogspot.nl/2016/02/jojo-moyes-een-leven-na-jou.html