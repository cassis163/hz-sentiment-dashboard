Wat je ook vindt van dit boek ... King blijft een meesterlijk verteller van verhalen. Hoe 'ie dat doet weet ik niet, maar zijn boeken blijven veruit nummer 1 voor wat betreft mijn leestempo. Een haast bovenmenselijk talent, bijna goddelijk ... of mag ik dat niet meer zeggen na het lezen van dit boek? Want hoe kan er een God bestaan met al dat kwaad in de wereld? vraagt dominee Jacobs zich af nadat zijn vrouw en kind verongelukt zijn. Om antwoord te vinden op deze vraag raakt de dominee steeds meer bezeten door zijn hobby: alles wat met electriciteit te maken heeft. Regelmatig maak je als lezer in je hoofd de connectie met bijvoorbeel Pet Semetary,of nog meer met een klassieker als Frankenstein.
De plot gaat echter nog een stapje verder dan de doden tot leven wekken, maar die spoiler zal ik hier niet weggeven. Behalve misschien de plot is dit boek overigens niet echt horror, maar wat dan wel? Het laat een tijdsbeeld zien van de tweede helft van de twintigste eeuw: een soort Comming of age dus. Met sex & drugs & rock&roll. Nu kennen we King natuurlijk als liefhebber van rockmuziek, en dat laat hij ook goed merken in dit boek ... 'all this shit starts with E'.

En voor de Hollandse lezers: een deel van het boek speelt zich af in het plaatsje Nederland in Colorado. Zoek dat eens op via internet ... je wilt het geloven of niet: ze houden in Nederland ieder jaar in maart de 'Day of the frozen Guy' inclusief een doodskistenrace. Hoe horror is dat?!
En als liefhebber geniet je natuurlijk weer van de verwijzingen naar zijn andere werk en flink wat inside-jokes. Zo noemt King een personage in het boek Shelley, een ander heet Victor en er is nog iemand die Mary heet. Toeval, of hebben we dan toch de verwijzing te pakken naar Victor Frankenstein van Mary Shelley? Ik zie King al helemaal zitten genieten aan zijn bureautje achter zijn ouwe tekstverwerker! LOL

Van de boeken die King schreef na zijn ongeluk vind ik Doctor Sleep en Under de Dome nog steeds het best. Daarom slechts drie sterren ... maar King blijft een meestelijk verhalenverteller!