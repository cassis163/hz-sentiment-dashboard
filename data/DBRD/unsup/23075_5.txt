Inhoud

Weet jij wat je kunt doen als er een ramp gebeurt?
Dit is een handleiding bij 34 grote en kleine rampen, vol grappige, griezelige en geweldige weetjes over alle mogelijke catastrofes. Want weet jij hoeveel botten je kunt breken? Hoe je moet reanimeren? Wat de grootste aardbeving ooit was? Hoe je kunt merken dat er een bosbrand aankomt? En hoeveel bloed er in je lijf zit?

Mijn mening

Hoewel het een boek is over een heel serieus en belangrijk onderwerp word je er op het eerste gezicht vooral heel erg blij en vrolijk van. De prachtigste kleuren spatten van het omslag af en samen met de geweldig mooie illustraties maakt dit het boek heel aantrekkelijk. Echt een exemplaar dat je meteen wil oppakken en gaan lezen!

De ondertitel van het boek luidt: ‘wat je zelf kunt doen bij kleine en grote rampen’. En al die rampen en oplossingen ervoor staan keurig opgesomd in een super overzichtelijke inhoudsopgave; een compleet handboek dus en ook nog eens in begrijpelijke taal. Vanaf nu kan iedereen zich goed voorbereiden op eventuele noodsituaties en ook anderen hierin bijstaan. Geweldig, toch?
Na de inhoudsopgave volgt een mooi voorwoord van H.K.H. Prinses Margriet der Nederlanden. Dankzij haar jarenlange inzet voor het Rode Kruis weet zij als geen ander hoe belangrijk het is goed voorbereid te zijn op een ramp en om mensen die dit hard nodig hebben bij te kunnen staan. Op de volgende pagina worden de vier belangrijkste regels bij rampen uiteen gezet:

“Zorg voor veiligheid – kijk wat er is gebeurd en wat het slachtoffer mankeert – bel 112 als dat nodig is – help het slachtoffer”.

Kort maar krachtig en dankzij een duidelijke toelichting bij iedere regel goed te snappen en te onthouden.

Het eerste gedeelte van het boek staat het dichtst bij ons allemaal en handelt over rampen in en om het huis. Reanimeren, brandwonden, beten en steken, verslikken, vergiftiging; al die dingen waarvan je hoopt ze nooit mee te maken komen aan bod. Onderverdeeld in ‘wist je dat…’en ‘dit moet je doen’ en voorzien van aandoenlijke illustraties van twee kinderen die de opgesomde handelingen uitvoeren. De tekeningen geven het geheel een luchtiger tintje wat ongetwijfeld voor veel lezers heel prettig is. Ik vind het zelf in elk geval altijd pittige kost en kan enorm opzien tegen een EHBO cursus. Een knipoog naar de realiteit zo af en toe is dus van harte welkom.

In het tweede gedeelte komen de grote rampen aan bod, onderverdeeld in de vier elementen ( aarde, water, lucht en vuur) en de mensheid. Je leest hoe je je kunt voorbereiden op een eventuele ramp en waar je na een ramp op moet letten. Heel fijn is de uitleg voor het samenstellen van een nood- of survivalpakket. Eigenlijk weten we allemaal dat het belangrijk is om een noodpakket te hebben, maar hoeveel van ons hebben daadwerkelijk een opwindbare radio, een flinke voorraad water en een boel houdbare maaltijden liggen? Ik in elk geval niet dus het is goed weer eens gewezen te worden op het belang hiervan.

‘Spuitende slagaders & overstromende oceanen’ heeft vanaf heden een prominente plek in onze boekenkast. Voorlopig nog even niet voor mijn kinderen, die zijn nog wat te jong, maar zeker wel voor papa en mama. Heel fijn om zo’n mooi en vooral duidelijk naslagwerk bij de hand te hebben!