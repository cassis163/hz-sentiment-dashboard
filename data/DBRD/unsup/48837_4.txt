“Haar broer belde haar, vlak voor hij zijn been zou verliezen.”

Olivia is financieel directeur van een familiebedrijf in serviesgoed. Net voor ze een belangrijke aandeelhoudersvergadering moet houden, krijgt ze telefoon van haar broer Marcus. Hij is in het ziekenhuis en zijn been dreigt geamputeerd te worden. Ondanks dat ze zo goed als geen contact heeft met haar broer, raakt het haar toch meer dan ze verwacht had. Ze doet er alles aan om haar broer zo goed mogelijk op te vangen, maar is hij eigenlijk degene die hulp nodig heeft?

De Nederlandse Esther Gerritsen debuteerde in 2000 met "Bevoorrecht bewustzijn", een verhalenbundel die meteen in de smaak viel. Sindsdien heeft ze al verschillende romans op haar naam staan. Daarnaast is ze ook een populaire columniste in de VPRO gids. "Broer" schreef ze speciaal als boekengeschenk voor de boekenweek van 2016.

De cover is heel knap vormgegeven en legt meteen een link met het bedrijf waarvoor Olivia werkt. Twee borden tegenover elkaar waarvan eentje gebroken is. Symboliseert het de aan diabetes lijdende Marcus die zijn been verliest, of net Olivia zelf? Na het lezen van de roman wordt de dieperliggende betekenis achter de cover met zijn kapot bord en ontbrekende vork meer dan duidelijk en is het een waar pluspunt voor het verhaal.

Ondanks dat het boek een novelle is, kent het wel de nodige diepgang. De personages worden mooi neergezet en maar met een handvol woorden worden ze elk op hun manier getypeerd. Ook weet Esther Gerritsen de gevoelens en emoties van de personages haarfijn te beschrijven. Maar soms is Olivia’s manier van denken moeilijk te volgen. Hier en daar is niet altijd even duidelijk wat haar drijfveer is om op dergelijke manier te reageren of te handelen. En ook het einde is verrassend (apart?).

"Ineens vroeg hij: ‘Hoe gaat het?’
Olivia had hem dat nog nooit aan iemand horen vragen.
‘Vandaag is een moeilijke dag’, zei Marcus.
‘Heb je … pijn?’ vroeg Julius.
‘Ook,’ zei Marcus, ‘altijd.’
‘Ook?’ vroeg Julius.
‘Verdriet’, zei Marcus, zonder zijn ogen van de jongen af te wenden."

Esther Gerritsen maakt met deze novelle ook duidelijk dat je geen honderden pagina’s nodig hebt om een sterk verhaal neer te zetten. Korte, krachtige, maar vooral rake dialogen maken deze novelle aangrijpend. Verwacht ook geen spannend verhaal. Nee, dat zeker niet. Wel een meeslepend verhaal waarin een realistisch weergegeven gezin centraal staat dat door een hevige periode gaat. De onverwachte komst van haar broer zorgt ervoor dat Olivia’s leven volledig wordt omgegooid. Marcus zorgt voor heel wat ontwikkelingen binnen het gezin.

"Broer" is een novelle die je in enkele uren weet uit te lezen, maar dankzij de korte en krachtige dialogen en het psychologisch geladen plot een plezier is om te lezen. Een volwaardig boekengeschenk!