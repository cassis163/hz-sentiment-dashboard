Geen Comeback zonder Ademnood! Om helemaal mee te zijn met het verhaal en de personages, moet je vooraf wel het eerste deel van het tweeluik hebben gelezen. Waar Ademnood heel abrupt eindigt, daar begint dan ook Comeback. Met een dankbaar geheugensteuntje, verwerkt in een “wat voorafging”.

Dit keer een explosief vervolg met een knappe apotheose, inderdaad. Met psychologische diepgang, zo herkennen we weer de echte auteur in Belinda Aebi. Een intrigerend en spannend misdaadverhaal, waarin profiler Kaya De Regge als protagonist nu wel duidelijk de puntjes op de ‘i’ zet.
Met de hulp van de Gentse recherche zoekt Kaya naar de dader van twee moorden. Ook de dood van de Colombiaanse barista Jack roept heel wat vraagtekens op.

“In de verte hoorde Kaya een sirene. Het irritante geloei trok haar uit haar gedachten. Weer een politiebusje dat iemand achternazat. Iedere dag opnieuw. De hele dag door. Mensen zaten de hele tijd achter elkaar aan. Voor geld, voor seks, voor macht, voor drugs. Fucking world.”

Is dit de terugkeer van Belinda Aebi? Ja en neen. Ja, omdat Ademnood ietwat oncomfortabel maar vooral abrupt eindigt. De lezer blijft totaal verrast achter. Neen, omdat deze Vlaamse schrijfster zich de voorbije maanden te pletter heeft gewerkt en geschreven aan het vervolgdeel. Aebi duwt bijzonder fel het gaspedaal in, op zoek naar de verloren tijd… Misdaden laten immers niet op zich wachten; elke minuut kan van levensbelang zijn. Een groot pluspunt is de verhaallijn rond Jack, de man die het hart van Kaya sneller deed slaan.
Wat opvalt is de scherpe, ook wel ruwe en ruige pen die de auteur durft te hanteren. Precies alsof ze revanche wil nemen. Dat doet ze ook; ze slaat haar lezers wel eens om de oren met ruwe en ruige taal. Zeker als ze vertelt over pittige gebeurtenissen die wel eens heel dicht bij ons in de buurt kunnen komen. Tevens komen je haren overeind als je leest over de huiveringwekkende houding van ene JW. Deze laatste speelt toch wel een van de hoofdrollen. Kaya De Regge wordt heel handig gebruikt als een doeltreffend en ideaal bindmiddel.

Deze getriggerde lezer vraagt zich af: is het nu definitief over en uit voor Kaya De Regge? De reactie van de openhartige schrijfster volgt heel snel en spontaan:
“Het zou jammer zijn om Kaya nu al te laten schieten (in figuurlijke betekenis dan wel). Er komt in ieder geval een derde boek met haar. Misschien zelfs een vierde, maar zover vooruit wil ik niet denken. Twee thrillers schrijven in enkele maanden tijd, het was best heftig.”

Wat hebben een verblijf in een sanatorium, drie onopgeloste moordzaken, JW en drugshandel met elkaar gemeen? Dat alles lees je in Comeback.
Belinda Aebi is terug van nooit weggeweest.