Na een gruwelijke dubbele moord jaren geleden wordt het huis waarin zij woonden eindelijk weer verkocht. Afgelegen, mysterieus, en nabij een stadje die uit elkaar dreigt te vallen. Karl, Eleanor en hun twaalfjarige dochter Irina zijn degenen die het huis weer gaan bewonen en al snel is het duidelijk dat ze niet een doorsnee gezin zijn.

'Broken River' is een boek dat zeer intrigerend is, maar ook net zo goed ingewikkeld om te volgen. Eén ding dat zeker is, is dat dit boek niet de gewone regels volgt. Precies zoals de omslag al vermeld. Het boek lijkt meer een soort character study te zijn van Karl, Eleanor en Irina en niet zozeer een verhaal dat zomaar in een horror of thriller genre gegooid kan worden. Er is inderdaad een conflict dat onder de oppervlakte borrelt, maar dit is nog niet eens het belangrijkste onderdeel van het boek.

Het eerste hoofdstuk zet al gelijk de toon voor de rest van het boek. Onze verteller is The Observer, een naamloos en onzichtbaar wezen dat sinds de moorden op de man en vrouw die in het huis woonden rondzweeft in het huis. Jarenlang blijft hij daar, tot hij meer zelfbewustzijn krijgt en besluit weg te gaan om andere dingen te observeren. Zijn koele, objectieve blik op de gruwelijke gebeurtenissen zorgen voor een beklemmende sfeer voor de lezer. Dit gevoel neemt in de verdere hoofdstukken wel wat af wanneer The Observer plaats maakt voor andere vertellers zoals Irina.

Naast The Observer lijkt er nog een bovennatuurlijk tintje in het boek te zitten. Alleen wordt dit punt nooit verder uitgewerkt en uitgelegd en ben je als lezer nog steeds aan het gissen aan het eind van het boek wat het nou allemaal te betekenen had.

Er is een duidelijk eind in het boek, maar toch voelt het onvolledig aan. Er zijn zoveel vragen die onbeantwoord blijven. Toch moet je het boek misschien niet zozeer zien als een lineair verhaal, maar dus als een soort observatie van personages die aan elkaar gelinkt zijn door familiebanden, maar toch zo verschillend zijn. De verschillende perspectieven laten zien dat vader, moeder en dochter dan wel verbonden zijn, maar toch heel geïsoleerd van elkaar lijken te leven in hun handelingen, gedachten en normen en waarden. Er is sprake van veel tegenstellingen in het boek - dit is vooral te zien in de ontwikkeling die de hoofdpersonages meemaken. Ze maken dus een soort complete omslag in hun gedrag.

Je moet je aandacht goed bij de tekst houden, anders kan het zijn dat je een hele bladzijde hebt 'gelezen' zonder dat je het echt tot je hebt laten doordringen. De personages zijn interessant en goed uitgewerkt, en zoals al eerder vermeld maken ze in de korte periode van het verhaal een aanzienlijke ontwikkeling door.

Broken River is een ingewikkeld verhaal dat niet in een hokje gestopt kan worden. Het is een interessante character study met evenveel vragen als antwoorden. Hier moet je tegen kunnen als lezer. Als je liever een lineair verhaal hebt zonder ingewikkelde bijkomstigheden, dan is dit geen boek voor jou.
Toch is het boek een aanrader en iets dat je aan het denken zal zetten.