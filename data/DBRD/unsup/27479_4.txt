In de verzameling korte verhalen waarmee Eric Wasserman in de VS debuteerde, figureren op het eerste gezicht heel gewone mensen die zich staande trachten te houden in hun dagelijkse omgeving en die verre van volmaakt is. Het alledaagse is echter maar schijn: Wassermans personages zijn menselijker dan hen lief is en worden door de auteur aan de lezer getoond met al hun rituelen en afwijkingen, in al hun naakte kwetsbaarheid. Tegelijk geven de intieme inkijkjes in andermans besognes juist blijk van belangstelling, van nieuwsgierigheid naar de medemens, om aan de weet te komen wat ons mensen voortdrijft in het leven, het tijdelijke leven.

Wassermans schrijfstijl is plezierig en zijn verhalen getuigen van een verregaande interesse in zijn medemens. Hij vermengt dit met een vleugje humor en een berg inlevingsvermogen.

“Tijdens de kaddisj voor de rouwenden haalde Ingrid het trommeltje uit haar tasje en begon er lichtjes op te tappen. Toen meerdere personen zich naar haar omdraaiden, versterkte ze het tromgeluid langzaam. Gabe kon het versteende gezicht van Mason zien.”

De personages die Wasserman in zijn verhalen laat acteren zijn, op het eerste gezicht, van een heerlijke alledaagsheid; het zijn mensen die je elke dag op straat kunt tegenkomen. Wasserman bewijst echter dat elk mens zijn eigen verhaal heeft en ieder mens zijn of haar tekortkomingen en problemen kent.

“Gabe omarmde de jongen stevig, tevreden als hij was dat hij zo was gegroeid. Toen hij Jeremy weer losliet, weerstond hij de aandrang om hem een vriendschappelijke kus op de wang te geven of, erger nog, zijn vingers door zijn rocksterrenkapsel te halen.”

Een fijne bundel vol met verhalen over ‘gewone’ mensen die, doordat zij voorkomen in deze bundel, ineens bijzonder worden.

Over de auteur
Wasserman is auteur van korte verhalen. Hij won met zijn werk de David Dornstein Memorial Creative Writing Contest en de Červená Barva Press Fiction Chapbook Prize. Hij is assistant Professor English aan de The University of Akron.
Bovendien is hij docent Creatief Schrijven aan de universiteit van het Northeast Ohio Master of Fine Arts program. Wasserman woont met zijn vrouw in Akron, Ohio.

Uitvoering
Uitgever: Aldus Boek Compagnie
ISBN 9789082501186
Paperback, 252 pagina’s
Vertaald door Jan Wynsen

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/