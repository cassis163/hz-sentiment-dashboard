‘Wat heeft het nou voor zin om te lezen over een echt leven in een wereld waarvan we niet eens zeker weten of die nog bestaat?’ vraagt Seren, de protagonist van Eenzaam en extreem ver weg zich af. Kate Ling, overdag bibliothecaris en ’s nachts YA-schrijfster, laat zien dat het wel zin heeft om te lezen over zo’n wereld die zo ver van je af staat in haar debuut Eenzaam en extreem ver weg.  

In Eenzaam en extreem ver weg woont de bemanning aan boord van de Ventura, een ruimteschip van de NASA. De bemanning omvat meerdere generaties en is op weg naar de dichtstbijzijnde bewoonbare planeet. Seren is aan boord van de Ventura geboren en zal nooit de eindbestemming bereiken. Haar hele leven speelt zich af op de Ventura, maar Seren worstelt met de zin van het leven en vraagt zich af wat het doel is van haar bestaan. Tot ze Dom tegenkomt…   Seren wordt halsoverkop verliefd op Dom. Bij hem voelt ze zich sterker dan ooit. Maar hun liefde kan niet bestaan, alle bewoners van de Ventura hebben namelijk al een levenspartner die wordt aangewezen. Om samen te kunnen zijn, zullen Dom en Seren alle regels moeten breken. Uiteindelijk moeten ze kiezen: trouw aan hun thuis of aan elkaar?  

De plot van Eenzaam en extreem ver weg is erg origineel en minder ongeloofwaardig dan die klinkt. Met de huidige technologische ontwikkelingen, waardoor het bijvoorbeeld mogelijk werd bacteriën op Mars te vinden, is het niet onmogelijk dat de NASA ooit een soortgelijke operatie zal uitvoeren. Stel je voor dat ons eigen nageslacht in een raket wordt gelanceerd, op zoek naar de dichtstbijzijnde planeet met leven. Ling heeft met Eenzaam en extreem ver weg herkenbare sciencefiction geschreven. De wereld op de Ventura is goed in elkaar gezet door de auteur, alle mogelijke vragen zijn al ingevuld. Door deze diepgaande uitleg kan de lezer zich gemakkelijk inleven in het leven op de Ventura.  

De combinatie van herkenbare problemen, zoals rivaliteit tussen zussen en of die ene jongen je wel of niet leuk vindt, en problemen op de Ventura, zoals het systeem waardoor iedereen een ‘levenspartner’ krijgt om voor stabiel nageslacht te zorgen, zijn een interessante mix in de Young Adult-roman. Door deze mix gaat het leven op de Ventura niet te ver van je af staan en leef je gemakkelijk mee met Seren.  

Seren en Dom zijn een moderne Romeo en Julia. Na hun ontmoeting in de wachtkamer van de dokter is het liefde op het eerst gezicht. Op het begin is hun romance nogal onzeker opgezet, maar door de roman heen weet Ling toch te overtuigen. Seren en Dom gaan door het vuur voor elkaar en hun verboden liefde zorgt ervoor dat ze steeds verder in de problemen raken.  

Het tempo in Eenzaam en extreem ver weg ligt vrij hoog: vrij snel na de opzet van de setting begint het verhaal te leven. De actiescenes zijn levendig geschreven en geven de lezer een adrenaline rush. Sommige gebeurtenissen zijn voorspelbaar, maar andere plottwists zijn erg verrassend. Er zijn een aantal onvoorspelbaarheden die het verhaal nog spannender maken. Het einde gaat erg snel, soms iets te, en heeft een aantal onverwachte wendingen.    

Al met al is dit een erg spannende Young Adult-roman met veel potentie. Eenzaam en extreem ver weg combineert een liefdesverhaal met sciencefiction en doet dit op een levendige manier. Het tempo zit er flink in door de verrassende wendingen. Dit boek is er een om in één keer uit te lezen!