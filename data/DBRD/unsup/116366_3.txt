Lucille heeft het zeer moeilijk. Haar moeder is er vandoor en haar vader is spoorloos.
Haar moeder had wat tijd nodig voor haarzelf nadat hun vader hen in de steek heeft gelaten, maar ze is niet meer teruggekomen. Nu probeert Lucille samen met haar beste vriendin Eden en Edens tweelingbroer Digby voor haar zusje Wren te zorgen. Ze moet een bijbaantje nemen om de rekeningen te betalen en tegelijkertijd moet ze ervoor zorgen dat niemand ontdekt dat haar ouders weg zijn. Ze heeft geen tijd meer om een normaal leven te lijden, maar toch wordt Lucille smoorverliefd op Digby. De knappe en lieve Digby die al een vriendin heeft.

Het boek was heel beeldend geschreven. Zinnen zoals: "O, jij met de helderste van alle groene ogen. O, bezitter van volmaakte sproeten." waren leuk, maar de schrijfstijl gaf het gevoel dat alles te dramatisch werd en dat was best ergerlijk. Ook was het ergerlijk dat alle personages die er toe deden, beschreven werden als mooi en daardoor kreeg je het gevoel dat ze perfect waren.
Bovendien mocht de auteur iets meer uitleg geven over de personages. Niet dat er niet genoeg achtergrondinformatie was, maar omdat het soms moeilijk te begrijpen was waarom sommige personages zo handelden. Het zou ook toffer zijn geweest als er meer aandacht werd besteed aan de relatie tussen Eden en Lucille.
Lucille verdiende trouwens veel bewondering; ze is heel erg taai en doet alles om voor haar zusje te zorgen. Een sterke vrouw dus. Maar met de andere personages was het moeilijker om een band mee op te bouwen. De auteur had te weinig aandacht besteed aan de andere personages. Wel was het verhaal boeiend en daardoor wilde je echt uitlezen tot het einde.

Eigenlijk had ik best wel hoge verwachtingen van het boek.
Er staat op het boek dat het een must-read is voor alle Young-Adult liefhebbers en ik had gehoord dat dit boek te vergelijken was met de boeken van Jandy Nelson en Rainbow Rowell. Daar ben ik het niet mee eens. Hoewel het boek niet slecht was, voelde het aan als een namaak en ik was best teleurgesteld. Daarom geef ik het boek 3 sterren.