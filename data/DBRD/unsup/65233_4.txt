Ze is financieel directeur van een oud familiebedrijf. Olivia is een emotioneel gesloten vrouw en moeder. Ook is ze zakelijk ingesteld en een harde tante die zich bijna uitsluitend concentreert op de cijfers en het welzijn van het bedrijf. Ze heeft niet veel met haar oudere broer Marcus. Emoties en sentimenten zijn niet echt haar ding; dit is echter schone schijn. Een paniekerig telefoontje van haar oudere broer Marcus zet totaal onverwacht haar leven op stelten. Zijn been moet waarschijnlijk worden geamputeerd. Ze heeft erg weinig contact met Marcus. Toch schrikt ze van zijn bericht, raakt in paniek en wordt zelfs boos. Een stil verdriet en pijn dringen vanaf dan haar gezin binnen. Olivia wordt zodanig geraakt door de beenamputatie, dat ze bijna zelf de fantoompijnen voelt. Ze waagt zich aan een ultieme poging om haar broer én het bedrijf van de ondergang te redden. Of moet er ook nog iemand anders gered worden?

Na veertien jaar is het dit keer dan eindelijk de beurt aan een vrouwelijke auteur om het jaarlijkse Boekenweekgeschenk 2016 te schrijven. Dit jaar gaat Esther Gerritsen (1972) met deze eer lopen. Ze vertoeft erg graag in de luwte; nu is ze echter wel verplicht om een tijdje in het middelpunt van de belangstelling te gaan staan. Het betekent immers wel wat als je verhaal in een oplage van meer dan 650.000 exemplaren verschijnt. Gerritsen schrijft wekelijks een graag gelezen column in de VPRO Gids.

“Zijn ogen vulden zich met tranen. Hij keek haar met afgrijzen aan, alsof zij, de harteloze boodschapper, hier verantwoordelijk voor was. Hij keerde zijn hoofd van haar af. Ze glimlachte. Nu kon hij haar vervloeken en een ogenblik niet aan zijn been denken. Maar meteen keerde hij zich weer naar haar toe en zag haar lach. Zijn mond vertrok. Olivia verstijfde, met glimlach en al. Beiden gevangen in deze afschuwelijke vertoning. Alsof de schilder de modellen om deze posities had gevraagd, en zij poseerden, even gedwongen als gedwee wachtend tot het tafereel vereeuwigd was.” Een confrontatie tussen broer en zus, nadat ze elkaar sinds lange tijd niet meer hadden ontmoet. Prachtig geschetst door Esther Gerritsen. Gelijkaardige treffende passages volgen elkaar in een mooi ritme op.

Broer is een Esther Gerritsen pur sang; in een novelle gegoten die je echter als een volwaardige roman mag beschouwen. Een psychologisch en emotioneel geladen verhaal, waarin traditiegetrouw gezin en familie centraal staan. De rake dialogen krijgen af en toe een komische noot mee om de eerder latent aanwezige emoties wat te verzachten. Bijzonder rake weergave van de zielenroerselen van de hoofdpersonages. Deze schrijfster typeert haar karakters in enkele woorden, kort maar wel erg krachtig. Gerritsen weet de lezer vanaf de allereerste zin te overmeesteren; ze voert hem met dank aan haar imponerende schrijfstijl geruisloos mee naar een verlossend maar melodieus einde. Een gratis novelle die echter de prijs van een volumineuze roman ruimschoots waard is. Broer is meer dan terecht een volwaardig geschenk!