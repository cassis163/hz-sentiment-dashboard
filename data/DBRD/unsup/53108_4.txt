In ‘Verboden Tranen’ wordt het Hoornse rechercheursduo Sanne Philips en Luca Borra op een moeilijke zaak gezet. In het tuinhuis van een groot landgoed zijn namelijk vier onbekende lijken gevonden. Na forensisch onderzoek blijkt dat de overledenen op het landgoed hebben gewerkt. Jack Tildro, een zeer vermogend man, was de eigenaar van het landgoed en wordt al twintig jaar vermist. Sinds Jack’s verdwijning lijken ook zijn partner, Sarah ,en hun zoon Sam van de aardbodem verdwenen te zijn. De ouders van Jack zijn verongelukt in Oostenrijk.

Sanne en Luca verdiepen zich in en het verleden van Jack en Sarah en gedurende hun onderzoek krijgen ze een melding van een vermissing van een oude vrouw, wat er mogelijk mee in verband staat. Dan stuit het duo op verschillende raadsels en proberen ze onderlinge verbanden te leggen...

Je wordt vanaf een ijzersterke proloog het verhaal ingesleurd en dan rest er maar één ding: doorlezen. Je wilt achterhalen hoe dit verhaal in elkaar steekt. De hoofdpersonen Sanne en Luca staan een stuk steviger in hun schoenen dan in de eerste keer dat ik met hen kennismaakte in ‘Virtuele Tango’. In ‘Verboden Tranen’ komen Jack en Sarah als de hoofdpersonen in de tweede verhaallijn aan bod. Zodra je deze verhaallijn volgt lijkt het alsof het in een ander tijdperk afspeelt vanwege de entourage van het grote landgoed en het personeel. Je vraagt je af wat deze twee verhaallijnen met elkaar gemeen hebben en daar kom je gaandeweg achter. Niets is wat het lijkt. De schrijfstijl is vlot, krachtig en de ontwikkelingen in het boek houden je scherp. Je blijft erdoor tot en met het einde geboeid.

Met ‘Verboden Tranen’ laat Melissa zien dat ze, evenals haar karakters, een enorme groei heeft doorgemaakt. Chapeau! Ik ben zeer benieuwd naar welke nieuwe zaken dit rechercheursduo uit Hoorn nog op hun pad zullen krijgen.