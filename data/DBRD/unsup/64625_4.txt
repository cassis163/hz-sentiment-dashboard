Dit boek las ik terwijl ik herstellende was van een griepje en toch had ik het binnen twee dagen gelezen. Dit lukte omdat het verhaal van het begin tot het einde boeiend bleef. Het is een heerlijk meidenverhaal dat zich afspeelt in Parijs, de stad van de liefde. De auteur heeft door alle informatie over Parijs en haar bezienswaardigheden mijn liefde voor de stad nog laten groeien.
Wie wil daar nou niet heen, vraag je jezelf af en je wilt Anna even door elkaar schudden om haar tot zinnen te brengen en te laten genieten van al het moois in haar jonge leventje.
Het verhaal wordt verteld op de manier van spreken van een 17- of 18-jarige, zonder kinderachtig te zijn. Het leest hierdoor heel prettig. Zelfs de momenten waarop de seksuele spanning tussen de hoofdpersonen goed voelbaar is, zijn verantwoord en toch aanlokkelijk vastgelegd door de auteur.
Al lezende genoot ik van het groeien van de hoofdpersonen van nog vrij onzekere pubers tot bijna jongvolwassenen die vanzelfsprekend ook nog niet alle antwoorden hebben, maar in ieder geval minder bang zijn om de toekomst tegemoet te treden.
Een grensoverschrijdend verhaal met een vrolijke en positieve uitstraling.