Michael Katz Krefeld (DK) schreef vier boeken vooraleer hij aan de serie rond inspecteur Thomas Ravnsholdt begon. Vorig jaar verscheen 'Ontspoord', een boek dat ik erg wist te smaken. En sinds vorige week ligt 'Afgezonderd' in de winkels.

'Afgezonderd' springt zoals veel andere boeken heen en weer tussen heden en verleden. Enerzijds Christianshavn (Kopenhagen) en Berlijn 2013-2014 en anderzijds Berlijn 1989 tijdens de maanden voorafgaand aan de val van de Berlijnse muur. De tijdsprongen zijn erg duidelijk aangegeven, zodat je als lezer steeds perfect weet in welke verhaallijn je je bevindt. Het boek is opgedeeld in 92 korte hoofdstukken, wat het leesgemak bevordert en met momenten een heel goed hulpmiddel is om de spanning op te drijven.

Het boek draait rond de verdwijning van Mogens Slotsholm, een eenzaat die ervandoor ging met het geld van zijn baas. En wat is er precies gebeurd in Berlijn tijdens die laatste maanden van de Koude Oorlog ? Wat is de link tussen beide ?

'Afgezonderd' is een zalig boek om te lezen. Het heeft een goed plot, een perfect gedoseerde spanning en duidelijke karakters. Ook wordt na dit tweede deel duidelijk dat de moord op Ravns vriendin, die in het eerste boek genoemd werd, een belangrijke rode draad doorheen de hele serie gaat worden. Dit doet me een beetje denken aan Thomas Enger, die nog explicieter één mysterie in alle boeken laat doorlopen, terwijl er per boek ook steeds een afgerond verhaal gepresenteerd wordt.

Aangezien ik geen 4,5 sterren kan geven, rond ik af naar 5 sterren.