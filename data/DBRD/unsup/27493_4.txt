Van jou is het derde deel in de ‘Pound of flesh’ serie van Sophie Jackson. En ondanks dat het fijn is de personages uit de eerdere boeken te herkennen, is elk deel goed los te lezen. In dit deel maken we uitgebreider kennis met Riley.

Ooit was Lexie zijn allerbeste vriendin, ze was zijn maatje, zijn houvast, zijn kompas in de wereld. Ze deden alles samen en waren onafscheidelijk. Naarmate ze opgroeiden werd vriendschap liefde en werd hun band steeds inniger. Tot het mis ging en de levenspaden van de twee vrienden steeds verder uit elkaar liepen. Als Riley terugkeert naar zijn geboortedorp omdat zijn vader is opgenomen in het ziekenhuis, ontmoeten ze elkaar opnieuw. Kunnen ze oude banden herstellen? Is er nog iets dat ze samen delen, of zijn ze al te ver van elkaar verwijderd?

De Britse Sophie Jackson debuteerde met het eerste deel uit deze serie: Stuk van jou. Daarmee zette ze een weergaloos debuut neer, maar schepte ze hoge verwachten voor het vervolg. Een heerlijk feelgood boek, erotisch getint, maar met een goed uitgewerkte verhaallijn. Kan een volgend deel daar wel aan tippen? 

Gelukkig is Van jou daarin niet anders. Wederom is het genieten van de spannende erotische scènes. De liefde en passie spatten van de bladzijden af. En ondanks dat je al vrij snel door hebt hoe het boek zal eindigen, zorgt de sterke verhaallijn ervoor dat je nieuwsgierig bent naar wat er in het verleden is voorgevallen. Wat heeft ervoor gezorgd dat Riley en Lexie bepaalde keuzes hebben gemaakt? Wat is er gebeurd dat twee zielsverwanten elkaar uit het oog zijn verloren en niet meer met elkaar kunnen praten? 

Diegenen die eerdere delen uit de serie hebben gelezen, zullen het grove taalgebruik van Jackson zeker herkennen. Maar ook al ben je bekend met haar expliciete manier van vertellen, reken maar dat je wenkbrauw af en toe omhoog zal schieten van verwondering.  Toch is deze manier van schrijven niet anders dan in de eerdere delen en vormen alle boeken uit de ‘Pound of flesh’ serie zo een goed geheel. Ook past de toon die Jackson aanslaat bij de karakters uit het boek. De mannen zijn stuk voor stuk harde jongens die gevormd zijn door de straat. Ze weten wat drank en drugs is, hebben gezeten en houden van stoere motoren en mooie vrouwen. Geen jongens waarbij lieve schattige zinnetjes passen, maar rauwe en harde woorden.  Daarnaast is haar manier van vertellen in zekere mate ook eigenzinnig. Sophie Jackson weet situaties verrassend, maar wel raak te beschrijven. Dat maakt het geheel anders en verfrissend.

Strubbelingen en onverwachte wendingen dagen je constant uit om verder te lezen. Ook doormiddel van flashbacks word je als lezer meegenomen in de geschiedenis van Lexie en Riley. Ondanks dat ze allebei niet altijd de juiste keuzes hebben gemaakt, ga je ze door perspectiefwisselingen steeds beter begrijpen en sluit je zowel Lexie als Riley in je hart. Word je door de flashbacks niet uitgenodigd om verder te lezen, dan doet Jackson dat wel met haar vele goed uitgewerkte conversaties. De gesprekken die worden gevoerd zijn gedetailleerd en maken je deelgenoot van situaties. Je kijkt mee wanneer de broers met elkaar eten, je bewondert de sieradenwinkel van Lexie en je voelt het slapende lijfje van Noah in je armen als Riley hem vanuit de auto zijn bedje in tilt.

Dit derde deel uit de serie is wellicht minder spannend dan de eerdere delen. Toch zul je met veel honger door de bladzijden heen lezen. Er heerst een prettige synergie tussen erotiek en romantiek. De hete passie is soms net zo aangrijpend als de momenten waarop twee opgroeiende kinderen zich aan elkaar vastklampen, maar toch langzaam de grip op elkaar verliezen. Van jou is meeslepend, emotioneel en warm. Over vriendschap, verkeerde keuzes maken en uiteindelijk het juiste doen.