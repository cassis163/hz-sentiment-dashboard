Rick Riordan, schrijver van de mythologische boekenserie over Percy Jackson, zegt het al: Aru Shah en het einde van de tijd is zo’n goed boek dat hij het zelf geschreven had willen hebben. De jonge lezer zal vast ook snel meegesleept worden door de spannende hindoemythologie.

Aru Shah woont met haar moeder in het Museum van Indiase Oudheden. Tot de collectie behoort een vervloekte olielamp, die ze absoluut niet mag aansteken. Op school vindt Aru niet veel aansluiting bij haar klasgenoten. Om erbij te horen, verzint ze veel verhalen, ook over de lamp. Om haar medeleerlingen te overtuigen, haalt ze de lantaarn in hun aanwezigheid uit de vitrine. Dit is het startpunt van een reeks gekke gebeurtenissen: een kwaadaardige demon wordt wakker gemaakt, de mensen om haar heen zijn bevroren in de tijd en een humoristische duif vertelt haar dat ze een reïncarnatie van een Pandava-broer is. De Pandava’s zijn helden met een goddelijke vader uit de Mahabharata, één van de oudste hindoeverhalen uit India. Aru blijkt uitverkoren om de demon te vernietigen en moet daarvoor op zoek naar hemelse wapens. Samen met Mini, een andere Pandava, probeert ze de wereld te redden.
Tot zover lijkt dit boek veel op de Percy Jackson-reeks, vooral door het gebruik van een halfgoddelijke hoofdpersoon en de mythologische verhalen die door het verhaal zijn verweven. Door gebruik te maken van hindoemythes heeft schrijfster Roshani Chokshi toch een geheel nieuwe wereld gecreëerd, die je als lezer tegelijk met Aru en Mini ontdekt. Gelukkig wordt er niet te veel uitgelegd, waardoor het verhaal vaart houdt. Als vanzelf raak je daardoor vertrouwd met goden en wezens zoals Hanuman, nagini’s of raksha’s. Gebeurtenissen volgen elkaar snel op: na een gevecht in de Nachtbazaar (de toversupermarkt) bevinden Aru en Mini zich bijvoorbeeld direct in het Dodenrijk.
Naast de spanningsboog heeft de auteur ook oog voor de personages, want hoofdpersonen Aru en Mini maken allebei een ontwikkeling door. In het begin verfraaide Aru vaak verhalen om beter over te komen, gaandeweg leert ze dat ze haar rijke verbeelding kan gebruiken om bepaalde opdrachten creatief op te lossen. Mini is eerst een eenzaam meisje met veel kennis dat later de kracht van vriendschap leert kennen, zonder altijd de betweter uit te hangen.
Wat Aru Shah verder aantrekkelijk maakt, is de combinatie van oude verhalen met de moderne wereld. In de Nachtbazaar is een Apple Store geopend en oreo’s zijn de lievelingskoekjes van verschillende vreemde wezens. Dit vlotlezende verhaal met nieuwe inhoud doet uitkijken naar het volgende deel over Aru. Gelukkig kunnen we dit voorjaar al verder lezen!