Met de young adultroman Iedereen krijgt klappen laat Boudou zien dat het hard werken is als je wilt ontsnappen aan een negatief milieu. Het boek laat zien dat het niet simpel is, maar dat je een slechte start van je leven kunt uitpoetsen.

Taha, 17 jaar, is klaar met zijn criminele vrienden en zijn moeder die maar niet volwassen wil worden. Na een verblijf in een jeugdinrichting maakt hij kennis met Mickey, een oudere bokstrainer. Hij weet Taha, ook wel Mr. T., te overtuigen van het feit dat je zelf het heft in handen moet nemen als je ouders het laten afweten. Je hoeft geen slachtoffer te worden van je omgeving.

In eerste instantie moest ik even wennen. Korte zinnen, een overdaad aan beeldspraak en een perspectief dat me niet boeit. Boudou laat de hoofdpersoon rechtstreeks tegen je praten, alsof hij gezellig naast je op de bank zit. Pas in Ronde twee kom ik lekker in het verhaal en raak ik geboeid.

Taha laat ons zien dat je steeds sterker uit de strijd kunt komen. Het lijkt me een boodschap die belangrijk is voor jongeren in een soms chaotische wereld.