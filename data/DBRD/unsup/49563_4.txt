Ik heb al meerdere boeken van Bill Bryson gelezen. En deze past keurig in het rijtje. Het is eigenlijk een vervolg op zijn boek van twintig jaar geleden: Een klein eiland. In beide boeken maakt hij een reis door het Verenigd Koningkrijk en vertelt daar op uiterst humoristische wijze over. Deze keer heeft hij de denkbeeldige Brysonlijn als uitgangspunt genomen, maar wijkt daar bij voortduring van af. In het boek beschrijft hij de plaatsen die hij bezoekt en zijn reis daar naartoe, op zijn geheel eigen wijze. Af en toe is hij een beetje een mopperkont, vooral over het verval en de verloedering van de samenleving, maar meestal wel op een aandoenlijke manier. Veel van wat hij beschrijft is ook op Nederland van toepassing. En hoewel hij heel wat af moppert, druipt zijn liefde voor zijn tweede vaderland er van af.
Verder is het boek, zoals al zijn boeken, doorspekt met feitjes. Over historische gebeurtenissen, personen, en locaties. Het is enorm leerzaam en je raakt er door ge√Ønteresseerd in zaken waar je voorheen van het bestaan niet eens wist.
Eigenlijk kan je ieder hoofdstuk afzonderlijk lezen; het zijn een soort columns. Toch is het geen verhalenbundel, de hoofdstukken hebben zeker met elkaar te maken.
Ik heb het met veel plezier gelezen en af en toe hardop zitten lachen. Ik herkende er veel in over hoe Nederland (en Engeland dus ook) in de afgelopen 20 jaar zijn veranderd. Het is er op veel manieren niet beter op geworden helaas. Maar zolang je dat maar met humor kunt aanschouwen, valt het allemaal nog wel mee.