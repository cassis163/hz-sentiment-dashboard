Van Uitgeverij Village mocht ik Oogvocht, door Ilona van Hilst lezen. Met dank aan Eric Jan van Dorp.
Hoewel de cover van het boek mij onmiddellijk aansprak deed de titel dat niet. Ik kon me er niets bij voorstellen. Pas later, tijdens en na het lezen van het boek wordt dit duidelijker. Toch blijft er een beetje een onsmakelijk gevoel bij hangen, zeker in het begin bij het eerste moment dat mij een en ander duidelijker werd.
Ik vond het boek goed qua opbouw. Het stukje geschiedenis over de Egyptische goden Isis en Osiris als introductie heeft toegevoegde waarde omdat het een grote rol speelt in het verhaal. Dan een nieuwsgierig makende proloog, die zich afspeelt in de oudheid. Vervolgens begint het eigenlijke verhaal. Dat begint in 1989 in Frankrijk, wanneer Rita en haar echtgenoot François een ruzie hebben die erg slecht afloopt: Rita wordt door François vermoord. Bram en Isis, de twee kinderen van Rita uit het eerdere huwelijk met Rogier, die zij voor François heeft verlaten en meegingen naar Frankrijk, worden door Rogier opgehaald en gaan met hem mee terug naar Nederland. Hun halfzusje Noëlle blijft in Frankrijk. Iedereen is ervan overtuigd dat Rita zelfmoord heeft gepleegd.
Dan springt het verhaal naar 2010, 21 jaar later. Isis heeft geen contact meer met haar vader Rogier en haar broer Bram. Ter gelegenheid van haar verjaardag heeft haar verloofde Walter een ontmoeting geregeld die de familiebanden moet herstellen. Bram komt pas een dag later en vertelt dan tegen Isis dat hun moeder Rita is vermoord door François. In eerste instantie gelooft Rita dat niet, later gaat zij erover nadenken en wil zij meer informatie, maar Bram laat niets meer los.
In hun tijd in Frankrijk was Bram door François bij een door hem opgerichte geheimzinnige sociëteit “Osiris” betrokken, waarvan alleen jongens en mannen lid mochten zijn. Isis denkt dat dit mogelijk een rol speelt bij alle vreemde gebeurtenissen en het rare gedrag van Bram. Ook Rogier is vastbesloten de zaak te onderzoeken.
Spannend wordt het als Isis voor een werkopdracht naar Egypte vertrekt, niet beseffend dat zij daar naartoe is gelokt door François, die zijn zinnen op Isis heeft gezet. Hij wil haar bezitten, om een haast ondenkbaar ritueel op haar uit te voeren. In Egypte gebeurt er van alles Er volgt een spannende race tegen de klok om Isis uit de klauwen van François te redden.
Hoewel het verhaal door de schrijfstijl lekker vlot weg leest, vind ik het geen echte puntje-van-je-stoel thriller, maar meer een spannend verhaal. De auteur houdt het verhaal goed op gang door korte hoofdstukken waarin de hoofdpersonen en hun verhalen uit heden en verleden elkaar afwisselen. Het boek blijft op sommige punten vaag, dat had wat beter kunnen worden uitgewerkt. Het blijft allemaal een beetje aan de oppervlakte hangen. Ook de personen konden mij met hun karakters niet echt boeien. Er zitten wat ongeloofwaardige en onwaarschijnlijke momenten in, en aan het einde worden een paar losse eindjes voor mijn gevoel een beetje afgeraffeld. Ondanks dat vond ik het een leuk en avontuurlijk verhaal om te lezen. Zeer geschikt als een lekker vakantieboek. Geen vier sterren maar toch zeker een verdiende en dikke drie sterren.