Shadow is al in 2008 in Nederland verschenen onder de titel Schaduw. Dit laat maar weer eens zien dat Nederlandse uitgevers soms bijzonder vlot kunnen zijn met het laten vertalen van heel goede boeken. De Britten hebben er een heel stuk langer op moeten wachten. Shadow is een intrigerend verhaal dat begint met het overlijden van Gerda Persson. Ze is al heel oud en zeer waarschijnlijk een natuurlijke dood gestorven. Omdat ze alleen woonde, is er iemand van de staat die de nalatenschap komt afhandelen. Die lijkt heel gewoon, totdat Marianne Folkesson, die dit werk doet, in de vriezer een groot aantal bijzondere boeken aantreft. Boeken van een Nobelprijswinnaar, Alex Ragnerfeldt. En verder treft Marianne een testament aan, waarin alles wat Gerda had, wordt nagelaten aan een jongeman. Marianne gaat op zoek naar Alex en de onbekende jongeman maar de lezer krijgt het verhaal voornamelijk te lezen vanuit de mensen met wie Gerda het grootste deel van haar leven heeft doorgebracht.

Een uiterst subtiel opgebouwd verhaal, een psychologische thriller in de beste traditie. Er spelen niet veel mensen in mee: Gerda, Alex Ragnerfeldt en zijn vrouw en kinderen, nog een vrouw en dan die jongeman. Laagje voor laagje wordt het verhaal afgepelt zodat steeds duidelijk wordt wat die mensen met elkaar te maken hebben en nog sterker: welke geheimen zij verbergen. En net als je denkt dat je weet hoe alles in elkaar zit, lees je een nieuwe plotwendingâ€¦ Dat gaat natuurlijk niet eindeloos door maar juist genoeg om dit boek tot een van de subtielere en betere verhalen te maken. (Door: Jannelies Smit)