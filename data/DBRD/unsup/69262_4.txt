is opgebouwd als een oerdegelijke thriller: het opvoeren van de spanning, de diverse dwaalsporen en de verrassende twist op het eind het is er allemaal! ,Wat verborgen is, is het thrillerdebuut van de Zweden Michael Hjorth en Hans Rosenfeldt. Michael Hjorth (1963) is mede-eigenaar van een Zweeds productiemaatschappij. Hans Rosenfeldt (1964) is acteur, presentator en schrijver. Beide auteurs zijn tevens scenarioschrijver, met onder andere bewerkingen van Wallander op hun naam. Het schrijversduo legt zich toe op de creatie van een serie misdaadromans, met als centraal hoofdpersoon, psycholoog Sebastiaan Bergman. Wat verborgen is wordt, heel ambitieus, aangekondigd als start van de Bergmankronieken.
De politie van Västerås krijgt de melding van vermissing van een zestienjarige scholier. Als het verminkte lichaam van de jongen wordt gevonden, draagt de plaatselijke politie de zaak over aan de nationale recherche. Torkel Höglund uit Stockholm neemt samen met zijn vaste team het onderzoek over. Psycholoog Sebastian Bergman, die in het verleden regelmatig met Höglund heeft samengewerkt, is toevallig in dezelfde stad. Als hij van het onderzoek hoort, weet hij zich aan het team op te dringen. Wat volgt is een kat- en muisspel met de moordenaar die, ondanks de tomeloze inzet van het rechercheteam, ze steeds een stap voor weet te blijven. De bemoeienissen van Sebastiaan Bergman, die er een eigen agenda op na houdt, komt het onderzoek in eerste instantie ook niet ten goede. Als uiteindelijk ook zijn interesse wordt gewekt, kan de jacht pas echt beginnen.
Wat verborgen is, is opgebouwd als een oerdegelijke thriller: het opvoeren van de spanning, de diverse dwaalsporen en de verrassende twist op het eind het is er allemaal! Het verhaal, dat op zich niet echt origineel is, stijgt door zijn prachtig uitgewerkte karakters boven de middelmaat uit. Vooral de egoïstische narcist Sebastiaan Bergman, een personage om van te houden en te haten, wordt prachtig beschreven. De twist aan het eind van het verhaal kan tevens gezien worden als cliffhanger voor een toekomstig vervolg. Gezien het succes van het boek (verschijning in diverse landen en verfilming) zal deze namelijk niet lang op zich laten wachten.