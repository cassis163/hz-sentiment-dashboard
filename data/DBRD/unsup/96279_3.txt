‘Belofte maakt schuld’ draait voornamelijk rond de drie hoofdpersonages. Lisa woont samen met haar dochter Ava. De moeder draagt de geheimen uit haar verleden mee en is overbezorgd. Haar tienerdochter Ava snakt naar wat meer vrijheid en houdt zaken verborgen. En dan is er nog Marilyn, een vriendin van Lisa. Ook zij heeft haar problemen en probeert deze te verbergen voor de buitenwereld.

De lezer komt zeer langzaam te weten wat er in het verleden is gebeurd. Vele herhalingen halen de vaart uit het verhaal. Op het moment dat het bijna te saai begint te worden komt er gelukkig weer wat spanning in het boek. Net zoals bij het vorige boek van Sarah Pinborough is de ontknoping niet echt geloofwaardig en blijft de lezer toch wat teleurgesteld achter.

De schrijfstijl is eenvoudig en het verhaal is niet zo ingewikkeld. Een fijn boek om tussendoor te lezen, geen hoogvlieger en zeker geen boek dat lang bij zal blijven.