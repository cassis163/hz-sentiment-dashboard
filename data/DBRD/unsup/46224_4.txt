Ik heb dit boek alvast mogen lezen voordat het uitkwam. Vroeger heb ik alle 12+ boeken van Carry Slee verslonden. Ik was dus blij verrast dat er een nieuw 12+ boek uitkwam. Daarom ben ik direct na ontvangst van het boek begonnen met lezen. Het enige minpuntje tot nu toe vond ik dat de cover niet pastte bij mijn andere 12+ boeken.
Het boek begint met Thijs en Julia, broer en zus, die samen in een succesvolle band zitten. Thuis loopt het niet zo lekker tussen de ouders. Ze schreeuwen vaak en uiteindelijk gaat de vader een tijdje uit het huis wonen. Dit heeft veel invloed op Thijs en Julia. Als dat al niet heftig genoeg is gaat Julia’s moeder proberen Julia aan haar kant te krijgen en probeert Thijs’ vader hem aan zijn kant te krijgen. Hierdoor draaien Julia en Thijs tegen elkaar op. Hun vriendschap, hun vriendengroep, hun schoolprestaties en hun band wordt hier allemaal door beïnvloed.
En dit alles is ontzettend meeslepend geschreven! Telkens worden alle emoties zo beschreven dat je het gevoel hebt dat je bij Julia of bij Thijs in de kamer zit. De wanhoop, de paniek, de woede, alles komt in dit verhaal langs. Natuurlijk is een scheiding van de ouders niet genoeg en komen er nog veel meer problemen in het leven van Thijs en Julia. Deze wat zwaardere stukken worden goed afgewisseld met vrolijkere stukken zoals de optredens van de band en leuke, prille liefdes. Hierdoor wordt het boek wat minder zwaar om te lezen. Al had van mij nog wat meer de nadruk mogen liggen op de wat zwaardere stukken. Het boek leest heerlijk en makkelijk weg, maar is ook zeker niet te kinderachtig. Als volwassene kun je dit boek dus ook nog prima lezen. Mensen die de boeken van Carry Slee al kennen zullen dit boek ongetwijfeld willen lezen, maar voor anderen heb ik de boodschap: ga vooral dit boek lezen! (en daarna natuurlijk alle andere boeken).