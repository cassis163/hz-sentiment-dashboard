Na het lezen van de korte beschrijving van het boek heb ik besloten om mij op te geven om via Hebbanbuzz dit boek te willen lezen en ik was één van de gelukkigen. Doordat het boek in een epub bestand is toegestuurd en ik het boek op mijn ereader heb gelezen zie ik de omslag alleen in het zwart wit, maar de omslag van het gebonden boek is hetzelfde. Als ik het boek in de winkel zou zien liggen dan zou ik het niet snel oppakken. Het is erg eenvoudig maar door de gebruikte kleuren heb je wel gelijk het idee dat het een roman kan zijn.

Het verhaal begint in het heden en daarna springt het terug naar het verleden om bij ieder hoofdstuk (dat met een dag en datum is aangegeven) steeds verder richting het heden toe te werken. De laatste twee hoofdstukken spelen zich ook weer in het heden af.

Het verhaal leest lekker weg door de schrijfstijl, niet al te lange zinnen en er worden ook geen moeilijke woorden gebruikt. Het is aangrijpend want er wordt goed beschreven wat het overlijden met de nabestaanden kan doen. Wat ik zelf erg jammer vind is dat het verhaal voorspelbaar wordt, ze weet welke keuze ze in het verleden heeft gemaakt en gaat iedere keer het tegenovergestelde doen in de hoop op verandering. Echter blijken dezelfde problemen iedere keer weer terug komen zij het net even wat anders waardoor het verhaal mij wat begon te irriteren.

De boodschap van dit boek komt wel duidelijk over, de keuzes die je maakt of dingen die je zegt kunnen van invloed zijn op je toekomst dus denk eerst na voor je wat zegt of doet.