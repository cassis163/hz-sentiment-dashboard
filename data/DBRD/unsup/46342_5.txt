Het smaakvolle boekje Hamburgers is samengesteld door de mannen achter het populaire hamburgeratelier in Parijs Steve Burggraf, Guillaume Pagliano en Alexandre Auriac. Hun idee achter het boek was om op deze manier nieuwe inspiratie te bieden aan alle hamburgerliefhebbers. Om je te stimuleren de recepten uit te proberen en deze aan te passen naar eigen smaak. In het handige naslagwerk beschrijven ze stap voor stap hoe je thuis zelf de lekkerste Big Fernand hamburgers kunt bereiden. Om ervoor te zorgen dat je bij het zien van de foto’s in het boek niet te snel ontmoedigt raakt, heeft Charlotte Lascéve de hamburgers direct na het bereiden gefotografeerd, zonder speciale verlichting en beeldbewerking. De recepten zijn goed te doen! Te beginnen met een eenvoudig doch erg lekker recept voor hamburgerbroodjes, gevolgd door tips voor garnituur, informatie over het belang van goed vlees, de bereiding en lekkere zelfgemaakte sauzen. Er lijkt aan iedereen gedacht, zo vind je een klassieke hamburger recept, een kipvariant, recepten uit diverse culturen tot aan een vegetarische hamburger. Voor iedere fijnproever een persoonlijke favoriet. Daarnaast is er ook aan de bijgerechten gedacht.