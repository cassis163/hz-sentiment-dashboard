“De slaap en de dood” van A.J. Kazinsky is het tweede boek van een Deense reeks met Niels Bentzon en zijn vrouw Hannah Lund in de hoofdrollen. A.J. Kazinsky is het pseudoniem van twee Deense schrijvers Rønnow Klarlund en Jacob Weinreich , die met “De laatste goede man” debuteerden in 2011.

Niels Bentzon is gijzelingsonderhandelaar bij de politie en moet een vrouw van de brug afpraten, die wil springen op de rails. Dit is hem nog altijd gelukt, maar deze keer loopt het heel anders. Iedereen denkt, dat het zelfmoord is, maar Bentzon gelooft dit niet. Volgens hem was ze bang voor iemand, die haar achtervolgde en zag ze hem in het publiek, toen ze wilde springen. Bentzon wil een autopsie en dan blijkt, dat ze eerder verdronken is en weer gereanimeerd met een defibrillator. Ze blijkt een balletdanseres te zijn verbonden aan het Koninklijk Ballet met de naam Dicte van Hauen. Ze zou de hoofdrol dansen als Giselle. Bentzon heeft schuldgevoelens en wil dit onderzoeken. Ook kan hij dan zijn huwelijksproblemen vergeten. Bij het Koninklijk Ballet denkt Bentzon al snel, dat hij hier zijn verdachten moet zoeken.

'De slaap en de dood' is opgedeeld in drie verhalen. 'Het boek van het bloed', 'Het boek van de zielen' en 'Het boek van de eeuwigheid'. We volgen het onderzoek van Niels Bentzon, er is een verhaallijn over de baby van Hannah. Hannah is zwanger maar heeft Niels niets verteld. Ze overweegt om abortus te plegen. Dan is er nog een verhaallijn over een meisje, die in een tehuis is opgenomen. De slaap en de dood zijn hier een rode draad doorheen alle verhalen. Bentzon komt te weten, dat Bente een bijna- doodervaring heeft gehad, net zoals zijn vrouw Hannah. Als hij de dader heeft ontdekt, blijkt ook zijn vrouw in gevaar te zijn.

Niels Bentzon is een hoogsensitieve man. Dat is voor hem een voordeel om de dader te zoeken. Door minuscule veranderingen in de gezichtsexpressies kun je zien of iemand liegt of niet. Dr. Paul Ekman heeft hier onderzoek naar gedaan (film: Lie to me). Ook over bijna- doodervaringen is onderzoek gedaan. Bruce Greyson en Dr. Ian Stevenson beschreven allemaal dezelfde soort ervaringen. Ik had eerst boeken gelezen van Dr. Raymond Moody en daarna het onderzoek van Ian Stevenson. De laatste tijd heb ik de boeken gelezen van Dr. Michael Newton. Wat in het boek als een mogelijkheid wordt voorgesteld, is voor mij geen fictie meer. Alleen als ik dan dit verhaal lees, over mensen, die andere mensen tegen hun wil reanimeren om er meer over te weten te komen, vind ik dat toch wel knap om dit allemaal in een thriller te vatten. Als er meer kennis komt, kan dat natuurlijk ook verkeerd gebruikt worden. En dat is eigenlijk heel griezelig.

Ook zullen er wel vragen naar boven komen bij veel mensen, bestaansvragen. Wat is waardevol in het bestaan? Wat is een leefbaar leven? Is gelukkig zijn het doel in het leven? Als je de boeken van Michael Newton leest, dan krijg je antwoord op deze vragen.

“De slaap en de dood” is een verhaal wat mij heeft verrast. Het is spannend met goed uitgewerkte karakters en een intrigerend thema.