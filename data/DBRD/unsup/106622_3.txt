Van wat zich boven de aardkorst bevindt zien en weten we misschien al veel, maar hoeveel weet je over wat zich onder de aardkorst bevindt? Wist je dat de aardkorst in verhouding nog dunner is dan een appelschil? En dat het in de kern net zo warm is als op de zon? Weet je hoe diep de kern zich bevindt? Hoe ontstaan vulkanen? En wat zijn fossielen precies?

Op al die vragen kun je een antwoord vinden in Onder de aardkorst, een heel compleet boek uit de Wow!-serie van Clavis. In meer dan zestig paginaâ€™s geeft Mack van Gageldonk in het kort informatie over alle onderwerpen die zich onder de aardkorst bevinden. Denk aan hoe de aarde is opgebouwd, maar ook aan grotten, vulkanen, bodemschatten, geisers, diepzee en aardbevingen.

Per onderwerp gebruikt hij een paar bladzijden, waarin tekst wordt ondersteund door tekeningen en grote foto's. Voor kinderen nodigt dit uit om door het boek heen te bladeren en over aansprekende onderwerpen te lezen.
Het is geen boek dat je van achteren naar voren helemaal uitleest, maar waar je wel elementen uit kunt pakken die je aanspreken.

Niet alleen de afbeeldingen maken het boek aantrekkelijk voor kinderen, maar ook doordat er gespeeld is met verschillende lettertypes en letterdiktes oogt het boek nergens saai. Afbeeldingen en tekst passen goed bij elkaar en is het nergens rommelig of chaotisch.

Onder de aardkorst is een kleine encyclopedie voor kleine onderzoekers. Kinderen vanaf een jaar of 5/6 kunnen dit prima met hun ouders lezen. Sommige woorden zijn wat moeilijk en daarbij zullen ze ondersteuning van een volwassene nodig hebben. Kinderen vanaf een jaar of 8 kunnen stukje voor stukje heel goed zelf lezen.