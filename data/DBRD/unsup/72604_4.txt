Baldacci is een gevestigd thrillerauteur uit Amerika die al vele goede boeken op zijn naam mocht schrijven. De Provocatie is al weer de 23ste titel die van zijn hand verschijnt, ditmaal wederom een stand alone. Baldacci won al vele prijzen voor zijn boeken en zijn allereerste titel (Absolute Power / Het recht van de macht ) is zelfs als film verschenen.

Naast auteur is Baldacci ook een voorvechter voor ondersteuning voor mensen met dyslexie waar hij de “Wish you well foundation” voor heeft opgericht. Nu er in Nederland een vormgever is geweest die een lettertype speciaal voor dyslectische mensen heeft ontworpen, is zijn nieuwste boek De Provocatie de eerste die dan ook in dit lettertype verschijnt.

In De Provocatie wordt een onderzoeker van het CID op pad gestuurd naar een moordzaak in een klein, achteraf plaatsje als blijkt dat de vermoorde man een militair is. Gelijk bij aankomst botst John Puller al met Sam, de rechercheur die het onderzoek leidt. Terwijl de motieven onduidelijker worden, leugenaars ontmaskerd worden en de zaak al maar complexer wordt doet Puller zijn uiterste best om te begrijpen waar het hier om draait. Wat een eenvoudige moord lijkt, blijkt groter te zijn dan ze konden vermoeden.

Baldacci is uitstekend in staat om de spanning continu vast te houden. Het verhaal begint klein en groeit uit tot een plot van onverwachte grote maar nergens verslapt het verhaal of gaat de vaart eruit. De karakters worden goed uitgewerkt en passen ook goed binnen dit verhaal. Zelfs enige kritiek op de manier waarop defensie al hun activiteiten weet toe te dekken wordt door Baldacci niet geschuwd. De Provocatie boeit van begin tot het eind.