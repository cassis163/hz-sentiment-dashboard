King van T.M. Frazier is niet zoetsappig, lief en voorspelbaar. Nee, King van T.M. Frazier is duister, hard en verrassend. Toen ik aan dit boek begon had ik al zo mijn vermoedens dat King geen standaard feelgoodboek zou worden en jeetje wat had ik gelijk! Dit boek is gewoon zo anders dan de gemiddelde feelgood roman en neemt je mee in de wereld van een harde crimineel en zijn verlangens.

King lees je vanuit twee verschillende perspectieven, die van Doe en die van King. Ondanks dat Doe haar geheugen kwijt is en niet meer weet wie ze is of waar ze vandaan komt, heeft T.M. Frazier het voor elkaar weten te krijgen dat ze een heel eigenzinnig karakter heeft. King daarentegen draagt wel zijn verleden bij zich en man, die is niet mis. Hij heeft een ontzettend zware jeugd gehad en dat is aan hem te merken. Hij kan moeilijk communiceren over dingen die belangrijk zijn. Met zowel Doe, als King bouw je een band op en je voelt met ze mee!

T.M. Frazier zorgt er op uitmuntende wijze voor dat je King in één ruk wilt uitlezen. King heeft namelijk een geheim voor Doe, maar hij wil haar zo graag bij zich houden dat hij dit geheim niet aan haar vertelt. Als lezer word je natuurlijk ontzettend nieuwsgierig en wil je gewoon weten wat hij weet. Maar zelfs in de hoofdstukken die vanuit zijn perspectief zijn geschreven kom je er niet achter. T.M. Frazier geeft kleine hints en pas als je weet wat het geheim is, valt dit allemaal op zijn plek!

“Ik voelde me zo goed over waar we waren en waar we naartoe gingen, dat ik het bijna niet erg vond om de rest van mijn leven tegen haar te liegen. Bijna niet.” – p. 197

King is niet geschreven voor de tere zieltjes onder ons. Er komt grof taalgebruik, geweld en misbruik in voor. Maar dat is nog niet eens het ergste, moord en doodslag zijn ook niet vreemd in King! Ik vond het boek hierdoor juist heerlijk om te lezen, omdat niet alles met een laagje suiker verteld wordt. Niet alles is mooi en perfect, maar duister en hard. Zoals het leven soms kan zijn. Dus als je hier niet tegen kan dan ben je alvast gewaarschuwd.

Als je denkt dat King een mooi afgesloten einde heeft dan heb je het hartstikke mis. De grootste plottwist van dit boek zit aan het einde van het verhaal (denk aan het geheim en nog veel meer) en daardoor heeft King een cliffhanger waar je ‘u’ tegen zegt. Je verlangt meteen naar het vervolg, Tyrant, en die kan me echt niet snel genoeg komen! Ik wil meer van King, meer van Doe en meer van hun liefde (oke, maar het meeste wil ik toch echt meer van King)!