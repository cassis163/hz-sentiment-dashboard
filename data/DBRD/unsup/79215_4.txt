Na 7 jaar was daar dan het vervolg! In de 100-jarige man die terugkwam om de wereld te redden, wordt Allan Karlsson 101. Op zijn verjaardag gaat er iets mis en meteen begint het volgende avontuur van Allan.

Nadat Allan uit het bejaardenhuis is gevlucht en allerlei avonturen heeft beleefd, ontmoet hij Julius. Samen hebben ze een koffer vol met geld. In dit boek blijkt dat ze met deze koffer naar Bali zijn gevlogen en dat ze in een luxe hotel zitten. Op een gegeven moment komen ze er achter dat de koffer leeg is, maar de rekening is nog niet betaald. Julius regelt voor de verjaardag van Allan een ballonvaart, maar daar gaat iets mis en de ballon stort neer op zee. Gelukkig worden Allan en Julian opgehaald door een schip.

Dit schip blijkt onderweg te zijn naar Noord-Korea met uranium aan boord. Toevallig is Allan kernwapen-expert en hij biedt de Noord-Koreanen aan om te helpen. Ze mogen mee naar Kim Jong-Un. In Noord-Korea beleven Allan en Julius weer van alles en belanden uiteindelijk bij Trump. Allan heeft gezegd dat hij uit Zweden komt, maar de Noord-Koreanen waren er van overtuigd dat hij uit Zwitserland kwam. Hierdoor ontstaan allerlei verwarringen bij de wereldleiders en hun spionnen.

Ik heb De 100-jarige man die terugkwam om de wereld te redden 4 sterren gegeven. Ik vond het een grappig verhaal, maar het was minder leuk dan het eerste deel. Toen was alles nog nieuw en verrassend. In het tweede deel weet je dat er grappige dingen gaan gebeuren en dat Allan hele rare beslissingen neemt. Een aanrader voor de liefhebbers van deel 1! Heb je die nog niet gelezen, dan raad ik aan om die eerst te lezen: de 100-jarige man die uit het raam klom en verdween.