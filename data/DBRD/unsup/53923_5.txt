Herkenning  Auteur: Gaby Sadowski  Uitgever:
Zilverspoor  314 pagina's Verschenen: mei 2014 Genre:
romantiek Recensie door Lydia Buist     Gaby Sadowski is
getrouwd en de trotse mama van Sara, Sabijn en Sybren. Gaby schreef
vroeger dagboeken vol en genoot ervan om op briefpapier brieven de
wereld rond te sturen. Ze is iemand die met de komst van het
internet is gaan bloggen en allerlei websites voor haar kinderen
heeft gemaakt. Met haar debuutroman 'Herkenning' vermengt ze
nostalgie met de modernste communicatie - technologie. Hoe gek ze
ook is op alle sociale media, ze hoopt dat het papieren boek en de
ouderwetse liefdesbrief bewaard zullen blijven.    In de
transmediale roman 'Herkenning' komen de fictieve hoofdpersonen
Mila en Chris tot leven en zijn ze te volgen via Facebook en op hun
eigen blog. Ook verschijnen zij in filmpjes op je smartphone
wanneer bepaalde fragmenten in het boek met de Herkennings-app
gescand worden (de acteurs Fabienne de Vries, Peter Post en Wesley
Mutsaars vertolken de rollen van de hoofdpersonen).  
Herkenning vertelt over de zoektocht van Mila naar warmte en
liefde. Tot voor kort was ze een succesvol advocate met een eigen
kantoor in Amersfoort. Haar huwelijk met Lucien kreeg een flinke
tik na de dood van hun zoontje Liam, bijna elf jaar geleden. Door
met Lucien naar Frankrijk te vertrekken hoopt Mila haar huwelijk te
redden. Dat lijkt niet te werken.    Via Facebook zoekt
Mila contact met haar oude liefde Chris. Ze chatten met elkaar. Hun
eerste Skype-sessie, die maar 56 seconden duurt, is genoeg om de
vonk weer op te doen laaien. Mila krijgt steeds minder grip op de
online relatie. Uiteindelijk lijkt ook Lucien een poging te willen
doen om zijn huwelijk te redden. Maar dan ontmoet Mila tijdens een
feestje in het dorp Sebastiaan.....   Ik heb nu in plaats van
een thriller een heel andere genre gelezen: romantiek. Vorig jaar
in juni had ik het boek 'Herkenning' gekocht van mijn
verjaardagsgeld. 'Herkenning' lag al een tijdje klaar om gelezen te
worden. Eindelijk was het zover. Het eerste wat ik dacht toen ik
hem uit had was 'had ik hem maar eerder gelezen'. Dat gebeurt zeker
niet bij haar volgende boek, zodra die verschijnt, dan pak ik hem
gelijk! De titel van boek twee is al bekend: 'Herinnering' en is al
klaar. Gaby is zelfs al met boek drie bezig, ze heeft de smaak te
pakken.    De cover heeft iets speciaals, als je met je
smartphone de afbeelding met een app scant dan zie je een filmpje.
Het boek zelf bevat enkele foto's die je ook kan scannen. Het boek
heeft zelfs een titelsong, heel bijzonder en apart. Op deze manier
komen de hoofdpersonages tot leven. 'Herkenning' is een boek met
een modern tintje. Een prachtig mooi boek, een boek vol gevoel en
emotie. Gaby schrijft heerlijk vlot, humoristisch, de emoties van
de personages raakten me. Gaby kruipt echt in de huid van de
personages, je krijgt bij sommige gebeurtenissen kippenvel, zo
liefdevol heeft ze geschreven.  Vanaf de eerste pagina had het
boek me in de greep en ik kon het niet wegleggen: ik had het boek
dan ook binnen 24 uur uit. Wat had ik het met Mila te doen. Ik
begreep haar gevoelens en verlangens. Haar man Lucien laat Mila
maar een beetje aan haar lot over. Ik begreep echt niks van hem en
ik kon Mila alleen maar gelijk geven.  Je kan de
hoofdpersonages echt volgen op Facebook. Echt bijzonder dat dat
kan. Dat Gaby kan schrijven heeft ze nu bewezen met haar debuut
'Herkenning'. Ik wil meer....! Ik zit met smart te wachten op deel
2, Gaby chapeau! Ik ben onder de indruk.    Het is een
aanrader, 'Herkenning' moet je gewoon gaan lezen.    5
sterren.