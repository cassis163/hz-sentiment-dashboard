De Nederlandse studente Evelyn Meyers ( Evy) woont met een groepje excentrieke jongeren op kamers in Londen. Ze huurt de kamer van Joy Mc Allen, die haar familie verloor bij een vliegtuigcrash. Evy heeft nachtmerries en hallucinaties, dat is begonnen toen ze haar intrek in dit huis nam. Niemand bekommert zich om haar, behalve Lily- Rose Summers, dochter van een acteur. Zij is de eerste die Evy wil helpen als deze in de financiële problemen komt. Lily-Rose kent iemand die een baan voor Evy heeft op zijn plezierjacht als hostess. Evy heeft er wel oren naar.
Als ze eenmaal op het jacht is , ziet ze iets gebeuren wat nogal gruwelijk is. Ze zit onder het bloed maar kan zich niks herinneren. En dit is pas het begin van de gruwelijke en bizarre dingen die ze gaat meemaken.
Evy is een meisje wat erg onzeker is, maar toch gaat ze het onbekende aan. Dat vind ik wel leuk aan haar. Hoe later in het verhaal, hoe zelfverzekerder ze wordt. Je kan je goed in haar inleven, waardoor alles wat Evy meemaakt ook realistisch overkomt. Lily- Rose is een aparte dame, ik kan er geen hoogte van krijgen. Van de andere personages vind ik die van Gabriel het interessantst.
Het verhaal begint met een zeer spannende proloog… je moet weten waar het over gaat. Je komt in een verhaal terecht dat in eerste instantie niet lijkt op een thriller, meer op een chicklit maar als gauw kom je erachter dat dit wel een heel spannend verhaal is. Je hebt geen idee wat er aan de hand is, maar er heerst een sfeer en spanning in het verhaal, dat er wel iets moet gaan gebeuren. Er zijn momenten die zo gruwelijk spannend zijn, dat je op het puntje van je stoel zit. Het eerste deel is niets in vergelijking met het tweede deel. Dit deel is nog spannender dan het eerste, vol met actie en gruwelijkheden, pure horror. Je leest het boek in een adem uit, je wordt meegetrokken in het verhaal en pas aan het eind volgt de ontknoping. Dit zie je niet aankomen. Wat een verhaal.
Lydia van Houten heeft met “Prooi” weer een pareltje in thrillerland afgeleverd.