Desalnietbemind’ is de debuutroman van Annabel Jonk, die geboren is in 1976. Ze heeft voor ‘Desalnietbemind’ uitgebreid research gedaan en de in het boek beschreven tocht naar Mount Washington zelf ook gemaakt. Annabel Jonk is een pseudoniem.

Advocate Martha Nieuwland ziet op de begrafenis van haar plotseling overleden echtgenoot Victor dat een onbekende vrouw ook bloemen op zijn graf legt. Korte tijd later vindt ze in zijn werkkamer een telefoon met vreemde berichten. Ze komt erachter dat hij haar al 7 jaar bedroog. Door zijn ontrouw twijfelt Martha aan de liefde die Victor voor haar gevoeld heeft. Om haar te troosten merkt haar vriendin Sophia op dat hij haar 'desalnietbemind' heeft.

Martha vindt ook een een schrift met jeugdherinneringen uit de lagere-schooltijd van Victor. Via de verhalen in het schrift komt ze op het spoor van een aantal jeugdvrienden van hem. Ze ontdekt dat Victor een groot geheim met zich meedroeg. Ze probeert via zijn vrienden haar man beter te leren kennen en zo achter de waarheid te komen.
‘Desalnietbemind’ is een roman over verlies, verdriet, vriendschap, wraak en geheimen. Hoewel het een debuut is, kun je aan de schrijfstijl van de auteur zien, dat zij gewend is om te schrijven. Het verhaal is opgebouwd uit korte, heldere hoofdstukjes waarbij vlot taalgebruik afgewisseld wordt met mooie beeldende zinnen.

Het is een goed leesbaar boek, waarbij je het gevoel krijgt dat de roman in een detective verandert, om als thriller te eindigen.