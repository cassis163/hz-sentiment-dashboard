Een modern sprookje waarin liefde de overhand heeft. In dit eerste deel van Hard tegen Hart is een prinses een detective, is de hedendaagse prins al verliefd nog voordat het verhaal gestart is, hebben we niet te kampen met een gemene koningin maar koning, en is aantrekkingskracht de eerste stap naar vertrouwen. Een sprookje zo royaal met romantiek dat het de lezer met een warm gevoel het hof maakt.

Het Verhaal

Detective Kat wordt gedwongen een opdracht van de koninklijke familie van Tolosa aan te nemen. Dit doet ze niet graag omdat ze haar identiteit zo geheim mogelijk wil houden.

Aangekomen op het paleis ontmoet ze al snel de hele koninklijke familie. Haar oog valt op prins Victor, die meteen na hun eerste ontmoeting zijn uiterste best doet haar het hof te maken. Maar haar verleden achtervolgt haar. Durft ze hem te vertrouwen?

Kat. Kate.

Al is het hoofdpersonage een detective van beroep, in dit boek worden geen criminele zaken opgelost of boeven in het gevang gezet. In een mengelmoes van moderne omgevingen, telefonie en internet, heeft Karen een setting gecreëerd met koningshuizen waarvan enkelen zich aan ouderwetse tradities lijken vast te klampen. Uiteraard voor eigen gewin.

Dit originele sprookje is in te delen in de categorie new adult, met een protagonist van 25 jaar die al het nodige heeft meegemaakt. Kat is een heerlijk zelfstandig, vrijgevochten jonge vrouw met een sterke persoonlijkheid die het tot dusver allemaal in haar eentje heeft weten te redden. Tot een moderne prins roet in het eten gooit door haar met zijn charmes te verleiden. Een uitdaging dus voor beiden. Durft zij vertrouwen in hem te stellen en hem lief te hebben? En kan hij haar voor zich winnen?

Veel vrouwen zullen wel kunnen smullen van de heerlijk dromerige schrijfstijl die Karen gebruikt om haar karakters tot leven te brengen. Door inkijkjes in de gedachten van de personages komt de lezer langzaamaan meer te weten over de personages. Deze gedachten worden mooi vloeiend door het verhaal heen geweven. De lezer volgt vooral Katharina maar krijgt ook inkijkjes in de gedachten van Victor. De twee houden er wel van om anderen uit te dagen, een tactiek die ook gebruikt wordt om elkaar het hof te maken. Is Kat hem te slim af? “Katharina: 1 - Victor: 0. (blz.18)” Of weet hij haar muren eindelijk af te breken? “Ze is er bijna klaar voor. Nog even geduld.” (blz.100)

Van een ontsnapping van een prinses in de proloog gaat het verhaal over naar de opdracht die overhandigt wordt aan Kat. Ze moet een oogje in het zeil gaan houden bij de koning van Tolosa omdat vermoed wordt dat er een mol te werk is. Een verschrikkelijke opdracht als je weet dat Kat eigenlijk de weggelopen prinses Katharina van Saval is. Ze leeft onder de valse naam Kat, al staat Victor erop dat hij haar Kate mag noemen. Haar tweeling broer, prins Koenraad, is goed bevriend met prins Victor. Ze kan het niet riskeren om met de familie gezien te worden.

Een relatie met de prins is dus een onmogelijke droom. Bovendien wil Kat de prins beschermen tegen het kwaad dat achter haar aan zit. Wie dat kwade gevaar is wordt langzaamaan duidelijk, wanneer Kat steeds meer gaat vertrouwen in Victor en zijn familie.

De Boze Koning

Een van de thema’s uit het boek is families. Een ander is het vinden van geluk. Kat heeft helaas geen goede ervaringen met beide. De beschermende hand van Victor en de zachte schrijfstijl van Karen zorgen ervoor dat geen van de traumatische ervaringen van Kat de lezer te erg afleiden van de liefdesplot. Er zijn enkele schokkende gebeurtenissen in Kat’s verleden, maar de aanwezigheid van Victor is een verzachtende factor wanneer deze worden onthuld. Ook beschrijft Karen niets expliciet. Hierdoor is het boek ook goed te doen voor het iets meer young adult georiënteerde publiek of mensen die niet al te heftige romans willen lezen.

Dit is een verhaal met humor. Victor en Kat dagen elkaar uit. Hun plagerijtjes zorgen voor de nodige lach op het gezicht van de lezer en zorgen voor een mooi evenwicht in het verhaal - en in het leven van Kat, dat toch wel zijn sombere kanten heeft. Hun pesterijtjes hebben soms iets weg van The Taming of the Shrew, oftewel het Temmen van de Feeks. Wellicht door de woordspelingen met de naam Kate erin. Maar er zijn meer parallellen, zoals de dame die zich moeilijk laat verleiden en de man die haar uit haar eigen omgeving neemt en op allerlei mogelijke manieren haar zelf opgeworpen muren probeert te doorbreken.

Tot slot weet Karen plekken te creëren die echt voelen, hedendaags en realistisch, waardoor je als lezer je al snel in het verhaal waant. Er zijn geen grote culturele of tijdgebonden verschillen die overkomen moeten worden om je in te kunnen leven in dit sprookje, en dat is knap gedaan door haar. Naast het kantoor waarop Kat werkt speelt het meeste zich af in het luxe paleis van Tolosa. Heerlijk om als lezer je te wanen in een prachtige suite, waar alles voor je klaar wordt gezet, met een eigen luxe badkamer, een flatscreen tv, een heerlijk ontbijt speciaal voor je gemaakt - met chocola. En dan is er ook een scène in een pretpark dat vol sprookjes zit, een combinatie van een dierentuin en attracties: achtbanen, een spookhuis en een sprookjesbos. Je zou willen dat je zelf die prinses was.

Een Verhaal Op Een Wit Paard

Een feelgood sprookje. Een romantisch verhaal voor één ieder die zin heeft om weg te dromen. Lief. Luchtig. Mooi. Goed gebalanceerd qua sferen, met humor en angst in de juiste maten. Een verhaal dat je met een warm gevoel vult en waarvan je te snel op de laatste pagina beland bent. Gelukkig is er een deel 2!