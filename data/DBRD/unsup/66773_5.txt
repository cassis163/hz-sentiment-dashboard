Bloed en Beenderen behoort tot één van de beste YA-boeken die ik gelezen heb. Allereest wat een prachtige cover die meteen iets laat zien van de hoofdpersoon Zélie. De cover straalt kracht, mysterie en iets bovennatuurlijks uit. Deze elementen zijn allemaal van toepassing op het verhaal.
Het verhaal wordt vertelt vanuit drie personages die allemaal verschillende achtergronden hebben: Zélie, Amari en Inan. Zélie laat de kant van de onderdrukten zien, de diviners met unieke witte haren en magische krachten. Langzamerhand verandert Zélie van een karakter die niet inziet dat zij de kracht en macht heeft om haar volk uit de onderdrukking te halen, in een personage die haar rol accepteert. Zélie is een sterk personage met veel woede en verdriet (door de brute dood van haar moeder door de koning Saran). Amari laat de kant van de rijken zien, maar in tegenstelling tot haar omgeving vindt zij de onderdrukking van magie en de diviners erg. Haar ogen worden geopend door de dood van haar beste vriendin en ze ziet in hoe verkeerd en slecht de heerschappij van haar vader is. Amari verandert van een personage die getraumatiseerd is door de onderdrukking van haar vader in een sterke vrouw die voor zichzelf durft op te komen en de strijd letterlijk met haar vader aangaat. Tot slot Inan. Hij laat heel goed de strijd tussen goed en kwaad zien. Aan de ene kant krijgt hij steeds meer gevoelens voor Zélie en wil hij haar beschermen tegen al het kwaad. Aan de andere kant krijgt hij te maken met de druk van zijn vader waar hij heel zijn leven mee te maken heeft. Als troonopvolger moet hij plicht boven eigenbelang vooropzetten en zich niet laten leiden door zijn eigen gevoelens. Hij krijgt al van jongs af aan te maken met de slechtheid van magie en dat iedereen die deze krachten heeft uitgeroeid/onderdrukt moet worden, maar als blijkt dat hij zelf hetgeen wordt wat hij altijd heeft verafschuwt, komt deze strijd nog beter naar voren. Tomi Adeyemi heeft de personages heel goed opgebouwd en de ontwikkelingen ook goed neergezet. Ze laat op een duidelijke en zeer beschrijvende manier zien dat niet alles zwart en wit is, mensen zijn niet óf goed óf kwaad. Er zit nog heel veel in het grijze gebied, de strijd bij Inan laat dit duidelijk zien.
Daarnaast heeft Tomi Adeyemi het plot heeft goed opgebouwd. De vele gebeurtenissen en de Afrikaanse mythologie/cultuur zijn heel natuurlijk met elkaar verweven. Hierdoor leest het verhaal als een trein. Ik kon het boek geen moment wegleggen, vooral het einde zorgt ervoor dat ik alleen maar wil weten hoe het verhaal van Zélie, Amarie, Tzain en Inan verder gaat.
De auteur heeft met Bloed en Beenderen een voor mij compleet unieke YA-verhaal geschreven met de nadruk op Afrikaanse mythologie en cultuur. Hierdoor ben ik veel meer te weten gekomen over deze mythologie en cultuur. Daarnaast heeft dit verhaal tevens een morele boodschap. De auteur werd bijvoorbeeld geïnspireerd door de Black Lives Matter-beweging: ‘Dit boek is meer dan geïnspireerd door deze beweging. Ik vond dat de boodschap van #BlackLivesMatter stelselmatig verkeerd geïnterpreteerd werd en veranderd in een wapen van haat. In tegenstelling tot de werkelijke betekenis, namelijk een oproep om te stoppen met het beëindigen van zwarte levens op zulke onrechtvaardige en onmenselijke manieren.’
Al met al is Bloed en Beenderen een verhaal vol actie, magie, spanning en sterke personages. Ik kan niet wachten om deel 2 te lezen!