hun gevoelens en het hoe en waarom van hun daden.,De Britse journalist Giles Foden werd ten tijde van de bomaanslagen op Amerikaanse ambassades eind jaren 90 uitgezonden naar Dar-es-Salaam en Zanzibar, het exotische eiland aan de Oost-Afrikaanse kust. Deze gebeurtenissen staan centraal in het zojuist verschenen Zanzibar - een verhaal dat zich afspeelt in het jaar 1998. Het jaar waarin de Amerikanen zelf het doelwit werden van grote terroristische aanslagen. Zanzibar is, zoals op cover wordt vermeld, een spannende historische roman. Maar bovenal een prachtig geschreven avontuur met een aantal zeer in het oog springende karakters. In het boek volgen we oceanoloog Nick Karolides, die zojuist een streep onder zijn Amerikaanse leventje heeft gezet op zoek naar wat avontuur. Hij belandt op Zanzibar om bij een Amerikaanse organisatie onderzoek te doen naar koraalriffen. Wanneer hij hoort dat zijn voorganger op raadselachtige wijze om het leven is gekomen, gaat Nick op onderzoek uit naar de ware toedracht. Op datzelfde ogenblik begint Miranda Powers haar loopbaan bij de Amerikaanse ambassade in Dar-es-Salaam en sluit Khaled al-Khidr zich aan bij het Al Qaida van Osama bin Laden. Daarnaast volgen we Jack Queller, Midden-Oostendeskundige van de FBI. Het verhaal begint met een noot van de auteur dat het boek grotendeels geschreven is voor 11 september 2001. Dit is belangrijke informatie want Zanzibar gaat over de strijd tegen het internationale terrorisme van voor de aanslagen op het WTC en Pentagon. Zanzibar is een intrigerende roman van de bovenste plank. De wijze waarop Foden feiten en fictie in elkaar laat overlopen is werkelijk bijzonder, zo ook de intelligente verweving van de verschillende verhaallijnen. Giles Foden schrijft over echte mensen, hun gevoelens en het hoe en waarom van hun daden. En dit doet hij met het nodige gevoel voor humor, spanning en snelle actie. Stap voor stap loopt de spanning op en werkt hij toe naar een spectaculaire en zeer zeker verrassende ontknoping. Zanzibar van Giles Foden is er één die je gelezen moet hebben.