Het is inmiddels al bijna 73 jaar geleden sinds de Tweede Wereldoorlog ten einde kwam. De verloren familie van bestsellerauteur Jenna Blum vertelt het verhaal van twee generaties en de impact die deze verschrikkelijke oorlog op hen heeft gehad.

Verhaal
De Duits-Joodse Peter Rashkin heeft de concentratiekampen van de Tweede Wereldoorlog overleefd, maar verloor zijn familie. Na de oorlog ontvlucht hij Europa en probeert hij in Amerika een nieuw leven op te bouwen. Hij trouwt en krijgt met zijn vrouw June een dochter, maar onder de oppervlakte van zijn geslaagde nieuwe leven sluimeren de herinneringen aan alles wat hij moest achterlaten.

Terwijl Peter en zijn gezin te maken krijgen met de snelle veranderingen en spanningen van de naoorlogse jaren in Amerika, dringt het verleden, dat Peter liever zou vergeten, zich steeds meer op. Als hij zijn dierbaren niet nog eens wil verliezen, kan hij de zwaarstwegende herinnering van allemaal niet langer wegstoppen: die aan zijn verloren familieâ€¦

Look & Feel
Een prachtig omslag! Een matte beschermlaag zorgt ervoor dat de roman zacht aanvoelt. De persoon in de rode jas moet (volgens Jenna Blum) Peter voorstellen die zijn spullen heeft gepakt en richting New York vertrekt als de Tweede Wereldoorlog ten einde is gekomen. Hij loopt richting the big city waar de onheilspellende lucht plaats heeft gemaakt voor een helder wolkendek met de belofte voor een betere toekomst.

Het boek kwam met een mooi boekenbandje met romantips die aansluiten bij het oorlogsthema. Een slimme zet van de uitgeverij!

Oordeel
Het boek is onderverdeeld in drie delen aan de hand van drie personages (Peter, June en Elsbeth). In het eerste deel weet Jenna Blum de sympathie voor Peter op te wekken bij haar lezer. Een prachtige verweving van het heden met het verleden en de tragische gebeurtenissen die hem zijn leven lang zullen achtervolgen en zowel letterlijk als figuurlijk diepe littekens achterlaten. Het tweede en derde deel beschrijven dat deze littekens ook wel degelijk van invloed zijn op de levens van Peters nieuwe echtgenote en hun dochter. Ondanks het feit dat deze verhaallijnen mij minder konden boeien, valt op het einde alles weer samen.

Een goed geschreven roman die niet al te lastig wegleest. Het zou niet het eerste boek zijn dat ik aan iemand zou aanraden, wat echt komt door de wat 'verloren' laatste twee delen. Het eerste deel waarbij alles wordt verteld vanuit Peters oogpunt is echter heel boeiend en mooi geschreven.

Sterren: ***