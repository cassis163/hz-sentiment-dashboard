‘Galgenveld’ is het eerste deel van het vierluik De Noordzeemoorden. In het boek staat de Amsterdamse rechercheur Maud Mertens centraal. Een no-nonsense vrouw, punctueel en eerlijk en moeder van Roos (16). Vastberaden bijt zij zich in de moorden vast.
De tweede hoofdpersoon is Kyra Slagter (19) die vwo-examen doet op het Damstede College. Zij is erg geïnteresseerd in forensisch onderzoek en moordzaken, doordat haar oudere zus Sarina vier jaar geleden plotseling is verdwenen. Kyra is als een van de eersten aanwezig als een lijk, hangend aan een lantaarnpaal op het Galgenveld wordt gevonden. Als zij het slachtoffer herkent als haar kunstdocent Marc Gaullier, gaat ze op onderzoek uit. De twee verhaallijnen lopen naast elkaar en beide vrouwen hebben een eigen tactiek.
Naast de hoofdstukken over Maud en Kyra zijn er ook een paar cursief geschreven hoofdstukken over een ondervoede jonge vrouw in de Schotse Hooglanden. Het oudere echtpaar Mabel en Phil neemt de vrouw, die nauwelijks praat, mee naar Londen voor een verdere behandeling. Verder is dit verhaal niet afgerond.

Isa Maron schreef eerder de erotische thrillers ‘Passiespel’(2008), ‘Verboden verleden’, ‘Vrij zwemmen’ (2010) en ‘Schaduwkant’ (2011). ‘Galgenveld’ is haar vijfde boek. Het verhaal bestaat uit 61 korte hoofdstukken en 320 pagina’s. Het is vlot geschreven, de hoofdpersonages wisselen elkaar goed af en de schrijfster prikkelt de lezer om door te lezen. Jammer is dat de hoofdpersonages, hun karakters en het verhaal wat te oppervlakkig blijven. Ongeloofwaardig is dat Kyra, in haar examenweek, nog zoveel tijd heeft om twee moorden op te lossen. Maar ook dat de vrouw van het slachtoffer en andere betrokkenen een 19-jarig meisje van allerlei informatie voorzien. Onwerkelijk is dat het boek slechts één week beslaat. De schrijfster had hier beter wat meer ruimte voor kunnen kiezen. De plot was al snel duidelijk, maar de schrijfster bleef er nog te lang omheen draaien. Ze had wat minder snel teveel prijs moeten geven om de spanning in het verhaal te behouden. De intelligente Kyra gaat uiteindelijk zeer roekeloos te werk door de vermeende dader plompverloren op te zoeken. De kaart, die na de plot wordt bezorgd, komt als uit de lucht gevallen. Daarna eindigt het verhaal vrij bot. Maar dit biedt mogelijk wel weer stof voor deel twee van de Noordzeemoorden: ‘IJskoud’.

Het boek is leuk om te lezen en maakt absoluut nieuwsgierig naar het vervolg!