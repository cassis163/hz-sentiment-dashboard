De fatale toewijding van verdachte X is mijn allereerste Japanse thriller. Yasuko vermoord haar ex-man, nadat deze haar dochter heeft bedreigd. Ze is totaal ontredderd en dan belt de buurman aan, of hij kan helpen. Ishigami is een wiskundig genie dat zich in het dagelijks leven verlaagt tot het geven van wiskunde op de middelbare school. Met zijn zeer sterk ontwikkelde logica mengt hij zich in deze moord en voorziet zijn buurvrouw van een alibi. De vraag in het boek blijft, houdt dit alibi stand of wordt het ontrafeld door zijn oude jeugdvriend die ook bevriend is met een politie-inspecteur. En is dat de vraag die we onszelf moeten stellen?

Het is een ontzettend mooi boek, gesitueerd in een bijzondere cultuur. De Japanse cultuur is zeer beleefd en daardoor wellicht ook afstandelijk en dat geeft het juiste decor voor het plot in dit boek. Het plot is ijzersterk en wordt ondersteund door de schrijfstijl. Higashino schrijft korte zinnen en verzandt niet in bijzinnen die nergens naar leiden, hierdoor kom je in een mooie leescadans terecht. Soms zou ik wel wat meer achtergrond willen en diepgang bij een deel van de personages (Professor Galileo en de inspecteur), maar wellicht past dat meer bij een serie. Ik ben erg benieuwd of er nog meer boeken van hem gaan uitkomen in het Nederlands, want dan ga ik ze zeker lezen.