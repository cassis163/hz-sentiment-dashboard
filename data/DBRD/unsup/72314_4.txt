Een misdaad wordt pas echt gruwelijk als kleine kinderen er het slachtoffer van zijn. Dan is pas echt de beer los. Kijk maar naar wat er in België allemaal los kwam, toen Marc Dutroux werd opgepakt en achter de tralies verdween. Dat verdriet van België moet Luc Deflo voor ogen hebben gehad toen hij Weerloos schreef over een netwerk dat weeskinderen tot seksslaven maakt. Meisjes van een jaar of acht verdwijnen uit een tehuis en brengen een hemeltergende tijd door in een cel waarna ze door een klant worden ‘gekocht’ om hun lusten op bot te vieren.

De Vlaamse thrillerauteur heeft over dit thema zelfs een nieuwe serie op het oog. Een speciale elite-eenheid van de Belgische politie wordt opgericht om oude dossiers van verdwenen kinderen aan te pakken. Dit team – Cel 5 – valt rechtstreeks onder de minister en krijgt de vrije hand om zaken aan te pakken. En hopelijk op te lossen. Door een toeval komt Cel 5 van commissaris De Decker eerder op het spoor van de verdwenen kinderen door een verkeersongeval in een bos net buiten Brussel. In de auto van de doodgereden chauffeur wordt het lijk van een van de kinderen gevonden. In een razend tempo gaat Cel 5 achter het netwerk aan.

Het klinkt als weer een standaard verhaal: een overwerkte groep rechercheurs lost met slim speurwerk de misdaad op. Of zoals Deflo, met een knipoog naar zijn collega Pieter Aspe, schrijft: “Soms wenste hij dat hij de protagonist was in een van die populaire Vlaamse detectivereeksen. Een superspeurder die, zuipend en oneliners uitbrakend, na een kleine driehonderd pagina’s en alle verrassende plotwendingen ten spijt het mysterie heeft ontrafeld. Zaak opgelost, daders achter de tralies en op naar een nieuw avontuur.” Maar zo zit Weerloos niet in elkaar. Het plot is eigenlijk een aaneenschakeling van toevalligheden, blunders van de politie en de misdadigers en meevallers voor een van beide partijen. Het geeft Weerloos iets authentieks. De lezer heeft het idee: dit is echt. Zo gaat het er in het echte leven ook aan toe. Soms zit het tegen, soms zit het mee. En dat blijkt ook bij dit boek van Deflo.

Luc Deflo is samen met Aspe de best verkopende schrijver van spannende boeken van Vlaanderen. Deflo (1958) is geboren in Mechelen en woont nu met vrouw en twee dochters in Brussel. Zijn boeken spelen dan ook in de Belgische hoofdstad, zoals Brugge zijn Aspe heeft en Antwerpen zijn Stan Lauryssens. Weerloos is het achtste boek van Deflo. De vorige boeken vormden een serie rond twee rechercheurs, maar met Weerloos slaat Deflo een nieuwe weg in: nieuwe hoofdpersonen, andere onderzoeken. Cel 5 moet een nieuwe serie opleveren. Deel één is in ieder geval al geslaagd: Weerloos is een prachtig boek.