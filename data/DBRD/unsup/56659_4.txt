Recensie van: Dochter van het moeras

Echt een boek om te lezen voor je plezier, geen moeilijk taalgebruik, geen onduidelijk onderwerp. Je moet wel je hoofd erbij houden, je springt telkens terug in (een soort van) flashbacks.
Na hoofdstuk 4 begint elk oneven hoofdstuk met een stukje uit het sprookje 'De dochter van de moeraskoning', van Hans Christian Andersen, de Deense “sprookjeskoning” ;-)

Het verhaal speelt in het noorden van de Verenigde Staten, in de staat Michigan. De staat Michigan ligt tussen de Grote Meren: van boven af gezien rechts het Huron meer en links het Michigan meer. Waar deze beide meren bovenin samenkomen is een smalle “zee”-engte (eigenlijk een meer-engte), van ongeveer een 4-5 kilometer, en daarboven ligt nog een stukje Michigan, rechts grenzend aan Canada, links aan Wisconsin en boven- en onderin ingeklemd tussen het Superior meer (boven) en het Michigan meer (onder). Het verhaal speelt zich in dat stukje Michigan, wat door de lokale bevolking het schiereiland wordt genoemd.
Het schiereiland is voor een groot gedeelte een onbewoond gebied, slechts een paar kleine plaatsjes die, aan kaarsrechte wegen, omsingeld zijn door Nationale Parken, meertjes, moerassen en natuurlijk vol wilde dieren, waaronder beren, wolven, wolverines, herten, bevers, enz.
In één van deze plaatsjes is ca. 30 jaar geleden een tiener ontvoerd, ongeveer 16 jaar oud. Ondanks vele zoektochten wordt het meisje nooit gevonden.....
Het verhaal begint echter iets anders, we maken namelijk eerst kennis met Helena, dat is de dochter van de ontvoerde tiener. Helena zit met haar jongste dochter een beetje de tijd te doden aan het strand, wachtend om terug naar huis te gaan, omdat haar andere dochter dan thuiskomt uit school.
Terugrijdend naar huis, hoort ze een speciale journaaluitzending en die vertelt dat een gevaarlijke kinderontvoerder is ontsnapt uit de gevangenis, daarbij 2 bewakers heeft vermoord en vooralsnog spoorloos is. Helena weet het zeker, dat is haar vader...
Vanaf dan krijgen we (bijna) het hele verhaal te horen: van de hele kleine Helena, toen ze nog in de wildernes leefde met haar ouders, via flashbacks, tot aan Helena in het heden. Haar relatie tot haar vader, hoe ze die in de loop der jaren bij heeft gesteld. De relatie met haar moeder, getraumatiseerd door de ontvoering en hoe beiden daarmee omgingen.
Helena die haar vader terug in de gevangenis wil hebben, en haar vader die op zoek is naar Helena en haar dochters, want daarom is hij ontsnapt en hij heeft plannen.

Niet denkend aan het onderwerp, ontvoering en verkrachting waaruit Helena werd geboren, een prettig geschreven boek. De ontsnapping uit de gevangenis, de vlucht door de dorpen en het moeras is bijna helemaal te volgen via Google Maps en dat was voor een kaartenfreak als ik een geweldige belevenis. De schrijfster heeft zelf op 't schiereiland gewoond en heeft dat met veel liefde beschreven. Het slot van het boek had iets meer van gemaakt kunnen worden, maar van mij krijgt het boek 4 dik verdiende sterren.