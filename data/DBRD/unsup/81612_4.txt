Falco en de gestolen Stympha’s is een verhaal dat losjes is gebaseerd op de mythe van Herakles en zijn gevecht tegen de Stymphalische Moordvogels uit de Moerassen van het Oosten. Niet dat je enige kennis van deze mythe hoeft te hebben om het verhaal te snappen, maar het is voor de wat oudere lezer misschien leuk om te weten waar Nienke Pool haar inspiratie vandaan haalt.

De schrijfster heeft een prettige vertelwijze met hier en daar een leuke woordspeling. Er gebeurt echt heel veel in het verhaal, maar alles wordt zo omschreven dat het klopt en makkelijk te volgen is. Ook al passeren er wel heel veel figuren de revue in het verhaal die helaas niet allemaal kunnen worden uitgediept. Nu is dat niet bij iedereen nodig maar van sommige figuren had ik wel wat meer willen weten.

Het is een verhaal van een gewone jongen, niet speciaal stoer, sterk of superslim en daardoor spreekt het waarschijnlijk meer aan bij de jeugdige lezer in plaats van te lezen over een superheld die alles kan. Een goede keuze als je het mij vraagt.

Op zijn queeste belandt Falco van het ene avontuur in het ander en zijn doel (het vinden van de Stympha’s) wordt anders en belangrijker in de loop van het verhaal. Even bedacht ik me dat de schrijfster het niet te groot moest gaan maken, omdat het dan misschien niet meer opgelost zou kunnen worden, aangezien ik al behoorlijk vergevorderd was en het boek maar een beperkt aantal pagina’s heeft. Al is dik 400 pagina’s best een aardige pil voor een Young Adult boek. Maar het is de schrijfster gelukt om het geheel mooi af te ronden.

Conny Schelvis