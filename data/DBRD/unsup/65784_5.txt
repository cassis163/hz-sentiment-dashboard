Je leest Henry’s ongemakkelijke dagboek, wat hij moet bijhouden van zijn therapeut Cecil. Henry vertelt vol humor en je moet echt gniffelen om zijn observaties en meningen. Maar tussendoor voel je het immense verdriet, het schuldgevoel en de woede… Want er is iets vréselijks gebeurd, daar zullen Henry en zijn vader mee moeten leren leven en dat zal ze niet lukken door het dood te blijven zwijgen.

Dit verhaal leest weer heerlijk vlot en wist me meteen mee te slepen. Je voelt de hele tijd ontzettend mee met Henry en hoopt dat hij en zijn vader hun draai weer zullen vinden in dit nieuwe leven, mét nieuwe vrienden.
Humoristisch én hartverscheurend, dit boek! Ik heb zitten lachen en zitten huilen tijdens het lezen. Geweldig mooi gedaan weer door Susin Nielsen, een zo duister onderwerp op zo’n luchtige manier neerzetten…