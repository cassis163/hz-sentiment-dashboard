De korte proloog geeft de lezer de indruk dat het verhaal een thriller betreft.
Kijk je naar de NUR-codes voor in het boek: 402 dan zou het een waargebeurd verhaal betreffen, de tweede NUR-code 300 geeft aan dat het boek valt onder Literaire fictie algemeen. Als lezer weet je na het lezen van het verhaal, dat het een ingenieuze spannende roman is met veel psychologie.

De zachtgele cover laat een afbeelding van een vrouwenmond zien, die iets probeert te doorbreken, haar ogen zien nog niet alles en haar mond snakt naar …
Is de vrouwenmond op de cover Lisa, Amélie of … ?

De auteur neemt de lezer mee in het leven van Maarten Brugman; een ingedutte dertiger die ooit werkte als freelance accountant; door zijn eerlijkheid vertrokken opdrachtgevers, kreeg hij een hekel aan zijn werk en stopte ermee.

Van zijn toenmalige vrouw Elizabeth kreeg hij verwijt op verwijt; een scheiding lag voor de hand. In die periode wordt Maarten zwaarmoedig, heeft geen zin en energie meer om zijn leven op te pakken. Hij gaat uiteindelijk werken bij Xeros als callcentermedewerker.

Maarten heeft geen sociale contacten, vindt amper aansluiting bij zijn collega’s en heeft sporadisch contact met zijn moeder; een overbezorgde vrouw die heem haar wil oplegt en waar hij geen weerwoord op heeft.
Hij probeert zichzelf te zien door de ogen van anderen en heeft hierdoor totaal geen zelfvertrouwen meer, vindt zichzelf niet de moeite waard en denkt dat hij een vrouw niets te bieden heeft.

Op zekere dag hoort Maarten een stem; een imaginair persoon in de vorm van een vrouw die hij Amélie noemt.
Ze probeert door middel van vragen waar hijzelf antwoord op moet geven, zijn gedachtegang te ordenen. Ze laat hem nadenken over zichzelf;
wat voelt hij, wie is hij en wat wil hij? Ze hoopt op deze manier zijn leven weer leuk te maken en zijn zelfvertrouwen te vergroten.

Gaat dit lukken?

De auteur voert de verschillende personages langzaam op, zodat je als lezer rustig aan kennis kunt maken met de verschillende, soms duistere karakters.

De net afgestudeerde Lisa werkt als teamleider bij Xeros; Hans Schuurman als manager.

Hans is getrouwd met Barbara; samen hebben ze twee zoons. Hans houdt van kunst; ze bezoeken vaak exposities. Daar ontmoeten ze Erik; fotograaf en schilder, die vrouwen als een uitdaging ziet.

'Ik denk aan de beginjaren van mijn huwelijk. Ineens dringt het tot me door dat ik met de eerste de beste die mij ‘goed genoeg’ vond, ben getrouwd.'

Richard van der Spek, de vader van Lisa, koopt grote panden op die hij verhuurt aan bedrijven en zelfstandigen. Roderick werkt achter de schermen voor Richard.

Lisa woont in een pand van haar vader; ze kreeg twee jaar de tijd om een zelfstandig leven op te bouwen. De twee jaar zijn bijna om en ze moet het pand verlaten; ze komt echter geld te kort om ergens anders te gaan wonen. Haar vader is onverbiddelijk.

Mandy een vriendin laat zich betalen voor seks; ze nodigt Lisa uit om dit ook te gaan doen.

Gaat ze hier op in?

'Het warme water heeft de nervositeit voor de afspraak van vanavond enigszins verdreven.'

Hans is bereid om Lisa te helpen aan een beter betaalde functie.
Ze wordt door Hans gevraagd om mensen van haar afdeling aan te reiken om een nieuw project binnen Xeros op te starten.
Wat houdt dit project in werkelijkheid in? En waar, met wat en met wie wordt Lisa geconfronteerd?

'Een donkere schaduw beweegt zich door de tuin en even slaat haar hart over.'

Het verhaal kent veel ontwikkelingen waarin de personages meer met elkaar te maken hebben dan dat ze zelf weten.
De auteur laat ze op vernuftige wijze samenvloeien.

In moeilijke tijden leer je je vrienden kennen is in het verhaal duidelijk aanwezig; juist degene die ze voorheen niet zag biedt Lisa een uitweg.

In het verhaal zie je niet alleen Maarten, maar ook Lisa groeien.
De auteur weet je aandacht vast te houden en focussen op alle personages tot de laatste bladzijden. De proloog wordt hierdoor aan het eind pas duidelijk; dat is knap gedaan.

Hoewel al eerder duidelijk is ‘wie’ en ‘waarom’, is de afloop verrassend gruwelijk.
In de epiloog komt daar nog een schepje bovenop.

De auteur schrijft niet alleen beeldend en humoristisch, ook de gedachtegang van personages roept ze tot leven.
Met haar fijnzinnig vindingrijk taalgebruik weet ze een eenvoudige balie om te toveren tot een ‘niervormige balie’, een nietszeggend steegje tot een steegje dat je voor je ziet en ruikt.

Personages worden sterk neergezet; als lezer kun je deze bij wijze van spreken uittekenen.
Levendige dialogen, een goed opgebouwde verhaallijn en de vele bijvoeglijke naamwoorden geven het verhaal nog meer kleur.

Het is fijn om als lezer de ruimte te hebben om zelf te mogen nadenken en invulling te geven aan onbeantwoorde vragen;
in dit verhaal is het juist jammer, omdat er teveel onbeantwoord blijft. Misschien een vervolg schrijven?
Van de andere kant is dit boek gericht op het psychologische effect van mens op mens en daar is de auteur ruimschoots in geslaagd.

De auteur heeft een boeiend psychologisch verhaal geschreven waarin de eenzaamheid, letterlijk en figuurlijk, van de diverse personages onder de loep worden genomen.
Een verhaal over vriendschap, fraude, bedrog, verleiding, machtsmisbruik, onder druk worden gezet, liefde in meerdere variaties en wat het missen van een ouder of juist het opkijken daar na met iemand kan doen.


Schrijfstijl 5*****
Taalkundig 5*****
Psychologie 5****
Spanning 4****
Verhaallijn 4****