Nadat je als lezer in 'Haar dag' kennis hebt gemaakt met de verlegen Allyson, in haar zoektocht naar zichzelf, wordt in 'Zijn jaar' het parallelle verhaal verteld vanuit het perspectief van Willem. De Amerikaanse Allyson en de Nederlandse Willem troffen elkaar door een toevallige ontmoeting en brachten samen een bijzondere dag in Parijs door. Ze verloren elkaar na die dag uit het oog, maar allerminst uit het hart. Het boek herhaalt niet zozeer de ontmoeting met Allyson vanuit Willems perspectief, als wel wat er in het jaar daarna met Willem gebeurt.

De lezer leert Willems schrijnende achtergrond kennen en wat hem ertoe heeft bewogen een eenzame reiziger te worden en zich nergens aan te hechten. De liefde tussen zijn ouders was zo sterk, dat er soms geen plaats voor hem leek te zijn. Na het onverwachte overlijden van zijn vader, vluchtte zijn moeder naar India om daar een nieuw bestaan op te bouwen als arts. Willem bleef als een verloren ziel alleen achter in Nederland. Geen enkele vriendschap of connectie wist hem echt te raken, maar met Allyson was het anders; zij keek recht door zijn ziel heen. En juist die bijzondere ontmoeting was gedoemd te mislukken. Pogingen om Allyson te vinden, brengen Willem tevergeefs naar Frankrijk en Mexico, en zelfs naar zijn moeder in India, maar uiteindelijk geeft hij de moed op en strandt hij in Amsterdam. 'Zijn jaar' vertelt over de ontwikkeling van Willem in een gepijnigd jaar waarin hij dingen uit het verleden leert loslaten, oude relaties opnieuw leert omarmen en zichzelf openstelt voor een nieuwe toekomst. Een jaar waar die ene ontmoeting met Allyson aan ten grondslag ligt.

Terwijl je als lezer van het eerste deel - wat overigens essentieel is om eerst te hebben gelezen - al weet hoe het eindigt, is het verloop van dit verhaal daar niet debet aan. Forman neemt je mee naar talloze plekken op de wereld en creÃ«ert nieuwe, bijzondere ontmoetingen. Hoewel sommige scenes ietwat langdradig kunnen aandoen, en soms juist even snel verwateren als dat ze begonnen, blijft Willems zoektocht evenwel boeien. Wat begint als een speurtocht naar Allyson, wordt een zoektocht naar zijn diepere zelf en naar acceptatie. Geloof je in "het lot", dan is dit verhaal een bijzondere vertelling van hoe toevalligheden je brengen waar je zijn moet en hoe het leven al voor je is uitgestippeld, nog voordat je daar zelf achter bent.