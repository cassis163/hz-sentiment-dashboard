Wanneer Lynn, na een avondje winkelen, alleen naar huis fietst, wordt zij van haar fiets getrokken en raakt zwaargewond. Een voorbijganger (Paul) schiet haar te hulp, maar de dader weet te ontkomen. Lynn kan zich van het voorval maar weinig te herinneren. Alleen dat de dader een zwart vest droeg en een tattoo op zijn pols had.

Wie is de dader en wat zit er achter? Eva Burgers laat ons kennis maken met vier mogelijke daders.
Is het Lynns ex-vriendje Jay? Hij wil Lynn graag terug en stuurt haar dreigende Sms’jes. Zou het Thom zijn, de vriend van Jay? Hij verschaft de politie immers valse informatie. Is het Nick, de broer van Jay? Zijn hele bureau is gevuld met foto’s van Lynn. Of is het klusjesman Paul? Paul dringt zich wel erg op in het gezin en niet alles wat hij vertelt blijkt waar te zijn.

Het verhaal wordt afwisselend verteld door Lynn en Jay. Beiden komen met nieuwe feiten en verdenkingen . Er gebeurt heel veel in het 160 bladzijde tellende verhaal. Burgers heeft een heel fijne schrijfstijl en weet je als lezer ongelooflijk goed te boeien.

Net als de andere jeugdthrillers van Kluitman ziet de cover van Flashback er heel aantrekkelijk uit. Toen wij het boek in de schoolbieb neerzette werd hij meteen geleend! De foto vertelt precies waar in het boek over gaat. Er staat een angstig meisje op wat achterom kijkt en op de achtergrond zie je een jongen in een zwart vest met capuchon.

Omdat wij bang waren dat het boek, ondanks de Kinderjury stempel, nog wat te heftig zou zijn voor groep 8 hebben we het eerst maar even zelf gelezen. Nou wij zijn gerustgesteld. Het is een prima boek! Het heeft een mooi plekje in de schoolbieb verdient. Er komt wel geweld voor in het boek, maar rechercheur Burgers heeft dit netjes omschreven. Op tv zijn de kinderen (helaas…) wel heftigere acties gewend.