Wervelstof is volgens de nur-code in het boek een literaire roman, novelle. Het verhaal gaat in het kort over Suzan die in Amsterdam woont en verliefd wordt op een Amerikaanse toerist, Steve. Er ontstaat een korte briefwisseling tussen Suzan en deze man, waarna Steve Suzan uitnodigt om naar zijn woonplaats Sand Springs (Oklahoma, USA) te komen. Suzan besluit om op de uitnodiging in te gaan. Maar Steve blijkt bepaalde zaken voor Suzan geheim te houden en stelt zich redelijk bezitterig op als het om haar gaat.
Het verhaal is goed geschreven. Suzanna Esther hanteert een mooie schrijfstijl en ze weet alles zeer beeldend neer te zetten. Vooral aan het beschrijven van de omgeving en geschiedenis is veel aandacht besteed.
Naar mijn mening heeft het boek wel enige minpunten.
Het verhaal kabbelt, hoofdzakelijk vanuit het perspectief van protagonist Suzan, terwijl het verhaal van de antagonist Steve in heel spaarzame en erg beperkte hoofdstukjes wordt verteld. Dat is jammer. Daardoor blijft hij een plat, tweedimensionaal personage. Juist een goede ontwikkeling van zijn karakter had het boek naar mijn mening veel meer literaire diepgang kunnen geven.
Ik vind Wervelstof een goede Chicklit, waarin de twijfel of de angst van een jonge vrouw, om verliefd te worden op een oudere man met geheimen, het hoofdthema is. Maar ik mis de diepgang die ik van een literaire roman verwacht. Omdat het op zich geen slecht verhaal is, en vanwege de schrijfstijl, krijgt het van mij toch drie sterren.