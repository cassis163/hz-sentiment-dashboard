Titel: Door het vuur
Auteur: Sandra Brown
Uitgeverij: De Boekerij
Publicatiedatum: juni 2018
Aantal blz: 416

Cover
De cover is er wel eentje die mij aanspreekt. In een groot lettertype staan de naam van het boek en de naam van de schrijfster. Ook zien we een vrouw met rood haar met open ogen. Ze kijkt doods.

Auteur
Sandra Brown is geboren en getogen in Texas. Ze was model, actrice en tv-presentatrice voor ze in 1981 als schrijfster debuteerde. Inmiddels is haar naam synoniem voor romantische spanning. In 2008 werd ze door de International Thriller Writers uitgeroepen tot Thriller Master.

Achterflap/samenvatting
Kerra Bailey weet dat ze haar carrière een enorme boost kan geven door een interview met Franklin Trapper. Deze gedecoreerde ex-legermajoor werd vijfentwintig jaar geleden een held toen er door hem overlevenden waren bij een aanslag in een hotel in Dallas. Jarenlang heeft hij daardoor midden in de publieke belangstelling gestaan, maar ineens verdween hij uit het openbare leven. Nu zet Kerra alles op alles om hem te spreken; zelfs als dat betekent dat ze via zijn zoon, voormalig federaal agent John Trapper, met hem in contact moet komen.

John wil niks van zijn vader weten, maar toch weet Kerra hem zover te krijgen om met haar aan tafel te zitten. Hun interview loopt desastreus af: ze wordt zelf het doelwit van een aanslag. John vreest dat hij alleen door met Kerra samen te werken achter de identiteit van de daders van beide aanslagen kan komen.

Mijn mening
Dit was mijn eerste kennismaking met de boeken van Sandra Brown, en als ze allemaal zo zijn, dan heb ik toch wel iets gemist de afgelopen jaren.

Plot:
Kerra Bailey is verslaggeefster en heeft de grootste scoop van haar carrière. Een oud legermajoor heeft haar 25 jaar geleden gered tijdens een aanslag op een hotel. Ze wil hem dus heel graag interviewen. Zijn zoon John wil niet dat het interview doorgaat, maar de majoor stemt toch in. Dan verloopt het interview rampzalig en wordt Kerra zelf doelwit. Samen met John Trapper wil ze de waarheid achterhalen. Want dat kan alleen samen.

Spanning
Er hangt in dit boek continue iets in de lucht. Is het niet spanning om de waarheid te achterhalen, dan is het wel de seksuele spanning die om Kerra en John heen hangt. Ik houd ervan.

Personages:
Het verhaal draait vooral om Kerra en John, en natuurlijk om de legermajoor. Echter, over John en Kerra komen we iets meer te weten, ook omdat er tussen hen een flinke spanning komt te hangen. De overige personages blijven een beetje vlak.

Schrijfstijl:
Sandra Brown heeft een schrijfstijl die mij absoluut bevalt: relatief korte hoofdstukken vanuit verschillende perspectieven, waardoor je het verhaal letterlijk vanuit alle hoeken volgt. Ze drijft de spanning op door diverse plot twists, en op enkele momenten heb ik letterlijk mijn adem ingehouden.

Ontknoping:
De ontknoping is naar mijn mening goed opgezet. Het hele boek voel je dat er iets in de lucht hangt en neig je in een bepaalde richting. Een als de ontknoping dat plaatsvindt, zit je toch even met je mond open.

Spanning: 4
Plot: 4
Leesplezier: 4,5
Schrijfstijl: 4
Originaliteit: 4
Psychologie: 4

Door het vuur is zoals gezegd mijn eerste kennismaking, maar het smaakt zeker wel naar meer. Van mij krijgt Door het vuur 4 mooie sterren.

Leontine