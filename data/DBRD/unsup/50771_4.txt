In zijn tweede boek voert Joël Dicker opnieuw de schrijver Marcus Goldman op. Er zijn enkele verwijzingen naar het eerste boek ‘De waarheid over de zaak Harry Quebert’, maar Het boek van de Baltimores is er absoluut geen vervolg op en kan perfect als op zichzelf staande roman gelezen worden. In dit boek staat de succesvolle Marcus Goldman op het punt een nieuwe roman te schrijven. Hij wordt echter te veel in beslag genomen door herinneringen aan zijn kinder- en jeugdjaren om werkelijk van start te gaan. Als volwassene kijkt hij met andere ogen naar de twee familieclans: de rijke Goldmans-uit-Baltimore die hij als kind verafgoodde en de middenklasse Goldmans-uit-Montclairs waar hij zelf bij hoorde. De armoede waarin zijn nonkel eindigde dwingt hem om na te gaan waarom hij zich blind staarde op het succes van zijn nonkel en tante en hoe loyaliteit en jaloezie de vriendschap met zijn neven Hillel en Woody bepaalde. Wanneer hij onverwacht Alexandra tegen het lijf loopt, komt het verleden te dicht bij. Alexandra behoorde immers tot het hechte vriendschapsclubje die de Goldman-neven vormde. Hij verliest het gevecht tegen vergeten herinneringen en onverwerkte meningsverschillen. Door over het verleden te schrijven probeert Marcus na te gaan of het Drama vermeden had kunnen worden. Een antwoord daarop krijgt hij (en dus ook de lezer) pas wanneer alle puzzelstukken samengevoegd worden.

Mijn volledige recensie kan je lezen op mijn boekenblog: https://www.hebban.nl/spot/smakelijk-lezen/nieuws/het-boek-van-de-baltimores-jol-dicker