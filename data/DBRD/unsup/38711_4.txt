De Zweedse Camilla Läckberg behoort tot de bestverkopende thrillerschrijvers in haar eigen land. Ze verkocht wereldwijd meer dan 10 miljoen boeken. Na een aantal minder geslaagde verfilmingen van haar werk, wordt er in Zweden momenteel gewerkt aan de Fjällbacka Murders, een tv-serie gebaseerd op haar creaties. Deze miljoenenproductie bestaat uit maar liefst tien tv-films van 90 minuten en twee bioscoopfilms en wordt geproduceerd door Michael Hjorth (Den Fördömde en de helft van het schrijversduo Hjorth Rosenfeldt). In Nederland verschijnen haar thrillers al sinds 2002 bij uitgeverij Anthos en de laatste jaren is ze ook hier een van de bestverkopende Scandinavische thrillerschrijvers. Het achtste deel in de Patrik Hedström-reeks verscheen onlangs in vertaling met als titel Engeleneiland.
De hoofdrollen in Engeleneiland zijn ook deze keer weggelegd voor politierechercheur Patrik Hedström en zijn vrouw, de bekende schrijfster Erika Falck. Beiden raken verstrikt in de mysterieuze  en inmiddels verjaarde  zaak waarin een compleet gezin, op één kind na, van de aardbodem verdween. Het gezin dat begin jaren zeventig een jongensinternaat runde op het eiland Välo in de buurt van Fjällbacka is sindsdien spoorloos. De zaak heeft al jaren de interesse van Erika, maar haar onderzoek liep muurvast Tot Ebba, de jongste dochter en enige overgeblevene van het gezin, terugkeert naar Välo. Samen met haar man, Mårten, wil ze een Bed & Breakfast maken van het oude internaat, maar daar is blijkbaar niet iedereen het mee eens. Na een mislukte brandstichting, besluit Patrik Hedström naar het eiland af te reizen om onderzoek te doen en in het oude mysterie te duiken. Als Erika hoort over de terugkeer van Ebba naar Valö, duikt ook zij weer in de zaak en tot grote frustratie van haar man blijkt dat ze ook nog eens samenwerkt met zijn eigen collega.
Het werk van Läckberg wordt vaak samengevat als "een moderne 'Murder She Wrote' meets 'Midsomer Murders'". Ook de term cosy crime hoor je nog wel eens, maar na het lezen van Engeleneiland wordt Camilla Läckberg daarmee flink te kort gedaan. Haar meest recente Hedström-thriller zit wat dat betreft gewoon verdomd goed in elkaar. Läckberg trekt alles uit de kast om de lezer te trakteren op een intens mysterie, waarbij het af en toe ook nog eens echt spannend wordt. Eenvoudig maakt ze het de lezer niet. Engeleneiland wordt bewoond door een waslijst aan personages, met allemaal een eigen verhaal. Het snelle schakelen tussen de verschillende hoofdrolspelers  en dat zijn er nogal wat  zorgt er wel voor dat je als lezer scherp moet blijven om de draad niet kwijt te raken. Alsof het heden nog niet gecompliceerd genoeg is, verweeft Läckberg ook nog eens een historisch lijntje door het boek, waarin ze een fictieve geschiedenis van nazi-topman Hermann Göring heeft bedacht. Natuurlijk is er ook, bijna zoals het een Scandinavische thriller betaamt, aandacht voor de Zweedse politiek, ditmaal met een rechts-extremistisch sausje. Hierbij komen het Noorse drama op het eilandje Utøya en de bomaanslag in Oslo van een jaar geleden wel heel akelig dichtbij. Läckberg schreef het verhaal vóór de dramatische gebeurtenissen in Noorwegen en legt in haar nawoord de vinger op de zere plek: Het is puur toeval dat mijn verhaal, over mensen die politieke motieven als excuus voor hun wandaden gebruiken, vóór de gebeurtenissen in Noorwegen is ontstaan, maar wellicht zegt het iets over het soort maatschappij waarin we leven.
Ondanks die complexiteit is Camilla Läckberg er wel bijzonder goed in geslaagd om met het bonte gezelschap aan personages een indrukwekkend verhaal neer te zetten. Allemaal mensen die gekleurd zijn door het leven, maar die vooral duidelijk maken dat het verleden zijn sporen nalaat, ook al doe je nog zo je best dat verleden te vergeten.
Voor de vele Läckberg-fans is Engeleneiland gewoon een must read. Voor mensen die nog nooit iets van haar gelezen hebben, een zeer goede kennismaking met haar werk.