De reden waarom ik dit boek kocht op het Boekenfestijn, was omdat het een thriller is die zich afspeelt in Toscane. Lijkt mij een goede reden om een boek te kopen, toch? Ik ben blij dat ik op zo’n manier boeken selecteer, want ik kom vaak echte pareltjes tegen. Zo ook met ‘Huis van stilte’ van Sabine Thiesler.

Meestal ben ik niet zo’n fan van Duitse vertalingen, omdat er vaak een soort sfeer mist in de vertaling. Maar in dit boek moet ik complimenten geven aan de vertaler, de sfeer komt heel duidelijk over. Door het gehele boek heen blijf je nieuwsgierig en dat siert de schrijfstijl van Sabine Thiesler.

Het begint met de moord op Sarah, waardoor gelijk je nieuwsgierigheid getriggerd wordt. Dan wordt je langzaam, door verschillende gebeurtenissen en vanuit verschillende personages terug geleid naar wat er precies gebeurd is en wie de moord heeft gepleegd.

Daarbij zet Sabine Thiesler je regelmatig op het verkeerde been, totdat je aan het eind met je mond open zit, want geloof me, de moordenaar van Sarah is niet degene die je zou verwachten.

‘Huis van stilte’ van Sabine Thiesler is zo’n boek dat je niet snel zult vergeten. Ik vergat ‘m bijna te recenseren, dat wel. Maar ondanks dat het boek in 2008 uitkwam, is het een boek dat gewoon gelezen moet worden. Het is een thriller die misschien niet onwijs spannend is, maar wel boeit tot het einde. Een aanrader voor liefhebbers van Nicci French.