In het kader van de Annie M.G. Schmidtweek van 13-23 mei 2015 mag ik dit grote dierenvoorleesboek van Annie M.G. Schmidt recenseren. Het is een mooi, zwaar voorleesboek met 169 pagina's vol verhaaltjes, gedichtjes en versjes met de diertjes van Annie M.G. Schmidt in de hoofdrol.

Het zijn niet alleen de gouwe ouwe werken die in dit voorleesboek gebundeld zijn. Er is ook ruimte gemaakt voor zes versjes die nog niet eerder in boekvorm gepubliceerd zijn: 'Siskia', 'Jantje en het olifantje', 'Het kalf Papiet', 'Jozefje wou niet slapen gaan', 'Er was eens een man' en 'Pietagoras Pauw'. Dat maakt dat dit dierenvoorleesboek voor de echte Annie M.G. Schmidt fans nog steeds een grote verzamelwaarde heeft.

Daar zitten we dan, alle meisjes op een rijtje, het zware dierenvoorleesboek op schoot ben ik van plan de 'nieuwe' versjes voor te lezen. Pietagoras Pauw spreekt erg tot de verbeelding. Op onze kinderboerderij lopen er wel zeven, niet zo mooi trouwens als de illustratie van Mies van Hout. "Uw staart is bijzonder, Wat bent u toch beeldig, van boven, van onder!" Siskia, de slang is niet geliefd bij de dieren: "Wij leggen, allen met elkaar vanavond nog een knoop in haar". Het kalf Papiet heeft wieltjes van onder en rijdt de hele wereld rond. "Tot ziens, dag allemaal, dag Jantje! Dan roepen wij: DAG OLIFANTJE!"

Helaas daar trappen de meisjes niet in,
gelukkig lees ik de versjes niet tegen mijn zin.
Als Annie M.G. Schmidt dit allemaal van bovenaf eens mocht zien,
dan had ze vast pret voor tien!

'Het grote De geit van dokter Sanders voorleesboek' van Annie M.G. Schmidt met illustraties van o.a. Fiep Westendorp en Sieb Posthuma, Uitgeverij Querido 2015.

/Lmcmr