Dit boek gaat over de zoektocht van een vrouw naar een seriemoordenaar die al tientallen jaren ongestraft rondloopt. De misdaden van deze man zijn talrijk en je verbaast jezelf erover hoe één man zoveel heeft kunnen doen zonder ooit gepakt te worden.

Al vanaf het begin wordt je gegrepen door deze Golden State Killer en hoe zijn daden steeds groter en erger wordt. Hij durft steeds meer zonder dat de politie hem op het spoor komt, wat frustrerend is maar ook intrigerend. Het is duidelijk dat McNamara ontzettend veel tijd heeft gestoken in dit boek en haar eigen onderzoek, met als resultaat een compleet aanvoelend verslag van de GSK.

De opbouw van het boek is vrij verwarrend. McNamara springt regelmatig van tijd naar tijd; soms gaat ze een aantal jaar de toekomst in en dan plotseling weer terug. Het kaartje voorin het boek met data erbij helpt hierbij wel iets om een goed beeld te krijgen van de bewegingen van de GSK, maar toch is het af en toe lastig om de tijdlijn goed in je hoofd te krijgen. De reden voor deze tijdsprongen is mij niet helemaal duidelijk en was een minpuntje.

De foto's in het midden van het boek helpen om de misdaden van de GSK 'echter' te maken voor de lezer. Het is één ding om over de gruwelijke moorden en verkrachtingen te lezen, maar als je ook nog eens de foto's van de slachtoffers erbij ziet wordt het al helemaal echt. Dit zijn echte misdaden en echte slachtoffers, wat het des te verbluffender maakt dat zo'n man zo lang op vrije voeten is geweest.

Het is heel interessant om de ontwikkeling van DNA onderzoek te zien in dit boek en hoe langzaam maar zeker een profiel werd opgezet van de GSK. Je voelt de onderzoekers dichter bij de ware dader komen en je hoopt dat het boek eindigt bij de ontmaskering van de dader, maar dat gebeurt helaas niet. Desondanks eindigt het boek op een sterke noot met een persoonlijke brief van McNamara aan de GSK. "Kom in het licht", gebiedt ze. Een mooie terugkoppeling op de titel van het boek en het zinnetje dat hij ooit tegen een slachtoffer zei: "Ik zal verdwijnen in het donker."

Het boek is een sterk en persoonlijk verhaal van een vrouw wiens passie van de pagina's afspat. In dit boek heeft ze de GSK perfect omschreven en zijn daden op een feitelijke, maar respectvolle manier opgeschreven. Je hebt echt het gevoel dat je alle informatie hebt gekregen die de rechercheurs over hem hadden, waardoor het als een geheel aanvoelt. De opbouw is wel een struikelblok waardoor je je aandacht er goed bij moet houden om de tijdlijn goed voor je te hebben. Het is heel jammer dat ze het boek nooit heeft kunnen afmaken en de arrestatie van de dader niet meer heeft meegemaakt, maar dit boek blijft recht overeind staan als een pakkend true crime boek.