Octavia is geboren op de planeet Faloiv in een kleine kolonie van wetenschappers. Faloiv was nooit bedoeld als eindbestemming maar slechts een tussenstop voordat het ruimteschip met kolonisten verder kon reizen naar de eigenlijke bestemming. Toen bleek het schip niet te repareren te zijn en strandden alle mensen op Faloiv en waren ze gedwongen een overeenkomst te sluiten met de inwoners van de planeet; de Faloii.

Het is een interessant concept. Octavia is een prettig hoofdpersonage en je volgt haar leven op een punt wanneer het drastisch verandert: na een incident kan ze plotseling steeds meer en beter haar omgeving in zich opnemen, inclusief de dieren. Dit houdt in dat ze de wereld op een emotionelere manier gaat bekijken en het wetenschappelijke en rationale op de achtergrond raken. Algauw komt de ‘conspiracy’ aan het licht en blijkt dat er een groeiend aantal mensen zijn die niet van plan zijn zich nog langer aan de regels van de Faloii te houden…

Het duurt even voordat het verhaal op gang komt. Toch werd het voor mij nooit saai en werd de wereld goed uitgelegd en beschreven. Wel is het lastig om vooral de namen van diersoorten en hoe ze eruit zien te onthouden, omdat dit er heel veel zijn. Deze dieren worden onderzocht in de vele wetenschappelijke centra van de mensen. Octavia en de andere studenten van haar leeftijd mogen plots eerder deze centra betreden als onderdeel van een soort internship. Algauw blijkt er natuurlijk meer gaande te zijn achter de deuren en begint Octavia’s droom om een succesvolle wetenschapper te worden te wankelen.

De schrijfstijl van Cole is gemakkelijk en prettig te lezen. Ik werd vrijwel meteen in de wereld van Faloiv getrokken en met uitzondering van de diersoorten kon ik me alles goed voorstellen aan de hand van de beschrijvingen. Het tweede gedeelte van het boek trekt het boek op een hoger en urgenter niveau, waarna het heel moeilijk is om het boek neer te leggen. Geheimen en openbaringen springen op en het boek eindigt met een sterke cliffhanger waardoor je eigenlijk gelijk verder wilt lezen.

‘A conspiracy of Stars’ introduceert een bekend, maar interessant concept en dankzij de beschrijvingen en de tweede helft van het boek is het een aanrader voor beginnende sci-fi lezers.