Mattias was springlevend, vol met allerlei, soms weinig overdachte plannen, en dan opeens is hij er niet meer. Dat is in het begin van het boek duidelijk. Hoe het gebeurde blijft heel lang onbekend.
In dit boek vertellen familieleden en vrienden hun verhaal. Enkele personages hebben Mattias niet of nauwelijks gekend maar spelen een kleine rol in het leven van de achterblijvers.

Peter Zantingh slaagt erin door de verhalen van de personages niet alleen een, zij het wat summier, beeld van Mattias te creÃ«ren, maar gelijkertijd een mooi beeld(je) van de betreffende persoon. Ik vond de verhalen niet allemaal even geslaagd maar zeker de grootouders met hun Netflixproblemen (hoe herkenbaar!!) Tirra en Chris kwamen voor mij tot leven. De manier waarop Zantingh het verhaal opbouwde, de structuur, vond ik goed. Er bleef een zekere spanning aanwezig tot het eind.

Veel aandacht besteedt Zantingh ook aan muziek. Ik begreep dat er bij het boek een playlist zit die aansluit bij de verschillende hoofdstukken. Helaas ontbrak deze bij het gratis e-book. Jammer, want veel van de genoemde muziek is mij niet bekend.