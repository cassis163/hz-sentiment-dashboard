Net als in het voorgaande deel van dit tweeluik, ‘Ademnood’, staat ook in ‘Comeback’ profiler Kaya De Regge centraal. Kaya werkt samen met de Gentse recherche aan een dubbele moordzaak. De dader heeft een valse identiteit aangenomen, zijn uiterlijk veranderd en is vervolgens gevlucht.

“Sean rent de straat op en zet de achtervolging in. Dan gaat het mis. Hij krijgt een kogel in het hoofd en wordt met volle kracht naar achteren gekatapulteerd. Roerloos blijft hij op zijn rug liggen met zijn armen en benen gespreid. Hij bloedt hevig.”

Bij elk antwoord op een vraag, verrijst er weer een nieuw mysterie. Wat speelde er zich bijvoorbeeld af in het sanatorium waar de dader en zijn slachtoffers als kind verbleven? En hoe zit het met de dood van Jack, de Colombiaanse barista waar Kaya gevoelens voor had? Leidde Jack een dubbelleven en was zijn koffieshop een dekmantel voor drugs? Wanneer er nieuwe feiten aan het licht komen, kan Kaya niet anders dan op onderzoek gaan...

Aebi ziet niet alleen kans een uiterst spannend vervolg af te leveren van het tweeluik dat aanving met ‘Ademnood’, maar ze weet op knappe en subtiele wijze de privéperikelen van Kaya en haar collega’s in het geheel een plek te geven, hetgeen een meerwaarde heeft voor het karakteriseren van de personages.

“Ze observeerde en noteerde de snelheid waarmee hij met zijn ogen rolde of ermee knipperde, ze kon haast met zekerheid zeggen of het échte o fake tranen waren die weggepinkt werden, en of zweet een gevolg was van de warmte of van angst.”

Aebi hanteert een schrijfstijl die juist door haar eenvoud, het gebrek aan hoogdravendheid en het schijnbare gemak, zeer geloofwaardig is. Bovendien klopt de verhaalconstructie tot in detail. Aebi heeft geen enkele ‘noodgreep’ nodig om eventueel achtergebleven rafelrandjes af te hechten.

Kortom, ‘Comeback’ is een fijne, hedendaagse thriller met een actuele verhaallijn en Aebi heeft opnieuw onomstotelijk bewezen een schrijftalent te zijn.

Over de auteur
Belinda Aebi (1959) werkte 26 jaar als manager van de juwelenafdeling bij de firma Rodania, het horlogebedrijf van haar Zwitserse in België. In het boek Swiss Made (maart 2008) tekende ze zijn levensverhaal op. Tijdens het werken aan deze biografie ontdekte ze haar passie voor het schrijven. ‘Comeback’ is het tiende boek van deze auteur.

Uitvoering
Uitgever Lannoo
ISBN 9789401442800 , 9789401455503
Paperback, 366 pagina’s


Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/