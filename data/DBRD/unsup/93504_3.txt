De gebeurtenissen in Alya spelen zich af in het Spanje van de 9e eeuw na Chr. Alya is de veertienjarige dochter van de hofmeester van de emir en groeit op in het islamitische Qurtuba, het huidige Cordoba. Wanneer de emir lucht krijgt van Alya’s unieke talent om meerdere talen te spreken en schrijven maakt hij haar onderdeel van een gezantschap, dat onderhandelingen zal gaan voeren met het christelijke Navarra. Het reisgezelschap komt daar echter nooit aan, ze worden onderweg overvallen en Alya komt er alleen voor te staan. Als meisje alleen en islamiet in christelijk gebied zal ze al haar vaardigheden moeten inzetten om zichzelf veilig te houden.

Het verhaal is geschreven vanuit de ik-vorm, vanuit Alya zelf en zij vertelt alle gebeurtenissen in de tegenwoordige tijd en ook nog chronologisch. Dit bij elkaar maakt dat de lezer bijna rechtstreeks wordt toegesproken en wordt meegenomen in het verhaal. De passie van de auteur ligt duidelijk in de geschiedenis en het verhaal van Alya vormt vooral de kapstok om meer te vertellen over het Europa uit deze tijd. Volkeren die elkaar niet gunstig gezind waren, spanningen naar aanleiding van verschillende religies, de plunderingen door de Vikingen en de levendige slavenhandel dragen veel bij aan de sfeer in het boek. De belangrijkste hoofdpersoon is uiteraard Alya en de auteur heeft haar goed uitgewerkt en door alles wat ze meemaakt kan het ook niet anders dan dat ze een enorme persoonlijkheidsgroei doormaakt. Alya is slim, veerkrachtig en creatief in haar denken. Daarnaast is ze ook nog assertief, verantwoordelijk en beschermend ten opzichte van diegenen die ze liefheeft. Ze is een bijzonder meisje, en niet in de laatste plaats gezien de tijd waarin ze leeft.

Hay van den Munckhof is er in geslaagd om (gelukkig) niet te lang te blijven hangen in beschrijvende details. Het hele boek door houdt hij een hoog tempo vast waardoor je als lezer geen moment de tijd krijgt je te vervelen. Schaduwkant hiervan is wel dat de veelheid aan bedreigende situaties voor Alya misschien soms een aanval doen op de geloofwaardigheid van het geheel. Maar we hebben het hier over fictie, dus enige vrijheid hierin is een auteur toegestaan vind ik. Ik heb veel discussie gelezen over de schrijfstijl van de auteur en vooral over de vraag tot welk genre het boek zou (moeten) behoren. Het antwoord is wat mij betreft gemakkelijk, Alya is een verhaal geschikt voor alle leeftijden. Het einde is wat abrupt en het is zeker aan te raden om Alya’s keuze vast klaar te leggen, want wanneer je het boek hebt dichtgeslagen wil je eigenlijk gewoon verder lezen.


Roman of Young Adult, het maakte mij bij het lezen niets uit. Alya is een boek waar ik van heb genoten, een goedlopend verhaal tegen een roerige historische achtergrond dat een smaak achterlaat naar meer.