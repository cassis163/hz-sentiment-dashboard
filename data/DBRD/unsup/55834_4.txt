Dit is opnieuw een knap geconstrueerde, originele thriller met een internationale setting. Ik ga deze schrijver zeker blijven volgen!

Zina Welter is een briljante wiskundige die voor een grote bank heeft gewerkt op Wall Street in Amerika. Ze heeft zich na enkele tegenslagen teruggetrokken in haar thuisland Nederland en wordt plots door een ex professor van haar op het spoor gezet van het mysterieuze Voynich-manuscript waarover geleerden zich al eeuwen gebogen hebben. Zij kijkt er met een nieuwe wiskundige blik naar en wilt een algoritme ontwikkelen om dit manuscript te kunnen ontcijferen. Ze ontvouwt dit plan op een bijeenkomst van Voynich-adepten en vanaf dan wordt ze meegesleurd in een zoektocht langs Wenen, Rome en tenslotte Praag. Natuurlijk beginnen ook andere partijen interesse te tonen voor haar doorbraak en krijgt ze te maken met meer en meer tegenkanting en bedreigingen. Wie zijn haar mede zoekgenoten echt en wie kan ze nog vertrouwen? Het eeuwenoude manuscript blijkt toch nog veel betekenis te hebben voor bepaalde krachten in de hedendaagse maatschappij die dit niet aan de oppervlakte willen brengen.

Net zoals zijn vorige thriller, Versleuteld, is dit boek gebaseerd op ware feiten en mengt de schrijver hierin mogelijke ontknopingen en spanningselementen. Het boek is intelligent, goed geschreven en heeft goed uitgewerkte hoofdpersonages die in het boek mee evolueren. Het is een boeiend verhaal waarvan je nog iets kan opsteken over het echt gevonden Voynich Manuscript. Het einde van deze thriller heeft mijns inziens nog een beetje last van de geloofwaardigheid van hoe je dit soort historisch thrillers laat aflopen, wat me ook zeer moeilijk lijkt trouwens, maar toch word ik er voldoende in meegezogen. Petje af !