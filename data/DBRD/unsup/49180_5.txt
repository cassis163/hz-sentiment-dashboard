Schrijver: J.D. Barker


Horen, zien, zwijgen.

Horen, zien, zwijgen speelt zich in twee dagen in Chicago af. De hoofdstukken zijn steeds vanuit een ander perspectief geschreven. Vooral de hoofdstukken over het dagboek van de moordenaar geven veel informatie bloot.
Het verhaal begint met een ongeluk. De aanrijding wekt het vermoeden van zelfmoord, waarbij het slachtoffer een pakketje bij zich draagt. Een wit doosje met daarom heen een zwarte strik. Het doosje bevat een lichaamsdeel, een afgesneden oor. De moordenaar heeft bij diverse moorden in het verleden lichaamsdelen in een doosje opgestuurd. Detective Sam Porter is al jaren bezig om deze seriemoordenaar te pakken te krijgen en duikt ook nu weer in deze zaak. Deze moordenaar wil iets duidelijk maken. De seriemoordenaar straft mensen door hun kinderen te ontvoeren en stuurt vervolgens hun oren, ogen en tong op naar hun ouders. Betreffende ouders hebben iets op hun kerfstok en dat wil de dader op een gruwelijke wijze aan de kaak stellen.

Deze thriller is van een uitermate hoog niveau, als fervent thrillerlezer kan ik dit echt wel zeggen. Het overtreft de serie over Helen Grace van M.J. Arlidge. Het verhaal is ontzettend spannend, verrassend en gruwelijk. Het smaakt naar meer!