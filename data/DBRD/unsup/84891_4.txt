Sommige mensen houden van de verhalen die Kluun schrijft. Ik ben zo iemand. Van alle boeken die hij heeft geschreven, heb ik er maar 1 gemist. Het duurde lang voordat zijn nieuwe boek eindelijk uit kwam. DJ moest me gewoon verrassen, ik wachtte er al lang genoeg op.

Het verhaal wordt verteld door Kluun zelf. Hij is net gescheiden en zit in de draaimolen rondom de voogdij van zijn kinderen. Zijn geld raakt op en het schrijven van zijn familieroman wil niet vlotten. Hierdoor krijg je meteen het idee dat die boek weleens non-fictie kan zijn. Al snel trek je dit in twijfel, mede ook omdat Kluun in het verleden al bewezen heeft een kei te zijn in het combineren van fictie en non-fictie in zijn verhalen. Door het verhaal vanuit Kluun, die worstelt met zijn leven, te vertellen, ben je als lezer meteen aan het boek gekluisterd.

Het sterkste punt van dit boek was dan ook dat Kluun het vanuit zichzelf geschreven heeft. Je gaat met hem meeleven. Je wilt niet dat hem zoveel narigheid overkomt. De opdracht met betrekking tot DJ Thor moet gewoon goed komen. Terwijl je verder leest val je van de ene in de andere verbazing. Het zit Kluun alles behalve mee.

Dat komt mede doordat Thor eigenlijk een enorme egocentrische gast is. Hij denkt alleen aan zichzelf en aan hoe goed hij wel niet is. Dit straalt van elke pagina met Thor af en op een gegeven moment komt dat ook echt de keel uit. Als het tijdens het Burning Man Festival helemaal mis gaat, kun je dan ook bijna niet anders denken dan: boontje komt om zijn loontje.

Maar is het allemaal wel zo zwart-wit? En is DJ Thor wel de egocentrische eikel zoals hij zichzelf laat zien? Of is-ie eigenlijk een klein jongetje dat misbruikt wordt door de grappen en grollen van zijn management? Verdient hij het wel om behandeld te worden als een crimineel? Of is dit wat het leven in scene met je doet? Naarmate je vordert in dit boek, komen deze vragen langzaam in je op. Tegen het einde sluit je DJ Thor, net zoals Kluun, in je hart.

Het was lang wachten op dit negende boek van Kluun. Maar het was het wachten waard. Weer pakt Kluun je vast vanaf de eerste pagina. Je leeft zo met hem mee dat je met moeite het boek weg kunt leggen. De korte hoofdstukken, de vele reizen en de afwisseling van lettertype maken dit verhaal erg prettig leesbaar. Een aanrader!