Wij zijn maar boffers in Nederland. Dit boek van Edwardson is in 2005 al in Nederlandse vertaling bij Signature uitgekomen. De hier voor mij liggende vertaling in het Engels is echter pas in juni 2007 uitgekomen. Engelstaligen hebben dus langer moeten wachten tot zij kennis konden nemen van dit fraaie boek.
Hoofdpersoon is Erik Winter, inspecteur in Gothenburg. Hij is na zes maanden ouderschapsverlof net weer aan het werk gegaan. Wel brengt hij nog regelmatig zijn dochter Elsa naar het kinderdagverblijf. Dan vragen twee zaken tegelijk zijn aandacht. Enkele jonge ouders doen aangifte van het feit dat hun kinderen, allemaal peuters, vertellen dat zij ‘bij een man in de auto hebben gezeten’, én een paar mannelijke studenten worden op straat aangevallen. Het is winter, het is bijna Kerstmis, het is koud. Erik wil graag de feestdagen samen met zijn vriendin Angela en hun dochter Elsa doorbrengen in Spanje, waar zijn moeder woont. Maar het werk gaat voor. Wie is de persoon die jonge kinderen aanspreekt en ze ongedeerd weer terugbrengt? Wie is de persoon die schijnbaar willekeurige studenten aanvalt?

Heerlijk, die Scandinavische thrillers. Weinig tot geen woeste achtervolgingen, geen Hollywood-taferelen, maar gewoon spannend speurwerk. De privélevens van Erik Winter en zijn collega’s spelen een grote rol in het boek, waardoor je meer gaat begrijpen van hun beweegredenen om het speurwerk op een bepaalde manier aan te pakken. In dit verhaal krijgt de lezer vanaf het eerste moment ook inzicht in de andere kant van het verhaal, de kant van de dader. Een boek om in één ruk uit te lezen en daarna op zoek te gaan naar andere boeken van Edwardson.

(Door: Jannelies Smit)