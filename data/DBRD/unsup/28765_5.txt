Politiepsycholoog Martin Schwarz is een keiharde. Als hij eenmaal iets in zijn hoofd heeft zal hij tot het uiterste gaan om zijn doel direct te bereiken. Zelf als hij daar lichamelijke kastijdingen voor moet ondergaan is hij daar niet vies van. Dit zorgt menigmaal voor rillingen tijdens het lezen bij jou als lezer. Een soort van plaatsvervangende pijn maakt zich van je meester. Maar tegelijkertijd weet je dat dit een typisch gevalletje is van ruwe bolster blanke pit. Schwarz draagt namelijk een loodzware last met zich mee die zijn hele leven be√Ønvloedt. Tijdens een vakantie op het cruiseschip 'Sultan of the Sea' is hij vijf jaar geleden op een onverklaarbare wijze zijn vrouw en zoontje kwijtgeraakt. Waarschijnlijk zijn ze destijds overboord gesprongen, maar hun lichamen zijn nooit gevonden. Schwarz is met veel vragen en onduidelijkheid achtergebleven. Alles verandert als hij op een dag een telefoontje krijgt van de mysterieuze dame genaamd Gerlinde Dobkowitz. Met haar hese stem adviseert ze Schwarz zo spoedig mogelijk aan boord te komen van het schip waarvan hij zichzelf gezworen had er nooit meer een voet aan boord te zetten. Zal zij enige duidelijkheid kunnen scheppen. Een ding dat zeker is, is dat dit het begin is van een groot doolhof aan emoties, spanningen en onverwachte momenten. Maar heeft Schwarz er uiteindelijk goed aan gedaan op het advies van Dobkowitz op te volgen?

Sebastian Fitzek is een meester als het gaat om het schrijven van psychologische thrillers. Dat bewees hij eigenlijk direct met het schrijven van zijn eerste thriller 'De Therapie'. Een boek dat je hersenen alle kanten op laat springen behalve de juiste. Pas helemaal op het einde vallen de stukjes op hun plaats en wel op een wijze die heel logisch maar toch haast niet te voorzien was. Waar hij in dit eerste deel grotendeels vanuit een hoofdpersoon geschreven heeft, komen er in Passagier 23 meerdere verhaallijnen en zo ook meerdere karakters bij elkaar. Dit maakt Passagier 23 een stuk levendiger, maar ook direct aanzienlijk complexer dan De Therapie. Dit wordt mede veroorzaakt doordat elk karakter op zijn eigen manier weer zijn of haar problemen met zich meedraagt.

Als je houdt van psychologische thrillers dan zijn De Therapie en Passagier 23 absoluut aan te raden. Tussen deze twee boeken in heeft Fitzek nog meer nagelbijtende en hersenbrekende thrillers geschreven, maar ondanks dat deze ook erg goed waren overstijgt hij met deze twee titels veruit het 'normale' niveau. De zinnen glijden werkelijk onder je ogen vandaan. Prachtig hoe Fitzek je meeneemt op het schip en in de hoofden van de hoofdpersonen van deze thriller. De plot zit zeer stevig in elkaar. Direct bij aanvang van het verhaal wordt duidelijk in welke vreselijke situatie Schwarz verkeert en met welke dilemma's hij om moet gaan. In het middenstuk speur je met Schwarz mee en kom je terecht in een labyrint dat je vooraf niet had kunnen voorspellen. Het slotstuk is voor de doorgewinterde thrillerlezer wellicht een klein beetje voorspelbaar. Desondanks weet Fitzek de verschillende lijntjes die hij tijdens dit boek uitgelegd heeft, en er een flink verwarrende kluwen van heeft weten te maken, weer keurig tot een mooi en helder einde te breien. Zou dit het eerste deel zijn in een serie rondom Martin Schwarz?

Het is duidelijk dat Fitzek zich met Passagier 23 weer op een gigantisch hoog niveau bevindt binnen de psychologische thrillerwereld. Hopelijk kan hij deze manier van schrijven vasthouden, want dat betekent dat ons nog heel veel moois te wachten zal staan. Vandaar 5 sterren voor Passagier 23!