Een roman over boeken, dat moet wel een leuk boek zijn, dacht ik. Dus toen ik De boeken van Sara Lindqvist bij de bieb zag liggen heb ik het meteen meegenomen. Het blijkt een echte feelgood roman te zijn. Het is een verhaal dat herkenbaar is voor elke verstokte boekenwurm. Wie wil dat nu niet? Een paar weken ertussenuit en dan alleen maar lezen, lezen en nog meer lezen. Verder nergens aan denken. Af en toe wat sightseeing in de omgeving en dan weer de boeken in duiken. De hoofdpersoon Sara doet dat. Op uitnodiging van haar Amerikaanse penvriendin Amy vertrekt ze naar Broken Wheel.

De boeken van Sara Lindqvist heb ik met veel plezier gelezen. Alleen al het feit dat het een boek is dat gaat over boeken, is een pluspunt. Er zitten heel veel verwijzingen in uit andere boeken. Van Eragon tot Jane Eyre. En het verhaal zelf is lekker luchtig en zit vol humor. Vooral de verschillende dorpsbewoners van Broken Wheel werken nogal op de lachspieren. Voor wie de serie Gilmore Girls kent, Broken Wheel deed me erg denken aan Stars Hollow, inclusief de typische dorpsgenoten. Dat maakt het boek extra leuk. Ik zal ook niet ontkennen dat het verhaal een zekere voorspelbaarheid heeft, maar dat is zeker niet vervelend.

Dit boek is echt een aanrader voor chicklit liefhebbers. Zeker als je ook nog van boeken houdt. Het is een heerlijk boek voor tussendoor. Er zit genoeg vaart in, waardoor je het in een keer uitleest.