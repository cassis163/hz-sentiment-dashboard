De grote hoofdrolspeler in het verhaal is Chris Hurkman welke werkt bij het Nederlandse bedrijf De Graaff & Hurkman (DGH) een bedrijf dat gespecialiseerd is in het winnen van coltan.
De Graaff sr. verzoekt Chris op zoek te gaan naar zijn dochter Victoria, waarvan hij meent dat zij langzaam aan lager wal raakt. Niet lang hierna pleegt de Graaff sr. zelfmoord. De strijd om de erfenis en zo de macht over het bedrijf DGH gaat razendsnel van start.
Het is in deze periode dat Sofie Lafleurr het pad van Chris kruist. Zij is journaliste en onderzoekt de dood van haar vader welke in dienst was van DGH. Omdat de ouders van Chris ook onder verdachte omstandigheden zijn overleden, besluiten zij samen dit onderzoek op te pakken. Niet alle mede erfgenamen zijn echter blij met deze bemoeienis.

Wouter Helders weet de spanning er goed in te houden wanneer hij afwisselend switched van Nederland naar Afrika. Moord, macht, corruptie en verraad zijn een aantal thema’s die de revue passeren. Met veel vaart wordt er naar een plot gewerkt die alles behalve voorspelbaar is. Het plot is zo bijzonder dat ik zelfs een beetje verbijsterd was, ik had dit totaal niet aan zien komen.

“Machtsstrijd” is een knap geschreven thriller en ondanks enkele inconsequenties ben ik van mening dat Wouter Helders de Hebban Thriller Debuutprijs 2016 heeft verdiend.

Spanning: 8
Plot: 9
Leesplezier: 8
Schrijfstijl: 7
Originaliteit: 7
Psychologie: 8
Eindoordeel: 7,8 kortom een heel goed debuut!