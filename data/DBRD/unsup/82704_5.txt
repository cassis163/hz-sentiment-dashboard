In De Vrije Wereld, het eerste deel van de Portaal-serie wordt het verhaal voor het grootste deel verteld vanuit de tiener Jessy. Ze heeft twee van haar vrienden op bezoek als haar vader thuiskomt en zich merkwaardig gedraagt. Nieuwsgierig als ze alle drie zijn, willen ze daar het fijne van weten en vinden in de tas van Jessy’s vader een Egyptisch masker, dat ze nieuwsgierig opzetten. Een dag later ontwaken ze in de Vrije Wereld, de plaats waar de doden voortleven. Hier start een intensieve reis, op zoek naar een manier om weer terug te keren naar huis.

Hulster slaagt erin om drie rasechte tieners neer te zetten. Met hun ietwat populaire taalgebruik en hun vormende identiteiten zullen veel zestienjarigen zich kunnen vereenzelvigen. Hoewel de meeste hoofdstukken vanuit Jessy zijn geschreven, komen er ook andere personage aan het woord die ouder zijn (soms zelfs duizenden jaren oud) en op hun eigen wijze iets toevoegen aan de rode draad. Daarbij zijn alle personages goed van elkaar te onderscheiden doordat ze een eigen karakter, stem en talenten hebben. Zelfs de vier Aziaten die ze stuk voor stuk in de Vrije Wereld leren kennen, zijn gemakkelijk uit elkaar te houden.

De Vrije Wereld waarin de drie tieners terechtkomen, is geïnspireerd door het Oude Egypte, inclusief piramiden en Egyptische goden. De tijd is er echter niet stil blijven staan, mensen uit alle tijden hebben zich erbij gevoegd en dat zorgt voor een verfrissende mix die het verhaal erg origineel maakt. De komst van het drietal en het mysterieuze masker dat ze bij zich dragen lokt een reeks aan spannende en mysterieuze gebeurtenissen uit. Het verhaal sleurt je mee: er gebeurt veel en alles is met elkaar verweven. Er is constant een broeierige spanning, die niet alleen door actiescènes wordt veroorzaakt, maar ook door de dreiging van het duister dat steeds meer vorm aanneemt. Daarnaast wordt het verhaal nergens voorspelbaar, door het hele boek heen is het afwachten wat er gaat gebeuren of hoe de personages zich ergens uit zullen redden.

Hulsters vlotte, directe schrijfstijl zorgt ervoor dat het boek moeilijk is weg te leggen. Tevens beschrijft hij op een intrigerende wijze de innerlijke reis van Jessy en enkele andere bezoekjes aan niet-stoffelijke werelden. Het eerste deel van de Portaal reeks is veelbelovend en maakt de lezer nieuwsgierig naar de andere geheimen en mysteries die in de Vrije Wereld (en ander dimensies) verborgen zijn.