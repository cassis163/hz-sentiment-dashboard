Stella is ghostwriter, wat betekent dat zij de levensverhalen van anderen optekent. Enkele jaren geleden is er in haar geboortedorp Hilversum een jongetje vermoord. Destijds werden drie tieners aangehouden en veroordeeld voor de moord. Wanneer zij vrijkomen, benaderd één van hen Stella om haar te vragen het ware verhaal op te schrijven. Hij heeft namelijk altijd ontkent iets met de moord te maken te hebben.
Ingmar is anders dan de andere twee daders. Hij komt uit een rijke familie, die met dit boek hun naam willen zuiveren. Stella gaat op zoek naar de waarheid over de moord en komt zo in aanraking met alle hoofdrolspelers. Ondertussen begint Stella gevoelens te krijgen voor Ingmar, die wederzijds blijken te zijn. Maar hoe dichter zij naar elkaar toe groeien, hoe verder Stella afgaat van de waarheid.
Ik werd helemaal meegesleept in het verhaal. Ik heb zelf een tijdje journalistiek gestudeerd en kon me dus heel goed verplaatsen in Stella. Als journalist ben je immers ook altijd op zoek naar de waarheid achter een verhaal. Doordat er in het boek ook vaak wordt teruggegrepen op andere moordzaken uit het verleden, leek het soms wel alsof de moord op Jordi echt gebeurd was. Ik betrapte mezelf regelmatig op de gedachte: wat heb ik gemist? Is deze moord echt gebeurd?
Ik ben erg verrast door dit boek, ik kon het ook niet wegleggen en heb het in één dag uitgelezen. Dit komt mede omdat het boek met veel snelheid is geschreven. De schrijfster verzandt niet in eindeloos gepraat over details. Je wordt steeds op het verkeerde been gezet. Wanneer je denkt dat je de waarheid weet, blijkt alles anders te zijn. Daarom geef ik dit boek vijf sterren.