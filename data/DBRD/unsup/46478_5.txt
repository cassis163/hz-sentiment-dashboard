Het boek 'De psychiater en het meisje' heb ik mogen lezen voor de leesclub. Ik vind het een absolute aanrader die lekker vlot leest. Door mijn werk in de psychiatrie zijn veel zaken herkenbaar, maar ook als je niet bekend bent met dit vakgebied geeft het je een mooi kijkje in de psychiatrie.

Boeiende verhaallijnen kruizen elkaar. Zo heeft psychiater Edgar zelf wat issues. Hij zit niet goed in zijn vel, is behandelend arts i.o., staat door een inschattingsfout onder verscherpt toezicht, maar is bovenal ook gewoon mens met gevoel en emoties. Dan is er Stella die steeds verder het privéleven van Edgar probeert binnen te dringen. De Kloon die een erg boeiende verhaallijn met zich mee brengt. Edgars oma die een groot appèl op hem doet en de wijze waarop zij contact met elkaar hebben.

Het thema afstand en nabijheid komt dan ook duidelijk naar voren, soms kun je je afvragen wanneer de psychiater eindelijk zijn eigen grens aangeeft vooral in het contact met Stella; de patiënte die met regelmaat grensoverschrijdend gedrag vertoont.

Schrijver Erik Rozing weet je met dit boek te raken en mee te nemen in de wereld van de psychiatrie. Heel knap hoe hij een dergelijk beladen onderwerp (afstand & nabijheid) luchtig weet te houden door vlot te schrijven en humor te gebruiken.