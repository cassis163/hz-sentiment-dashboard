Lina brengt haar zomer door in Toscane en in eerste instantie zit ze daar dus echt niet op te wachten. Ze is er alleen maar heen gegaan omdat het haar moeders laatste wens was dat Lina haar vader zou ontmoeten. Maar wanneer ze een oud dagboek van haar moeder in handen krijgt waarin ze schrijft over haar tijd in Italië en har grote liefde, raakt ze steeds meer gefascineerd door Italië en wil ze niets liever dan de geheimen van het dagboek ontrafelen. Daarbij roept ze de hulp in van haar knappe buurjongen Lorenzo wat het leven in Toscane meteen een stuk leuker maakt.

Liefde & Gelato speelt zich af in Toscane en dat was voor mij al reden genoeg om dit boek te willen lezen. Voeg daar nog bij dat de cover echt prachtig is en dat er overwegend heel enthousiast wordt gereageerd op dit boek. Dan is het eigenlijk wel schandalig dat dit boek al een tijdje stond te verstoffen in mijn boekenkast. Ik wilde het boek graag lezen, maar er was altijd wel een boek waar ik nog liever in wilde beginnen.

Ik verwachtte vooral een lekker zomers en luchtig boek en dat was ook precies wat het was. Het verhaal speelt zich af tijdens de zomer in Italië, waardoor je zelf ook meteen zin krijgt om naar de Italiaanse zon af te reizen. In tegenstelling tot Lina die er eigenlijk helemaal niet op zit te wachten om de zomer in Italië door te brengen. Maar ja het was nou eenmaal de laatste wens van haar moeder dat ze naar Italië zou gaan, dus ondanks de grote tegenzin gaat ze toch.

Ik vond Lina al vanaf de eerste bladzijde een heel fijn personage waar ik goed mee mee kon leven. Ze is vaak nogal sarcastisch en dat kon ik wel waarderen. Ik vond het ook heel mooi om te lezen dat ze, ondanks dat ze er eerst niet wil zijn, steeds meer verliefd wordt op Italië.Ook de bijpersonages zoals Howard en Lorenzo zijn geweldig.

Het boek heeft twee verhaallijnen. De verhaallijn van Lina en die van haar moeder die door middel van een dagboek over haar tijd in Italië vertelt. Via deze weg leert Lina haar moeder en Italië steeds beter kennen. De beeldende schrijfstijl zorgt ervoor dat je alles zo voor je ziet en het was heerlijk om de plekken in Florence te herkennen. Dit alles zorgde ervoor dat ik heel graag terug naar Florence wil.

Liefde & Gelato is een heerlijk zomerboek, vol met humor en herkenbare quotes. Of je het nu leest in de zon op het strand of in de stromende regen, je krijgt er gegarandeerd een zomergevoel van. De beeldende omschrijvingen en de zomerse sfeer zorgen ervoor dat je het liefst meteen je koffer wilt pakken en in Italië te gaan genieten van heel veel Liefde & Gelato.