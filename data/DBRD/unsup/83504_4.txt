Karin Schaeffer is politieagente en door een tragisch gebeuren al jong weduwe geworden. Een door haar opgepakte moordenaar is ontsnapt en heeft vervolgens haar man en dochter vermoord. Zijn naam is Martin Price en op het moment dat het verhaal begint bereikt Karin het nieuws dat hij weer is ontsnapt. Ze ondergaat het nieuws fatalistisch want ze weet zeker dat hij nu achter haar aan zal komen. En dat doet hij ook. De scène waarin hij bij Karin in de keuken staat is bloedstollend en heeft een bijzonder onverwachte afloop. You are next is adembenemend, intelligent geschreven en superspannend! Het verhaal begint op het moment dat Karin zich op een dieptepunt in haar leven bevindt. Denkt ze; haar man en kind zijn dood en zij heeft al een zelfmoordpoging achter de rug omdat ze hier niet mee kan leven. Dan ontsnapt de man die verantwoordelijk is voor de dood van Jackson en Cece, en begint het verhaal opnieuw. Maar nu is Karin geen onderdeel van een sterk politie-team, nu is ze een gekwelde vrouw die slechts heel diep binnen in haar nog de wil kan opbrengen om te blijven leven.

De actie in het boek komt niet voortdurend van achtervolgingen en schietpartijen, hoewel die er wel zijn. De echte actie komt van de geestelijke worstelingen van Karin en de manier waarop zij door haar ex-collega’s geholpen wordt. De scènes waarin Karin geconfronteerd wordt met de moordenaar zijn van een zeldzaam hoog niveau, met een bepaalde diepe onderhuidse spanning die slechts weinig auteurs beheersen. Katia Lief heeft onder de naam Kate Pepper al een aantal succesvolle boeken geschreven, waarvan de eerste in 2004 verscheen. De opvolger van You are next, met wederom Karin in de hoofdrol (en haar nieuwe geliefde Mac) is getiteld Next Time You See Me. (door Jannelies Smit)