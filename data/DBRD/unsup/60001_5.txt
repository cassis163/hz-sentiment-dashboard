Het fruit wat wij als Nederlander misschien wel het meeste eten is denk ik een appel. Je kan er zoveel lekkers mee maken. Alleen al met een beetje suiker en kaneel kan het al een hele traktatie zijn. Ik werd enorm enthousiast toen ik het kookboek een Appel per dag zag.

Voor het oog is het al een prachtig boek. Een hardcover boek met op de voorkant een lekkere taart en in gouden folie de titel. Niet alleen de omslag is tijd aan besteed ook aan de inhoud, de inhoudsopgave ziet er erg mooi en leuk uit. Leuk hoe de illustraties met diverse fonts zijn gecombineerd. In het hele boek kom je illustraties tegen en prachtige foto's gemaakt door Marie Pierre Morel.

Het boek begint met een praktische handleiding om alles over appels te weten te komen. Je leest over laagstammig versus hoogstamig, rassen en cultvars, de appelteelt, appels bewaren en nog veel meer komt aan bod. Het meest makkelijke (maar wel tijdrovend) wat je met een appel kan maken is moes, compote, jam en gelei en gelukkig slaan ze dit niet over want het blijft toch leuk om je eigen jam of moes te maken. Na de intro is het boek verdeeld in 13 hoofdstukken; cider, mijn tien appeltaarten, elstar, golden delicious, royal gala, granny smith, jonagold, reinette grise du canada, la reinette clochard, reine des reinettes, cox orange pippin, schone van boskoop en combinaties met appel. Inderdaad hoofdstukken met de appelsoort als naam, we zullen daar vast die appel gebruiken.

De meeste hoofdstukken hebben een appel naam en deze hoofdstukken beginnen zoals je hierboven ziet met een korte geschiedenis van de appel waarvoor je ze kan gebruiken in de keuken en hoe deze appel is. Onderaan de bladzijde zie je een maandkalender met in het groen wanneer hij verkrijgbaar is. Handig te weten voor je in de winkel helemaal rot aan het zoeken bent.

De recepten zijn van heel makkelijk naar best wel moeilijk en van 40 minuten voorbereidingstijd en 50 minuten bereidingstijd tot 20 minuten voorbereidingstijd en 15 minuten bereidingstijd. Het zijn uiteenlopende creaties die je kan maken en dat maakt het heel leuk. Op de pagina staat duidelijk aangegeven wat voor ingrediënten je nodig hebt. Daarna volgt het stappenplan, heel overzichtelijk en duidelijk. Toch mis ik iets op de pagina. Wat ik mis? Welke spullen je nodig hebt. Ik was namelijk de bistrotaart aan het bakken en lees dat ik bakbonen nodig heb. Het is 10 uur in de avond waar haal ik dat? Google is dan een uitkomst en zo komen we erachter dat rijst ook werkt maar wanneer dit apart bij de ingrediënten zou staan als kopje benodigdheden ben je beter voorbereid. Ik had ook het recept eerst door kunnen lezen maar daar begin ik meestal niet aan.

Erg handig: Onderaan de pagina staan welke appels je voor het recept op die pagina kan gebruiken. Het is dus niet zo dat het hoofdstuk Elstar heet en je alleen maar elstar kan gebruiken, onderaan is een optie handig mocht de appel er niet zijn of het seizoen er niet voor zijn.

Een appel per dag viel hier thuis het eerste weekend al goed in de smaak. Ik maakte dat weekend de onderstaande twee lekkere hapjes. Appel en bladerdeeg is een heerlijke combinatie en met een stukje ijs erbij ooo dat maakt het echt af als toetje. Deze twee recepten zijn erg gemakkelijk en heb je zo gemaakt.

Het weekend erna ging ik voor een wat uitdagender recept namelijk een Bistrotaart. Met alle voorbereidingen, snijwerk en het maken van alles was ik met deze taart zeker twee uur bezig. Erg leuk om deze taart te maken waar je allerlei verschillende manieren van bakken voorbij ziet komen, blindbakken, moes maken, afbakken en dan nog een keer met alle ingrediënten erbij en als laatste voorzien van een jam. Ik had geen idee wat ik kon verwachten van deze bistrotaart, ik ben niet zo van de moes in een taart maar hij was erg lekker. Ik had trouwens wel de mazzel dat de bodem heel bleef want die heb ik met heel wat plakwerk gemaakt. Ik moet maar eens flink gaan oefenen op het uitrollen van deeg en dan ook heel houden. De volgende keer schil ik alle appels die ze zeggen maar ik dacht dat het te veel was maar ik had geen rekening gehouden dat de appel door de warmte wat kan krimpen.

Drie lekkere appel traktaties geprobeerd (sommige zelfs al meerdere keren) en dit zullen zeker niet de laatste zijn want de appel-cranberry-muffins, gebakken appels, pavlova, de dartois en de crumble hebben al post-it briefjes op hun pagina zitten zodat ik weet wat ik graag wil maken. Met 70 recepten kan ik nog wel even doorgaan met lekkere appel traktaties te maken.