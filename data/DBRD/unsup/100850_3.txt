Levenshaast is een autobiografisch boek. Het is het verhaal van Ingeborg van Beek, een jonge vrouw met twee kleine kindjes die de diagnose: een hersentumor te horen krijgt. Haar leven neemt vanaf dat moment een totaal andere wending dat wat ze ervan verwacht had.
Het verdriet en de angst van haarzelf, van haar man en van haar vriendenkring is groot.
Het boek neemt ons mee langs het traject van gesprekken, operatie, scans en elke keer weer de angst over hoe het verder gaat en of de tumor weer gaat groeien.
Ook word het steeds duidelijker dat Ingeborg uit het oog dreigt te verliezen dat haar man, Peter, even erg lijdt onder haar hersentumor en dat zij, door haar nogal egocentrische levenshaast, haar relatie op het spel zet.
Levenshaast is een zeer aangrijpend en confronterend boek. Door haar gevoelsleven te delen met ons allen zet Ingeborg ons, lezers, aan het denken over hoe we zelf omgaan met ziekte van onszelf of van onze geliefden. Zij doet dit met een lach en met een traan, door ons mee te nemen langs slechte en langs minder slechte dagen, door er het bijltje niet bij neer te gooien.
Wat naar mijn mening iets meer uitgediept mocht zijn is de periode die ligt tussen de diagnose, de daaropvolgende operatie, en het moment dat ze na haar operatie terug aan het werk gaat.

Ik heb grote bewondering voor de auteur omdat ze de moed had om deze heftige ervaringen met ons te delen en hoop dat ze haar kinderen, samen met haar man, nog vele jaren zonder al te veel klachten mag begeleiden door het leven.