Boeken maken gelukkig, mij en met mij vele mensen. Je boft als je kan lezen en je boft nog meer als je achter elkaar goede boeken leest. ‘Juliette of het geluk van boeken’ sprak mij aan. Het is alleen erg jammer dat de auteur dan niet aan mijn verwachtingen voldoet.

Boeken kunnen veel met mensen doen, lezen is een hobby en tijdverdrijf. Je kan er zoveel van leren op vele terreinen. Denk maar aan landen, je woordenschat wordt uitgebreid en verrijkt, communicatie, beroepen, geld en macht, geschiedenis, godsdiensten, de wereld komt dichterbij. Boeken kunnen emoties oproepen, verdriet, angst, dood, rouw, blijheid, vrolijkheid, humor, eerlijkheid, euforie, bieden troost. Boeken brengen geluk bij jong en oud. Mensen die lezen en van boeken houden zijn vaak gelukkige mensen.

Boeken bestaan uit woorden, woorden worden zinnen, zinnen worden alinea’s en alinea’s worden hoofdstukken. Hoofdstukken rijgen zich aan een tot een verhaal, een boek. Ook ‘Juliette of het geluk van boeken’ kwam zo tot stand. Maar dit boek geeft meer, zinnen uit andere boeken worden geciteerd.

Het onderwerp is prima, Juliette is geïntrigeerd door boeken en door de lezende mens. Ze ontmoet Soliman, en maakt van hem een professionele bookcrosser. Daar werd ik door geïntrigeerd. Mede door het gebruik van citaten verwachtte ik een prachtig, bijzonder en poëtisch boek. Maar de uitwerking van ‘Juliette of het geluk van boeken’ sprak mij minder aan. Zinnen zijn lang, er worden veel overtollige woorden gebruikt. Zinnen moest ik vaak opnieuw lezen. Dat vertraagt het leesproces. Maar er zijn ook stukken waar ik van genoot, want poëtisch is het boek wel. Er had naar mijn mening meer uitgehaald kunnen worden. Ik ben weer een leeservaring rijker.