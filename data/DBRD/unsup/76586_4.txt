Imogen Parker is een gewone zestienjarige, met een grote passie voor het schrijven, die net haar vierde middelbaar achter de rug heeft. Op een dag krijgt ze een nogal merkwaardige brief van een onbekende kunstacademie op het Griekse eiland Helikon, die haar uitnodigt om daar de lessen bij te wonen. Niettegenstaande de academie nogal schimmig lijkt (er is geen enkel digitaal of ander spoor te bekennen van hun opleiding), besluit ze toch op de uitnodiging in te gaan. Eens daar aangekomen maakt ze al gauw wat vrienden en ontdekt Imp (koosnaampje voor Imogen) dat niets is wat het lijkt op Helikon. Samen met haar acht vrienden leert Imp de wonderlijke geschiedenis van de school kennen, terwijl ze de strijd moet aangaan met de dreigende Sirenen. Het negental is voorbestemd voor grootse avonturen en moet alles op alles zetten om hun lotsbestemming te bereiken.

Muse Academy en het geheim van Helikon is het eerste deel in de debuutreeks van Morgan Blade, een alias voor Meaghann Baeken die eind deze maand (oktober 2016) in de boekhandel verschijnt. De schrijfster brengt ons een YA-verhaal met een snufje Griekse Mythologie. Alle elementen die zo eigen zijn aan het YA-genre worden netjes opgelijst en in een strakke structuur weergegeven. Zo kunnen we rekenen op een tiener-protagonist met de bijhorende tienerproblematieken, de traditionele waarden als respect en vriendschap, een opeenvolging van tussentijdse climaxen en natuurlijk de obligate liefdesperikelen van de hoofdpersonages. Niet alle personages worden met evenveel diepgang uitgewerkt, waardoor het negental dat voor de plot belangrijk is, dan wel als groep sterk in de verf wordt gezet, maar geen uitgesproken individuele benadering kent. We hopen dat in het volgende deel alle personages van een voldoende achtergrond worden voorzien.

De veelheid aan namen en personages in het boek kan dan wel wat van het goede teveel lijken, en voornamelijk in de eerste helft van het verhaal kunnen personages verward worden, op geen enkel moment loopt de lezer verloren. Morgan Blade laat de focus steeds op haar hoofdpersonage Imogen liggen en biedt daarmee een houvast voor de volledige duur van het verhaal. De verhaallijn schakelt na een voorzichtige opbouw, in de tweede helft van het boek een versnelling hoger en brengt een aaneenschakeling van miniclimaxen. Alhoewel ook een rode draad doorheen het verhaal aanwezig is, kan de lezer zich niet van de indruk ontdoen dat die netjes wacht tot alle tussentijdse verhaallijnen zijn opgelost, alvorens tot zijn eigen hoogtepunt te komen. Voor een volwassen publiek kan dit een storende factor zijn, Muse Academy is echter een boek(enreeks) die als doelpubliek jeugd en YA voor ogen heeft en dat perfect ten uitvoer brengt.

De schrijfster brengt met deze Muse Academy een debuut van eigen bodem dat zich perfect kan meten met gevestigde waarden als Percy Jackson, Warrior Cats of pakweg Alex Rider. De strakke verhaallijn, de vele actiesequenties en het netjes binnen de perken gehouden aandeel romantiek, zorgen er voor dat de weinige schoonheidsfoutjes al gauw als vergeten en vergeven worden beschouwd.

De Vlaamse (en vrouwelijke) Rick Riordan is opgestaan. De interesse van de lezer wordt op elke pagina vastgehouden door een mengeling van actie, romantiek, familie (vrienden) en af en toe een licht komische noot. We kijken vol verlangen uit naar het vervolg op dit spannende jeugdverhaal.