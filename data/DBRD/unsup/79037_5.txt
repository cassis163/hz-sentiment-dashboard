De vijftienjarige Emma is anders dan de meeste mensen, ze hoort, ziet en voelt veel meer. Wanneer ze Philana ontmoet ontdekt ze dat ze een Voorloper is, iemand die vóórloopt op de evolutie door speciale gaven die bij haar al zijn ontwikkeld. Philana neemt Emma mee naar Frankrijk waar een grote groep Voorlopers zich hebben gevestigd, waaronder haar vader Simon die het gezin jaren geleden heeft verlaten. Emma leert veel over zichzelf en haar speciale gaven en ze sluit vriendschappen. Toch gebeuren er ook vreemde dingen en voordat Emma het in de gaten heeft lijkt ze het middelpunt te zijn geworden in een gevaarlijke zoektocht naar een verdwenen Voorloper.

Voorlopers is een boek met een aparte sfeer, het leest gemakkelijk weg maar het is wel intens. Doordat het geschreven is vanuit het perspectief van Emma, is er veel ruimte voor haar gevoelens en die komen erg oprecht over op papier. Ze is niet echt ongelukkig, maar voelt zich door haar gaven wel anders dan haar leeftijdgenoten. Ook thuis valt het niet altijd mee, met nog een klein broertje en een vader die hen in de steek heeft gelaten. In veel boeken over hoofdpersonen met speciale talenten wordt dit angstvallig geheim gehouden, maar niet in Voorlopers. Haar moeder, haar beste vriendin en ook sommige kinderen op school weten ervan. Dit gegeven maakt haar anders zijn heel invoelbaar. Aan het einde van het boek weet Emma nog steeds niet wat ze allemaal precies kan en wat ze ermee aan moet, maar ze is wel veel beter in staat vrede te hebben met zichzelf. Afwijkend zijn van de meerderheid betekent niet per definitie dat je minder bent dan een ander.

Wat vooral opvalt aan Voorlopers is de strakke hand waarmee het verhaal verteld wordt. Nergens vliegt het uit de bocht of wordt het ongeloofwaardig. Elke zin en elk woord lijkt weloverwogen op papier te zijn gezet. Met deze knappe manier van schrijven heeft de auteur een geloofwaardig, spannend en emotioneel verhaal gecreëerd. Voorlopers is het eerste deel uit een serie en gelukkig maar. Want iedereen die dit boek heeft gelezen wil nog lang niet klaar zijn met Emma en haar Voorlopers gaven. Voor zowel Emma als de lezer valt er gewoon nog te veel te beleven en te ontdekken.