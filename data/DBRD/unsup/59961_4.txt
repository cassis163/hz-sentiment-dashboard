Het is tien jaar geleden dat Julia Win naar Birma is afgereisd en waar ze haar stiefbroer U Ba heeft leren kennen. Ondanks haar vele beloften om meermaals terug te keren is het er nog niet van gekomen door haar hectische bestaan. Julia heeft een zeer drukke job als advocaat in New York en haar relatie met Michael is juist op de klippen gelopen. De enige waar ze veel steun aan heeft is haar vriendin Amy.
Op een dag ontvangt ze een brief van haar broer U Ba. Wat zou ze haar broer nu graag gezien hebben. Het leven van haar vertoont heel weinig overeenkomsten met het zijne en er gaat geen dag voorbij of ze denkt aan hem. Dan gebeurt er iets raar: plots hoort ze een innerlijke stem en die geraakt ze niet kwijt. Ze is helemaal van slag en gaat te rade bij Amy. Zij is boeddhist en volgens haar zou de stem een teken van iets kunnen zijn. Ze kan Julia overtuigen om mee te gaan naar een boeddhistisch klooster en te mediteren. Daar komt Julia in contact met een Birmaanse monnik en die raadt haar aan om naar Birma te vertrekken en daar antwoorden te vinden.
Als ze in Birma aankomt, vertelt ze U Ba wat er mis is en samen gaan ze naar een vrouw die wel het een en ander te vertellen heeft. En zo begint ze het verhaal van Nu Nu en haar zoon Thar Thar te vertellen …

“Niets alles wat verklaarbaar is, is waar”
“Niet alles wat waar is, is verklaarbaar”

Conclusie
Ik had lang uitgekeken naar het vervolg van ‘Wat het hart kan horen’ en ik was dan ook zeer benieuwd hoe Sendker mij weer naar Birma zou nemen en welk verhaal hij nu te vertellen had. Hij heeft me alleszins niet ontgoocheld! De auteur laat ons terug in de leefwereld van Julia en hoe ze haar pad moet zoeken naar geluk. Alhoewel je dit boek als standalone kunt lezen, raad ik toch iedereen aan om het eerste deel te lezen!
Sendker weet op een zeer poëtische manier een verhaal te vertellen waar je in wordt meegezogen. Hij vertelt een verhaal vanuit verschillende perspectieven en waar je geboeid in meegaat. Hij brengt gevoelens naar boven die gaan over liefde, angsten, verliezen en hoop. Ook hier brengt hij het land wederom goed in kaart met al zijn fauna en flora, de gewoonten en de boeddhistische leer. Het laatste laat je ook bewust stilstaan bij het leven en in wat voor een hectische wereld wij leven in het Westen. Hij weet heel goed hoe hij de westerse en oosterse culturen kan beschrijven en mixen in dit verhaal. Het is door zo’n verhaal te lezen dat je meer bij de dingen des levens stil staat en hoe de mensen heel nederig zijn, vertrouwen hebben in allerlei dingen die wij als flauwekul zouden beschouwen. Hun dankbaarheid en nederigheid spreken boekdelen, zo sereen om te lezen. Het is niet alleen rozengeur en maneschijn in dit boek, hij beschrijft ook de politieke onrust in het land en de kindsoldaten.
‘De stem van het hart’ is inspirerend en prachtig geschreven. Toch heb ik het gevoel dat er een open einde is en dat Sendker hier ook nog een vervolg aan kan breien; mocht dit zo zijn dan kijk ik er alvast naar uit! Liefde, genegenheid, vergiffenis en keuzes maken staan hier centraal in het verhaal. Het is een waardige opvolger die ik met veel plezier en interesse heb gelezen. 4 sterren!