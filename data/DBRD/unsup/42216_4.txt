‘Sed omnes una manet nox.’  Verleent de Hoeder der Schaduwen toegang. Kerstin Gier sluit met Silber; het derde boek der dromen de serie over Liv en haar wonderlijke droomwereld geslaagd af. Met dit derde deel, dat spannender, onverwachter en humoristischer is dan de andere delen, zet Gier Livs leven nog eenmaal op zijn kop. Silber III is luchtig en licht, aantrekkelijk en spannend; wat wil een lezer nog meer?  

‘Laten we eens over je demon praten.’ Gier start de proloog van Silber III vanuit dr. Otto Anderson, de psycholoog uit het tweede deel. Uit zijn gesprekken met Anabel blijkt direct dat de lezer het een en ander staat de wachten in dit boek: Anabel is nog niet klaar met de dromenwereld, Liv en Henry. Dan neemt Gier ons, niet geheel onverwacht, mee naar Liv. Liv lijkt haar droomwereld én de echte wereld onder controle te hebben: ze weet hoe ze met de deuren om moet gaan, hoe ze van gedaante moet veranderen, hoe ze haar dromen een beetje kan beïnvloeden en haar relatie met Henry lijkt geslaagd. Maar dan blijken mensen uit haar omgeving overdag de meest bizarre dingen te doen, worden haar dromen steeds gevaarlijker, liegt ze tegen Henry, laat Mia een verrassende kant van zichzelf zien en moet Liv zich noodgedwongen met de bruiloft van haar moeder bezighouden. Wanneer Arthur verschijnt, en ook nog een duit in het zakje doet, lijkt Livs leven in beide werelden gevaarlijke vormen aan te nemen.  

"'O, dat is zo lief van je!' Mia's gezicht straalde helemaal. 'Je bent echt heel aardig.' Ja, zeg dat wel. Als er geen dolk in de buurt was." Luchtig en humoristisch; Gier combineert twee succesvolle stijlmiddelen om de ‘Silber’-trilogie tot een waar succes te maken. Meer dan in de eerste delen werkt deze combinatie. Gier laat Liv de meest bijzondere en grappige dingen meemaken, waarbij ze haar veelvuldig in de problemen brengt; iets wat zorgt voor leedvermaak bij de lezer. Ook de wijze waarop ze de dromenwereld beschrijft, heeft een humoristische inslag. Niet zelden bekijken Liv en Henry hun eigen wereld met een knipoog; ze nemen sommige gebeurtenissen met een korreltje zout en tonen de bizarre aard van de situaties. Daarbij zet Gier het middel van de humoristische herkenbaarheid in om het verhaal aantrekkelijk te maken. Elke protagonist reageert precies zoals verwacht en voorspeld. Waar andere verhalen vaak op die manier kracht verliezen, lijkt dat in Silber III niet louter het geval. Juist de stereotypen en hun reacties zorgen voor een vlotte plot vol wendingen, verwacht en onverwacht. Daarbij gebruikt Gier meer dan in Silber I en II de kracht van humor middels kleine opmerkingen: ‘”Mevrouw Honeycutt is toch niet net overleden, he?' 'Nee hoor. Ze droomt alleen af en toe over doodgaan.'” Silber III boeit daardoor vanaf het begin.  

Meer ook dan in de eerste delen creëert Gier spanning in het verhaal: roddelaarster Secrecy moet ontmaskerd worden, Arthur toont – meer dan in de andere delen – zijn slechte aard, Mia zorgt voor diverse verrassingen en de geheimzinnige zwarte veren domineren het verhaal. Daarbij grossiert Gier in het gebruiken van cliffhangers en opmerkingen om het verhaal extra spanning mee te geven: “’Welterusten Liv. Blijf uit de buurt van open ramen.’”  

Helaas overtuigt Silber III niet volledig. Waar Gier zeker een interessant verhaal creëert door de dromenwereld en de echte wereld op originele, ietwat bizarre wijze aan elkaar te koppelen, overlaadt ze haar verhaal met onuitgewerkte ballast. Veel verhaalelementen komen daardoor niet goed uit de verf. De trouwerij van Ernest en Livs moeder krijgt zeer summier aandacht, waardoor het aandoet als verhaalopvulling, en de ‘vliegtuigafspraken’ tussen Liv en haar nieuwe buurman Mat zorgen voor meer onbegrip dan begrip door de geringe uitwerking. Toch weet Gier met Silber III een verrassend, humoristisch en aantrekkelijk verhaal neer te zetten. Haar luchtige schrijfstijl, in combinatie met het bizarre, soms clichématige, maar o-zo-heerlijke verhaal maken van Het derde boek der dromen een mooie, spannende afsluiter van een prettige trilogie!