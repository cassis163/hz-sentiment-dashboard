Op de cover zie je op de voorgrond een afbeelding van de man met een zwart hoedje en op de achtergrond zie je hem in gesprek met Gwendy op de zogenaamde Suicide Stairs. Het lijkt alsof hij heel Castle Rock omarmt, maar het kan ook zijn dat het plaatsje in zijn greep is. Wie zal het zeggen?
De illustraties die in het boek staan benadrukken het verhaal op een goede manier.
Het is een klein, mooi gebonden boek met een zwarte binnenkant. Dat is letterlijk en figuurlijk bedoeld.

Na een langzame opening lees je in een vlot tempo het verhaal van Gwendy terwijl ze opgroeit van klein, dik meisje tot een prachtige jonge vrouw bij wie alles in het leven lijkt te lukken.
Door de knoppenkist wordt Gwendy betoverd en via haar de rest van de mensen met wie ze in aanraking komt, zoals haar ouders en haar vrienden. Soms komt dat de betrokkene ten goede terwijl een andere keer iets vreselijks met die persoon gebeurt.

In het boek wordt ook gesproken over de wereldleiders die net als Gwendy een soort van knoppenkist hebben, waarbij met een druk op de knop de meest verschrikkelijke dingen kunnen gebeuren voor hele bevolkingsgroepen.
Het is wel goed dat dat feit ons weer even voor ogen wordt gehouden.

Gwendy leeft met een groot geheim en kan dat met helemaal niemand delen. Zelfs niet met haar beste vriendin die op een onverwacht moment uit het leven van Gwendy stapt.

Het is leuk om te lezen dat Gwendy uiteindelijk gaat schrijven en daar eerst een ouderwetse typemachine voor gaat gebruiken; later zou dat een computer worden en dat zouden dan haar eigen knoppenkisten kunnen zijn. Alles wat je maar wilt kan daarmee tot stand gebracht worden, tenslotte. Fantasie is heerlijk!

Een kleine bijkomstigheid is dat ik me na het lezen wel even heb wel afgevraagd wat ik zelf zou doen met zo'n knoppenkist. Maar dat antwoord houd ik voor mezelf.

Het verhaal heeft me meteen weten te boeien; het was minder eng dan ik gewend was van Stephen King en gevoelsmatig helemaal anders maar daarom niet minder prettig om te lezen. De personages zijn duidelijk neergezet en de dialogen lezen heel natuurlijk.