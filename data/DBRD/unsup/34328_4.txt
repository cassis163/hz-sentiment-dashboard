In 2010 verscheen het eerste boek van Anya Niewierra, een coproductie met Marianne Laarakkers, getiteld Zuid-Limburg, toen ... en nu. Daarin wordt beschreven hoe onder meer het toerisme Zuid-Limburg veranderd heeft in de periode 1885-2010. De voldoening die dit project opleverde deed Niewierra besluiten haar idee voor een literaire thriller te verwezenlijken. De auteur werd tijdens een reis verliefd op de Pyrénées-Orientales, ook wel Frans Catalonië geheten. Het dorp Mosset trok in het bijzonder haar aandacht en daar heeft ze Vrij uitzicht  gesitueerd.
Tess Clement is een succesvolle zakenvrouw, wier echtgenoot een jonge stoeipoes verkozen heeft boven haar. Pijnlijk, maar overkomelijk. Dan overlijdt Tess' moeder, tevens hartsvriendin. Tess valt in een gat, ten prooi aan herinneringen die niet allemaal even prettig zijn. Met name één gebeurtenis in Mosset speelt haar parten, een geheim dat ze uitsluitend met haar moeder deelde en dat al 25 jaar lang haar leven beïnvloedt. Ze ziet slechts één remedie: de confrontatie met het verleden aangaan. Tess vertrekt naar Frans Catalonië en constateert daar dat het dorp nog altijd in de ban verkeert van op raadselachtige wijze verdwenen vrouwen. Ze ontmoet ook weer haar jeugdliefde Benoit, tegenwoordig de 'maire' van Mosset. Het bevalt haar in Mosset en ze besluit te blijven. Niets staat een toekomst in Zuid-Frankrijk in de weg. Of toch? Zij heeft als vastgoedontwikkelaar plannen met het eeuwenoude 'château' van Mosset. Daar is niet iedereen van gediend: Tess wordt geobserveerd, ontvangt geheimzinnige berichten en weet niet wie al dan niet te vertrouwen is. Eén ding weet ze zeker: er is iets loos met het kasteel. Maar wat? Heeft het drama uit het verleden er iets mee te maken? Tess gaat op onderzoek uit.
Anya Niewierra heeft met Vrij uitzicht  een meeslepend verhaal geschreven. Het is vrijwel onmogelijk het boek weg te leggen voordat het uit is. Vrij uitzicht  komt dicht in de buurt van een spannende roman, maar steeds worden net op tijd thrillerelementen toegevoegd, waardoor het boek terecht het etiket thriller draagt. Langzaam maar zeker leiden de twee verhaallijnen, namelijk die van Tess en die van de grote onbekende, naar de climax die een verrassende implicatie herbergt. Deze kers op de taart doet elke mogelijke twijfel over 'roman of thriller' verdwijnen.
Niewierras schrijfstijl garandeert 442 paginas leesplezier. Zij hanteert schijnbaar moeiteloos volop variatie in woordgebruik en zinslengten. Geen woord te veel: waar het kort kan weinig, waar nodig meer. Het bergdorp Mosset wordt zo beeldend beschreven dat je je als lezer op de plek zelve waant en vermoeide benen krijgt van de vele traptreden aldaar. De humoristische insteek van de auteur komt vooral goed uit de verf in de passages waarin Tess zichzelf onder de loep neemt. De psychologische onderbouwing van de personages lijkt door de soepele verteltrant en de humor van Niewierra spelenderwijs verwerkt in het verhaal: knap werk!
Meer spanning en iets minder romantiek hadden het thrilleraspect ten goede gekomen. Ook de cover had spannender gemogen: bij het weliswaar fraaie plaatje denk je niet aan een thriller en de boekbeschrijving doet ook niet direct vermoeden dat het om een thriller gaat. Het risico is aanwezig dat dit meer een vrouwen- dan een mannenboek lijkt, wat een misvatting zou zijn.
Deze kasteelthriller is een uitstekend debuut, waarmee Anya Niewierra met gemak een plek verovert tussen de beste Nederlandse thrillerauteurs.