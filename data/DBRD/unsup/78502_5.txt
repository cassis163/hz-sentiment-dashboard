Als Fantasy-fan is ‘Vogelvrij’ van Sebastien de Castell echt één van de boeken die je aan je TBR-stapel moet toevoegen. In een parallel universum maak je kennis met Kellen, een jonge magiër die, ondanks zijn vele pogingen, erg zwak is op het gebied van magie. Als je als Jan’Tep zestien jaar wordt, moet je jezelf bewijzen in proeven, als je faalt behoor je niet meer tot de clan. Aan Kellen dus de taak om er alles aan te doen om deze proeven te halen, maar is het eigenlijk alles wel waard? ‘Vogelvrij’ is een boek waarin vooral vriendschap centraal staat. De schrijfstijl is erg gedetailleerd, waardoor je je eigen omgeving totaal vergeet. Ook zeker een pluspuntje is de humor in het boek waardoor het eigenlijk alleen maar aantrekkelijker wordt om verder te lezen. Zelf werd ik echt betoverd door het boek en las ik tot diep in de nacht door omdat je dit boek zeker niet weg kan leggen, zodra je er eenmaal in zit. Het is misschien wel wat lastig om in het verhaal te komen, omdat zo’n nieuwe wereld natuurlijk even wennen is maar het is zeker de moeite waard, en vergeet natuurlijk niet de geweldige plottwists, die je actief houden tijdens het lezen!. ‘Vogelvrij’ is het eerste deel uit een zesdelige serie, en dat is maar goed ook want het smaakt zeker naar meer! Van mij krijgt het boek dus ook vijf ***** sterren!