‘De verdwijning van Mengele’ geschreven door Olivier Guez begint met de aankomst van Josef Mengele, alias Helmut Gregor, in Buenos Aires. In Argentinië wil hij een nieuw veilig bestaan opbouwen. Ondanks het feit dat hij bulkt van het geld krijgt hij van de mensensmokkelaar niet zomaar alles gedaan wat hij zou willen. Snel kan Helmut Gregor zijn draai terugvinden.

Het nieuwe leven van Helmut Gregor kan beginnen mede dankzij Peron. Peron wil slagen waar Hitler en Mussolini faalden. Volgens hem zou het niet lang meer duren vooraleer de Amerikanen en Russen elkaar met atoombommen zouden vernietigen. Peron zet de deuren van Argentinië dan ook wagenwijd open voor vele nazi’s, fascisten, collaborateurs, soldaten, ingenieurs, wetenschappers, technici en artsen. Hij is maar wat blij met de oorlogsmisdadigers die worden uitgenodigd om Argentinië te voorzien van stuwdammen, raketten en kerncentrales. Peron koestert zijn desperado’s. Bij het mislukken van Peron’s plannen om een supermacht te worden ziet Mengele zich genoodzaakt in eerste instantie te vluchten naar Paraguay.
Wanneer de Mossad er daarenboven in slaagt om Eichmann te ontvoeren wordt Mengele helemaal overmant door angst en trekt hij van de ene plaats naar de andere in een poging uit de handen van zijn rechters te blijven.

Het boek kreeg de naam historische roman mee alhoewel er moet gezegd worden dat het zwaartepunt van het boek non-fictie is. Alhoewel de materie nogal zwaar is slaagt Olivier Guez er met zijn typische journalistieke schrijfstijl in deze heel toegankelijk te maken.

Olivier Guez werkte verschillende jaren aan dit boek en reconstrueerde de feiten van Mengele’s vlucht naar Argentinië tot aan zijn dood. Deze op historische feiten gebaseerde jacht op de beruchte oorlogsmisdadiger dokter Josef Mengele bevat ook fictieve elementen die Guez eraan toevoegde om het verhaal te romantiseren. De grens tussen fictie en non-fictie versmelten zodat dat de lezer niet kan uitmaken waar de grens ligt.