Joy Westergaard is mooi, creatief en happy met echtgenoot Stefan. Ze schildert niet onverdienstelijk en haar talent wordt internationaal ook opgemerkt. Vooral omdat ze een bijzondere manier van schilderen heeft spreekt haar werk een selecte groep liefhebbers aan. Ze kan zich volledig geven in het schilderen, alsof ze in trance is komen de meest bijzondere werken tot stand. Maar er valt wel iets op aan haar schilderijen, iets waarvan Joy alleen de betekenis kent.

Ze haalt haar lief op, van een door hem georganiseerde dag jagen in de jachthut, wanneer Joy op een pijnlijke manier met haar verborgen verleden geconfronteerd. Ze hoort een stem die ze niet wil en kan horen maar hij is er wel. En hij is niet alleen. De stem dringt zich ongewenst haar leven binnen en dat is slechts het begin.......

De BBoys is een groep verwende mannen, rijkelui met een air over zich die je van een afstand al herkent. Ze denken dat de wereld aan hun voeten ligt en daar gedragen ze zich ook naar. Met een vanzelfsprekendheid passen zij situaties aan zichzelf aan in plaats van andersom. De wereld draait om hen en dat zal iedereen weten ook. Ze zijn de gedoodverfde afspiegeling van een zogenaamde mannenclub. Alleen is deze club wel heel exclusief, slechts vier leden rijk, maar met de macht en pretenties van zoveel meer. Joy komt per toeval op hun pad en ze is allesbehalve positief onder de indruk. Wat nu?

Het leven van Joy staat volledig op de kop, maar ze kan het met niemand delen. Dit is van haar en van haar alleen en dat moet zo blijven. En dus moet ze haar verleden zelf onder ogen komen. Maar hoe? Ze heeft geen idee hoe ze dit moet aanpakken, of ze überhaupt in staat blijkt om net zo meedogenloos te zijn als haar kwelgeesten. Aan de ene kant is ze dolgelukkig met Stefan maar dat wordt nu ernstig bedreigd, hij weet niets van haar verleden. Ze moet iets doen maar ze kan toch niet zomaar het verleden uitwissen? Letterlijk? Het leven is tenslotte geen schilderij.......of toch wel? Joy is de weg kwijt en moet hier zelf uit zien te komen.

'Joy' is een heerlijk vlot geschreven boek met een vleugje spanning en erotiek. Het verhaal gaat eens niet over een strak in het vel getrokken twintiger maar over een ervaren vrouw met het nodige aan bagage en levenservaring, wat een verademing! Vooral 35 plussers kunnen dit als een positief iets ervaren vanwege -vrouwelijke- herkenningsmomenten, soms echt heel komisch ook. Het verhaal is verder goed opgebouwd en uitgewerkt. De personages zijn realistische mensen geworden die je zo voor je ziet en door het 'gewone' leven dat ze hebben, althans dan toch een soort van, komen ze erg dichtbij. Een voorbeeld daarvan is de onverwachte vriendschap met Annechien. Deze laat Joy ineens van een totaal andere kant zien. Normaal gesproken is ze niet zo van vriendinnen en bijkomend 'gedoe'. In plaats van koel en afstandelijk doet deze vrouw iets met haar wat haar zelf ook doet verbazen. Heel mooi en integer beschreven, ondanks de intentie van Joy die er in eerste instantie was. Ze verrast zichzelf en daarmee geeft de auteur het gevoel dat je met Joy meeloopt, niet wetende wat er nog meer gaat komen. Oké, eerlijk is eerlijk, sommige zaken zijn wat té maar het leesplezier is er niet minder om, je hebt het boek in no-time uit. De wending richting plot en de vernietigende werking daarvan was niet echt een verrassing maar wel leuk gevonden. Het geeft het verhaal net wat meer spanning op het eind.

Er dus zijn wel een aantal opmerkingen aan dit overwegend lekkere boek. Zo zijn niet alle scenario's even aannemelijk. Zonder in detail te treden, want spoilers weggeven doen we niet, is het verloop van de verhaallijn t.a.v de BBoys wat vergezocht. Maar dat neemt niet weg dat ie erg leuk is gevonden en soms een glimlach tevoorschijn toverde. Het verhaal bevat ook zeker de nodige, cynische, humor en zelfspot. De rode draad door het verhaal is gewoon erg origineel en zorgt voor een paar uur heerlijk wegdromen. En daar gaat het toch om? Voor wat betreft het genre, een roman of thriller? Een thriller met romantische trekjes of andersom? Zeg het maar.....

Al bij al dus een meer dan aangename kennismaking met het thrillerdebuut van Marjan van de Berg. Het leesplezier was de doorslaggevende reden om tot deze beoordeling te komen en dus vier welverdiende sterren!