De review van dit boek komt voor mij precies op tijd! Ik had de laatste tijd wat meer problemen dan anders met mijn concentratie dus dit boek sprak me gelijk aan. Stefan van der Stigchel legt je in dit boek heel helder uit hoe aandacht en concentratie werken. Hij bespreekt, bevestigt en ontkracht onderzoeken op een hele fijne, toegankelijke manier.

Ik had al meer over dit onderwerp gelezen en herkende een aantal onderzoeken die bijvoorbeeld ook in Piek (Anders Ericsson) genoemd worden. Beide boeken geven je inzicht in hoe je brein werkt en hoe je het als een spier kan trainen. Het meest interessant vond ik de uitleg over ons werkgeheugen en hoe we dit niet altijd goed inzetten. Ik ben een notoire ‘multitasker’ en heb nu echt besloten daarmee te stoppen.

Merk jij ook dat je aandacht vaak afdwaalt en heb je niet helder hoe dat komt of wat je eraan kan doen? Pak dit boek er eens bij. Het leest, ondanks de wetenschappelijke onderbouwingen, heel gemakkelijk en ik wed vijf euro dat je jezelf een aantal keer tegenkomt!