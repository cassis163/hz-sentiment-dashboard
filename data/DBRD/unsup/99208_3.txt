Stilte is het eerste boek dat ik via Mia Sheridan las. Sterker nog: ik had nog nooit van deze schrijfster gehoord tot het vertaald werd. Nu is dat op zich niet zo gek, want er zijn zoveel schrijvers.

Stilte is een New Adult-boek en draait om Bree en Archer. Ze vertellen allebei, al is Bree wel degene die het meest aan het woord is. Bree’s stukjes zijn alleen in de tegenwoordige tijd, terwijl die van Archer zowel gaan over hem als jongen van zeven en veertien als het nu. Hoewel ik graag weet wat Archer nu denkt, had ik alleen flashbacks ook wel interessant gevonden. Nu is het een beetje een mengelmoesje door elkaar en voelt het of het boek wat minder structuur heeft.
Ik vind ze allebei best aardige personages, maar ook niet meer dan dat. Ik vond Bree gewoon niet zo en Archer vond ik wel leuk. Niet dat Bree stom is, dat ook weer niet. Ik had gewoon niet zoveel met haar.

Het grootste deel van Stilte vind ik best kabbelen en er zitten zelfs stukken in die wat mij betreft weggemogen hadden, omdat ze er - voor mij - niet zoveel toedoen. Daar gebeurde gewoon niet veel. Ik wilde vooral erg graag weten hoe het af zou lopen. Ook was ik benieuwd naar de geschiedenis van Archer en Bree. Waarom heeft Bree flashbacks? Waarom is Archer zoals hij is? Mia Sheridan weet je als lezer wel nieuwsgierig te maken en ervoor te zorgen dat je verder wilt lezen.

Wel duurde het best een tijd voor ik in het boek zat, want het pakte me op de een of andere manier niet. Ik wilde niet door blijven lezen zoals ik dat soms wel heb. Het boek trok me in het begin niet. Gelukkig kwam dat later goed en las het alsnog fijn door.

Het einde vind ik wel heel sterk en mooi gedaan. Daar kreeg ik ook wel echt even een brok in mijn keel bij en ik twijfelde of ik iets gemist had door een bepaald stukje, maar na even teruglezen bleek dat niet het geval te zijn.

Ik vond Stilte een aardig New Adult boek, maar ik weet nog niet of Mia in mijn rijtje met favorieten zal blijven staan. Daarvoor moet ik toch echt nog meer van haar lezen. Gelukkig is Stilte het eerste deel in een serie van twaalf boeken, dus ik heb nog wat te lezen.
Toch krijgt het boek drieënhalve ster, mede door het einde dat me toch wel wist te verrassen. Op Hebban kan dat niet, dus hier hou ik het op drie sterren.

Stilte kreeg ik voor deelname aan de Hebban-leesclub. Uiteraard heeft dit mijn mening niet beïnvloed.