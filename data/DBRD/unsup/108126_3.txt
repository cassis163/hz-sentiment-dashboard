1972: Olga droomt van een man, kinderen en rijkdom. Maar niets van dat alles schijnt weg te zijn gelegd voor de kappersassistente in Rotterdam. Totdat de knappe en zichtbaar rijke Rutger de kapsalon binnenloopt en daarmee ook haar leven. Al snel tot over haar oren verliefd en zeer gewillig naar haar droomman ondergaat zij zijn bijzondere verlangens en doet alles voor hem. Echt alles….. Dan komt ze erachter dat hij is gehuwd en daarmee is zij dus ineens zijn minnares in plaats van potentiële echtgenote. Olga durft deze wending niet te delen met familie en vrienden en houdt de schijn op. Maar er komt een moment waarop dat niet meer kan en Olga wanhopig op zoek gaat naar mogelijkheden om haar droom alsnog uit te laten komen. Alleen loopt het allemaal zo anders als gepland…..
2013: Cassie (Cassandra) heeft zojuist haar relatie verbroken met gokverslaafde Finn en koopt een mooi oud huis in Rockanje, ze wil weg uit de stad om een nieuwe start maken. Ze trekt met hond Senja in de woning en start met het schrijven van een voedingsadviesboek en treft maatregelen voor een praktijk aan huis. Ze komt er al snel achter dat er in de woning rare geluiden te horen zijn en gaat met Franka, de zus van Finn, op onderzoek uit. Tot haar grote verbazing blijkt dat er zich lang geleden een drama heeft voltrokken. De bewoners van toen schijnen te zijn vermoord. Ze gaat op onderzoek uit en krijgt daarbij de hulp van Franka. Maar al snel blijkt dat het rondvragen en zoeken naar informatie rondom wat is gebeurd niet op prijs wordt gesteld. Daarbij is het nu precies veertig jaar na dato en gebeuren er de meest vreemde dingen, vooral in de nachten rondom de datum waarop zich toen alles heeft afgespeeld.
Wat hebben de gebeurtenissen van vroeger te maken met die van 2013?
Judith schrijft op een lekkere vlotte manier, niet te moeilijk of ingewikkeld. De verhalen van Olga en Cassie spelen zich af in verschillende jaartallen. Bij Olga draait het vooral om haar levensverhaal en het verdriet wat zij heeft. Bij Cassie is het vooral het proberen te achterhalen van wat er destijds, in de woning, heeft afgespeeld. Want heeft dat te maken met Rutger en dus misschien ook wel met Olga? De hoofdpersonages worden goed neergezet. Vooral met Olga had ik het wel te doen. Ze is een behoorlijk naïef persoon en laat zich gemakkelijk dingen wijsmaken en daarbij maakt ze zichzelf nogal wat wijs. Dat bepaalt dan ook voor een groot deel haar doen en laten en daarmee vervult zij de grootste rol in het verhaal. De hoofdstukken wisselen elkaar af en vertellen de gebeurtenissen in de tijd van Olga en Rutger, en in 2013 die van Cassie. Omdat de individuele levensloop van de vrouwen apart verteld wordt is het te verwachten dat naarmate het verhaal vordert ze op een bepaald moment bijeen komen. Dat merk je aan de opbouw van het verhaal. Er wordt naar een climax toe geschreven. Op zich niet verrassend maar de manier waarop dat wordt gedaan is dat weer wel!
“Vreemden in de nacht” is het vijfde boek wat ik lees van Judith. Het is zeer zeker een goed te lezen boek maar ik heb van haar beter werk gelezen. Vooral “Stuk” heeft behoorlijk wat indruk bij me achtergelaten en dat raad ik ook echt iedereen aan te gaan lezen. Niks verwonderlijk dat dat boek is verfilmd. Dit boek leest absoluut goed weg maar heeft niet datgene wat ik had gehoopt. Het is niet zo spannend als de titel mij deed vermoeden, het kan natuurlijk zijn dat mijn verwachtingspatroon te hoog was? Hoe dan ook is het voor liefhebbers van deze schrijfster zeker aan te raden. Ook het volgende boek van Judith ’s hand zal ik zeker gaan lezen. Ze schrijft gewoon té lekker om het te laten.