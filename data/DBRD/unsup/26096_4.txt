‘Als ik blijf’ begint als een onschuldig verhaal over een Amerikaans gezin met twee opgroeiende kinderen, waarbij muziek een belangrijke rol speelt voor alle gezinsleden. Helaas verandert dat al snel in een drama nadat ze betrokken zijn geraakt bij een auto-ongeluk. Gayle Forman stelt haar lezers voor dezelfde moeilijke keuze als Mia: wat doe je als je als enige het ongeluk overleeft? Blijf je of ga je naar je ouders en je broertje?

Wat volgt, is een prachtig en ontroerend verhaal. Het heden en het verleden lopen door elkaar heen. Mia kijkt terug naar haar leven tot nu toe en ‘ziet’ in het ziekenhuis hoe het er daar aan toe gaat. Ze probeert een keuze te maken door haar eigen leven door te nemen. Heeft ze nu haar ouders en broertje er niet meer zijn nog iets om voor te leven? De auteur heeft dit dilemma op een mooie en geloofwaardige wijze neergezet. Ze laat je zien hoe een 16-jarige hierop reageert en hiermee omgaat.

Forman heeft een prachtige schrijfstijl. Ze zorgt ervoor dat je regelmatig even kippenvel krijgt, doordat je je probeert in te leven in Mia. Je waant je als het ware bij Mia in het ziekenhuis en hoopt ergens dat ze blijft, ondanks alle pijn die ze dan zal hebben. Met tranen in mijn ogen heb ik ‘Als ik blijf’ uitgelezen. Echt een prachtig boek dat nog even in je gedachten blijft zitten.