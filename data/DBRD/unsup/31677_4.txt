In het tv-programma ‘Sophie in de mentale kreukels’ zegt psychiater Dirk de Wachter dat ‘we geobsedeerd zijn door leukigheid en leven in een jachtige en luide samenleving’. Hij geeft hierbij aan dat mensen in de Westerse samenleving overprikkeld en egoïstisch zijn. Dus is het nodig dat we leren om kwetsbaar en een beetje meer ongelukkig te zijn.
Iedere dag houden we heel wat ballen in de lucht. Althans, dat proberen we. Soms lukt dat en soms gaat ons dat minder goed af. We leven aan elkaar voorbij en daardoor doen we onszelf en anderen te kort. Deze dagelijkse worsteling houdt ons te veel in ons hoofd gevangen, waardoor we vanuit ons ego leven in plaats van vanuit onze ziel, zo stelt Brian Draper. Hiermee sluit hij in zijn boek ‘Soulfulness’ aan bij de visie van de Wachter. Ons ego is dat deel in ons dat zijn stem laat horen door te vergelijken met anderen, dat streberig is, ons in onze comfortzone wil houden; de doorlopende monoloog die we vanbinnen houden. De kunst is om die onrustige geest binnen in ons tot stilte te brengen, want dat geeft ruimte om te veranderen. Draper pleit ervoor dat we vanuit onze ziel gaan leven, wat hij bezield leven noemt. Leven vanuit onze ziel brengt ons dichter bij onszelf en in verbinding met God, elkaar en de natuur.
Het gaat hierbij om de bewustwording dat we de dingen met een andere intentie doen. Niet omdat we vinden dat het moet of omdat we denken dat het van ons verwacht wordt, maar om het proces van het doen. Juist de weg naar het eindresultaat waarop wij meestal gericht zijn, brengt ons in het hier en nu en geeft voldoening. Geniet van de herfstkleuren onderweg naar het winkelcentrum, zie de mensen die je tegenkomt werkelijk en neem de tijd dat je bij de kassa wacht om op te laden door een paar keer diep in te ademen. Dat brengt rust en ruimte in je leven.
Brian Draper probeert een brede kring aan te spreken, maar steekt hierbij zijn christen-zijn niet onder stoelen of banken. Regelmatig verbindt hij zijn gedachtengoed op een laagdrempelige manier met woorden uit de Bijbel. Voor mij als christen geeft dit het boek meerwaarde, omdat ik geloof dat er meer is dan inkeren in onze ziel alleen en ‘proactief afstemmen op de leiding van de ziel’. Voor mij kan dat alleen op een veilige manier in verbinding met de God die ons mensen gemaakt heeft. Balans is voor mij dan ook een codewoord dat ik wat mis tijdens het lezen van ‘Soulfulness’. Wanneer we ons toeleggen op leven vanuit onze ziel ligt het gevaar dat we zomaar weer vanuit ons ego te werk gaan op de loer. Om een voorbeeld te geven, Draper beschrijft een oefening om andere mensen ‘heel bewust met onze aandacht en met liefdevolle goedheid vast te houden’. Een mooie gedachte om zo naar de mensen om ons heen te kijken. Ik geloof oprecht dat deze oefening mijn oordeel over anderen wegneemt en ik de mensen om me heen vanuit vrijheid en openheid kan benaderen, maar tegelijk is het naar mijn mening zaak de balans te vinden, zodat mijn ego niet weer de overhand neemt: ‘Ik zal jou omgeven met goedheid, geluk, vrede en liefde.’
Ik geloof dat ik telkens terug mag gaan naar de Bron die mij geschapen heeft en vanuit Zijn goedheid en het geluk, de vrede en liefde die Hij aan mij geeft die ander mag liefhebben. Dat ik werkelijke rust en vrede alleen kan vinden bij de levende God die in Jezus, Zijn Zoon naar de aarde kwam om ons mensen weer met onze Maker en hemelse Vader op zielsniveau te verbinden.
‘Soulfulness’ zet je aan het denken, daagt je uit om naar jezelf en je motieven te kijken. Tegelijk is het een uitnodiging om dichter bij jezelf te komen, jezelf te aanvaarden en werkelijk aanwezig te zijn in het hier en nu.
Draper geeft talloze handvatten en oefeningen die je makkelijk in je dagelijks leven kunt toepassen om bewust te leven vanuit je ziel.