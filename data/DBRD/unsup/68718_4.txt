Open is Van Zelm zeker in haar boek, hulde! Vrouwen zijn zo goed in (ver)oordelen en iedereen heeft wel een mening over hoe je iets moet doen of wat je ergens van moet vinden (dat jij ook een eigen mening hebt schijnt niet er niet toe te doen).

Ik ben nu zelf voor de tweede keer zwanger en hoe bijzonder ik het ook vind, het is niet allemaal rozengeur en maneschijn. Daarnaast ben ik vrij nuchter (hoewel je daar door de emo-buien soms aan kunt twijfelen, fijn al die hormonen!) en hierdoor is zo’n zwangerschapsboek waarin alles mooi en prachtig is en waarin jou even wordt gezegd wat goed is en wat niet, niet aan mij besteed.

De tekeningetjes aan het begin van het boek vond ik weinig toevoegen en ook had ik een enkele keer moeite met het taalgebruik van Van Zelm. Schrijven of je kind misschien een verstandelijk gehandicaptje is, schiet bij mij een beetje verkeerd, net zoals een ander uitmaken voor mongool. Het voegt niks toe en deze zaken zijn makkelijk anders te verwoorden. Misschien vindt een ander mij hierin overgevoelig, maar doordat mijn broer gehandicapt is denk ik hier minder licht over.

Dat gezegd hebbende ga ik weer positief verder. In Feliciteer hém maar, want ik vind er tot nu toe geen reet aan weet Van Zelm op een luchtige en vlotte manier over haar ervaringen van een zwangerschap te vertellen. Ook is ze open over haar depressiviteit waarvoor ze medicatie neemt. Ze stelt zich kwetsbaar op en daar is lef voor nodig. Ik denk dat ze daarnaast gedachten durft te verwoorden die genoeg vrouwen ook denken, maar niet uitspreken. Eigenlijk is dat jammer want dit boek bewijst maar weer eens dat je een hoop lol kunt hebben naar aanleiding van minder vrolijke ideeën, gevoelens etc.

Ik ben vóór het serieus nemen van een zwangerschap maar laten we eens stoppen met mooi weer spelen, het perfecte plaatje willen neerzetten en het verzanden in allerlei regeltjes. Iedere vrouw en iedere zwangerschap is anders. Naast de logische dingen zoals niet roken, geen alcohol en geen rauw vlees lijkt het mij vooral goed om je op je eigen lijf, baby en zwangerschap te richten. Kijk naar wat voor jou werkt. Met humor weet Van Zelm dit goed duidelijk te maken.

Van Zelm heeft verder verschillende tips en websites genoemd in haar boek genoemd welke je regelmatig met een korrel zout moet nemen. Tegelijk geeft ze ook toe dat ze veel gebruik maakte van Google om meer te weten te komen over bijvoorbeeld wat er in haar buik gebeurde. Heel herkenbaar maar ook erg prettig om de nuchterheid, het sarcasme en de humor daarbij te lezen. In deze tijd is het fijn dat we Google hebben, maar je moet opletten dat je niet gek gemaakt wordt. Een prettig, eerlijk, grappig en vlot te lezen boek zonder moeilijk gedoe.