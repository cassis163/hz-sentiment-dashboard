De aantrekkelijke jonge vrouw Alix werkt noodgedwongen als telefoniste bij een centrale. Ze heeft echter een heel andere passie. Het is haar droom zich ooit te kunnen meten met de grote namen in de modewereld, namen als Coco Chanel en Elsa Schiaparelli. De 17-jarige Alix heeft zeker een goed gevoel voor mode en is een groot ontwerptalent, alleen blijkt het in de praktijk niet zo gemakkelijk om tot de modewereld door te dringen.
Alix woont samen met haar oma in Parijs, ze raakt daar goed bevriend met Paul, een jongeman die de zorg van twee kleine meisjes op zich heeft genomen. Wanneer hij in geldnood verkeerd vraagt hij zijn geliefde Alix om voor hem het criminele pad op te gaan.
Alix komt via een invloedrijke vriendin van Paul terecht bij een van de vooraanstaande modehuizen in Parijs. Haar talent blijft daar niet lang onopgemerkt, vooral haar baas, de modeontwerper Javier, heeft bewondering voor haar kunnen. Alix dreigt zichzelf echter te verliezen in een complexe wereld vol jaloezie, mannen en verraad.

De jurkendief speelt zich af rond de jaren 30 in een nostalgisch Parijs, het verhaal loopt door tot kort voor de tijd dat de tweede wereldoorlog uitbreekt. De auteur Natalie Meg Evans creëerde een mooie combinatie van fantasie en werkelijkheid. Pas helemaal achterin het boek legt de auteur uit wat werkelijkheid is en wat door haar werd verzonnen. Leuk om even te lezen, maar niet noodzakelijk om het boek te kunnen volgen. Het boek leest ondanks de aangename schrijfstijl opvallend moeizaam, er zijn er wel erg veel personages die de revue passeren. Dit gegeven in combinatie met de diverse gecompliceerde verhaallijnen zorgt ervoor dat je vrij geconcentreerd moet lezen. Je krijgt als lezer vooral in het begin een overkill aan informatie te verwerken.
De vraag is alleen of dit erg is. Dit 512 pagina’s tellende exemplaar trekt waarschijnlijk al voornamelijk doorgewinterde lezers die wel van een uitdaging houden. Die categorie lezers krijgen met De jurkendief zeker waar voor hun geld, de auteur weet met deze roman te boeien. Je zult je misschien even door de eerste 100 pagina’s heen moeten worstelen, maar het fascinerende verhaal van de jonge vrouw Alix laat je daarna niet meer los. De diverse verhaallijnen vloeien uiteindelijk perfect in elkaar over en als lezer wordt je beloond met een intrigerende roman vol passie, drama en misdaad.

De jurkendief is een overweldigend gedurfd debuut van Natalie Meg Evans. Laat je door haar meevoeren naar een tot de verbeelding sprekende tijd. Naar een periode in de geschiedenis waar het ontwerpen van kleding tot een ware kunst werd verheven. De jurkendief laat zich enigszins vergelijken met series als Downton Abbey en The Paradise, maar dan in combinatie met kunstenaars, nachtclubs, drugs, seks en intriges.