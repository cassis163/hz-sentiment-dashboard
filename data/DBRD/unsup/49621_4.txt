Deze moderne spionagethriller start in de proloog met een actueel thema en trekt de lezer onmiddellijk mee. Het hoofdpersonage Marc Dane is analist bij de Britse geheime dienst M16 waar ze de strijd tegen het terrorisme als een hoofddoel beschouwen. Een tip leidt zijn team naar een schip in het Franse Duinkerken maar het blijkt een valstrik en hij is de enige overlevende. De leiding van M16 bekijkt hem als de verrader en hij zal in een race tegen de klok zijn onschuld moeten bewijzen en achterhalen wie de mol is. Hij krijgt hulp van Lucy Keyes, een ex-militair die voor de Rubicongroep werkt en een gemeenschappelijke vijand achterna zit. Binnen het verhaal krijgt zij een grotere rol dan men in het begin kon vermoeden. Maar zij is net als Marc een doorzetter met een rechtvaardigheidsgevoel.
Na het lezen van de achterflap was ik enthousiast en overtuigd dat ik dit boek moest lezen. De auteur James Swallow is scriptschrijver voor videogames en dit heb ik als lezer ervaren, men wordt midden in de strijd getrokken. Hij schrijft filmisch en de gedetailleerde beschrijving van wapens of materiaal laat de lezer deelnemen aan de intrige en actie. Door de terroristische aanslagen in meerdere landen voelt men zich als burger nergens meer veilig en blijft men op zijn hoede. Door dit thema in het boek tot op een zekere hoogte waarheidsgetrouw te verweven, blijft de spanning aanwezig en kan men het boek moeilijk wegleggen.
Dit boek is het eerste deel van een serie rond agent Marc Dane en ondertussen is in Groot-BrittanniÃ« het vierde deel verschenen dus zijn rol is nog niet afgelopen.
Het boek geef ik vier sterren omdat de auteur erin slaagt de spanning tot het einde te behouden.