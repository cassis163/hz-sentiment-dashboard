Het woord sprookje is afgeleid van het middeleeuwse 'sproke', dat verhaal of vertelling betekent.
Een sproke is in oorsprong een mondeling overgeleverd volksverhaal dat gebruikmaakt van magie en fantasie. Het begint inderdaad vaak met de woorden "Er was eens..." en speelt zich af op een onbepaalde plaats in een onbepaalde tijd.
Het was niet ongebruikelijk dat een sproke uitsluitend bestemd was voor de oren van volwassenen.

Met 'Vertel mij sprookjes' hebben we het geluk dat dit boek ook geschikt is om voorgelezen te worden aan kinderen.
Er staan weliswaar een paar voor kleine kinderen enigszins moeilijke woorden in, maar die kunnen verklaard worden tijdens het voorlezen.

In de kleurrijke inhoudsopgave voor in het boek lees je de titels van acht sprookjes; alle titels beginnen met de woorden "Het sprookje van..."

Fijn dat dit voor in het boek staat. Je kunt dan later vragen welk verhaal nog een keer voorgelezen mag worden; je hebt de titels mooi onder elkaar staan en het kind kan zich het verhaal wellicht herinneren door de titel.
Dan begint het avontuur op dat moment voor iedereen al opnieuw!
De oudere kinderen gaan natuurlijk zelf op zoek en kunnen 'het boek met al die leuke woorden' aan hun vriendjes laten zien.

De bijzondere woordkeuze van de auteur heeft me enorm laten lachen!
Ook de illustraties zijn soms hilarisch te noemen; dat is een pracht van combinatie voor een sprookjesboek.
Door de humor valt het niet zo op dat er ook een boodschap te vinden is in elk verhaal. Zonder belerend te zijn is de strekking duidelijk.

Vertel mij sprookjes is een reden om weer in sprookjes te gaan geloven - Graag Gelezen
Deze recensie werd eerder geplaatst op mijn blog: https://graaggelezen.blogspot.com/2019/01/ik-las-vertel-mij-sprookjes-theo.html