Een boek om paranoïde van te worden. De auteur laat één van zijn personages in het boek zeggen dat de mensen tegenwoordig niet willen weten hoe ze in de gaten worden gehouden, onder het mom van: men zal daar toch geen misbruik van maken?
En dat misbruik wordt wel gemaakt in dit boek. Een speciale groep, de Tabula, houdt zover mogelijk de hele mensheid in de gaten door middel van internet, creditcardgebruik, boeken die geleend worden bij de bibliotheek enzovoort. Aan de hand van statistische informatie kan men dan voorspellen wat mensen in bepaalde situaties zullen gaan doen.
De auteur heeft deze USA Patriot Act in de praktijk verweven met de theorie dat de aarde een leerschool is voor zielen. In dat zielenonderwijs vormt de aarde de vierde klas (het vierde rijk); als je je slecht gedraagt word je een klas teruggezet en bij goed gedrag ga je een klas verder.
Een heel bijzonder boek dus. Jammer dat de vertaalster een paar steken heeft laten vallen. Zo vertaalt ze stringtheory met snoertheorie, terwijl toch wel duidelijk moet zijn (en anders met een beetje onderzoek moet kunnen worden achterhaald) dat hier de snaartheorie bedoeld wordt.