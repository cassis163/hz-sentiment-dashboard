Dit is, zover mij bekend, het laatste boek dat Agatha Christie schreef over Miss Marple. Miss Marple krijgt een vage opdracht om iets op te lossen, maar wat dat “iets” is, weet ze niet. Ze gaat op reis met een bus langs tuinen en kastelen om zo meer aanwijzingen te krijgen. Medepassagiers weten iets, maar niemand weet alles. Maar langzamerhand worden dingen duidelijk voor Miss Marple. Zeker al er een moord wordt gepleegd. Het verleden blijkt lange schaduwen te hebben.
Agatha Christie is de onbetwiste schrijfster van misdaadromans. In een aantal van haar boeken is de rol van detective weggelegd voor Miss Marple. Zij is een oude vrijster, stamt nog uit de Victoriaanse tijd en ze weet dit prachtig uit te buiten door de rol te spelen die men van haar verwacht: een warrige oudere dame. Ondertussen heeft ze alles heel goed door.
Dit boek neemt de lezer mee naar het Engeland van ongeveer 1970. Maar toch heeft het de Miss Marple sfeer behouden. Want zoals Miss Marple al vaker ondervond: tijden veranderen, maar mensen niet. Mensen blijven altijd en overal hetzelfde.