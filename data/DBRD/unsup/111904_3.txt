Wanneer René Temmerman niet thuis komt na een zakenreisje naar Londen, wordt Judith, zijn bedeesde vrouw, ongerust. Ze doet aangifte. Al snel blijkt dat René omkwam in een vliegtuigcrash nabij Parijs. Ook wordt ze geconfronteerd met het nieuws dat haar man al een tijdje geen werk meer had. Even geschokt als verontwaardigd trekt Judith haar stoute schoenen aan om te proberen meer details te weten te komen over hoe haar man de laatste tijd zijn dagen doorbracht.
Vrijwel tegelijkertijd met de verdwijning van René beginnen de pesterijen bij Martine Vanhoutte, een gedreven vrouw, die voor haar werk over lijken gaat.
In dit vlot geschreven en aangenaam lezend boek gebruikt de schrijver de ramp met de Concorde in juli 2000 als kapstok om een verhaal aan op te hangen over pesterijen op het werk en de mentale gevolgen ervan voor de slachtoffers. Patrick De Bruyn slaagt erin om, uitgaande van een alledaags gebeuren een spannende psychologische roman te brouwen door het gedrag en de gemoedstoestanden van de slachtoffers zeer treffend en geloofwaardig te beschrijven, en de gevolgen van hun handelingen te laten escaleren.
In zijn pogingen om de dader en zijn of haar beweegredenen niet te vroeg in het verhaal bekend te maken, haalt de schrijver alles uit de kast. En misschien gaat hij wel te ver als hij begint spelen met het geslacht van de dader. Maar laat dat de pret niet drukken want daar tegenover staan dan weer de goed uitgewerkte evoluties van Judith  van naïeve naar zelfverzekerde vrouw  en van Martine, die steeds onzekerder en banger wordt. Mooie karakters in een goed boek.