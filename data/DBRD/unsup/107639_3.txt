Tijdens de aandeelhoudersvergadering stormt Joris onverwacht binnen om zijn vrouw Cita te vertellen dat hun dochter Evi al een paar dagen is vermist. Evi woont al een tijdje op het paradijselijke Bali. Cita tilt er niet zo zwaar aan en vermoedt dat het allemaal wel wat meevalt. Toch besluit ze af te reizen naar Bali. Joris kan niet mee. Door zijn alcoholisme heeft hij zich in de nesten gewerkt en staat hij onder toezicht van de reclassering.

Op Bali ontmoet Cita Katy , een vriendin van Evi. Katy neemt Cita mee en laat haar zien waar ze wonen en vertelt haar over het leven van Evi op Bali.
Cita begint aan een reis waar ze op zoek is naar haar verdwenen dochter, maar ook een zoektocht naar wie haar dochter is en wie ze zelf is.
Cita en Joris hebben telefonisch veel contact. Ook door deze gesprekken realiseert Cita zich dat haar dochter een veel betere band heeft met Joris dan met haar.
Ze merkt al gauw dat de politie niet veel doet om Evi te vinden. En als dan ook Katy dood wordt aangetroffen gaat Cita vastberaden op onderzoek uit over wat Evi zoal deed op Bali en waar ze is.
Tijdens haar zoektocht ontdekt ze een dochter die ze niet kent en ze merkt dat haar dochter een heel andere kijk op haar had dan ze ooit had gedacht.

'Hoe kwam het dat haar dochter zo'n verkeerde indruk van haar had? Wonderlijk eigenlijk, dat ze te druk was geweest dat überhaupt op te merken.'

Een boek over een zoektocht naar Cita’s vermiste dochter. Maar ook een zoektocht naar haarzelf, haar onverwerkte trauma en wat haar rol is in het gezin.
Dit boek, Bali, neemt je mee naar het paradijselijke Bali, Ubud. Een mooie beschrijving van rituelen en gewoonten. Het water liep me in de mond toen Kiki van Dijk me terugbracht naar de overheerlijke verse papajadrank. Het boek leest prettig, fijn voor de vakantie. Geen diepgaande thriller, meer een combinatie van feelgood en thriller.