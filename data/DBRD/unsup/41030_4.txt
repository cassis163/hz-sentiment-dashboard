Het boek vangt aan met een mooie proloog, waarin Frédéric Chopin en zijn geliefde Amandine Lucile Aurore Dudevant apart naar Mallorca reizen.
Hoofdfiguur in het boek is Valentin Grossman die voor de oorlog wegvluchtte uit Berlijn en na vijf jaar en drieëntwintig dagen terugkeert naar zijn stad.

In tegenstelling tot zijn Joodse familie, overleefde hij WOII. Valentin kuiert verwonderd en verbitterd door de verwoeste, kapotgeschoten stad, waar hij zich probeert te oriënteren en war hij de confrontatie met de huidige bezetter, Russische soldaten, uit de weg gaat. Dit is niet zo eenvoudig als het lijkt, want deze gefrustreerde soldaten terroriseren en bejegenen de bevolking als uitschot. Zij zien de mensen als het ware als hun bezit waar zij alles mee kunnen doen wat zij maar willen. Mishandeling, verkrachting, uitbuiting… zijn door hen dagelijks weerkerende handelingen.

Valentin gaat in zijn stad op zoek naar zijn geliefde Elise die hij moest achterlaten toen hij onderdook.

Valentin, een solist van de Berliner Philharmoniker, ademt gewoon muziek. In alles wat hij doet, denkt en wenst speelt muziek de hoofdrol.
Met en door muziek probeert hij zijn geliefde terug te vinden en hoopt dat zij zal opduiken op het concert dat hij met vroegere muzikanten en collega’s opzet in het Titania-Palast.

Om zijn doel te bereiken neemt hij erg grote risico’s.
Slaagt hij in zijn opzet?

De solist is een bewogen boek, waarbij de periode tussen de ondergang van Hitler en de nazi’s en de bezetting van Berlijn door de Russen wordt belicht en toegelicht.
Het boek is opgebouwd uit enigszins korte hoofdstukken, die afwisselend terugblikken naar de periode voor en tijdens de oorlog en de periode na de val van Hitler.

De inhoud is gebaseerd op waar gebeurde feiten en deze worden verhaalt in het hoofdstuk “Verantwoording” aan het einde van het boek.
De auteur heeft een vlotte, enigszins beeldende en beschrijvende schrijfstijl.
De beschrijving van de verwoestende stad, van het leed van de bevolking, van de ontberingen van de inwoners, van de handelingen van de gefrustreerde soldaten, van de drang naar overleven…grijpen je als lezer naar de strot.
De rol van Valentin werd erg goed uitgewerkt. We delen zijn gedachten, delen zijn leed, delen zijn angsten, delen zijn verwachtingen en zijn ook deelgenoot van zijn hoop!

Het is overduidelijk dat de auteur een grote kennis heeft over en fan is van klassieke muziek.

Het boek en het verhaal stemmen tot nadenken… en dan moeten we tot het besluit komen dat er nog steeds niets is veranderd wanneer we de huidige conflicten overal ter wereld voor ogen houden.
Eén ding is echter duidelijk, liefde voor een persoon en de liefde voor muziek houdt mensen recht en brengt mensen in vele omstandigheden bij elkaar.

Om zijn vlotte beschrijvende stijl, om het intrigerende en beklijvende onderwerp geef ik dit boek graag 4 **** sterren.

Dank aan Uitgeverij Atlas Contact en @indeboekenkast, dat ik dit boek mocht recenseren.