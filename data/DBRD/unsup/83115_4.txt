Geen beste dag voor voodoo wordt verteld door Tyler. Tyler krijgt een slechte toets terug van zijn geschiedenisleraar meneer Klick. Zijn beste vriend, Adam vindt dat hij maar beter wraak kan nemen. Adam koopt dan ook een voodoopop van hun leerkracht. En vanaf dat moment loopt ongeveer alles wat fout kan lopen ook echt fout. In deze hilarische avonturenroman wordt ook de vriendin van Tyler, Kelley betrokken.
Dit boek is geweldig vlot geschreven en gaat over van de ene situatie naar de andere knotsgekke sc√®ne. Hilariteit alom en zeker wanneer er nog meer onverwachte plotwendingen komen. Daarnaast heeft de ik-verteller, Tyler, een droge humor waardoor je niet anders kan dan lachen.
De auteur blijft ook zeer origineel. Zo zijn er hoofdstukken die ineens helemaal anders zijn, dit zie je niet aankomen maar verrijkt je leeservaring. Er is veel beeldspraak en de dialogen zijn kort en leuk.
Het verhaal werd mooi uitgewerkt alhoewel het einde wel heel snel werd afgewikkeld. Dit vond ik jammer, anderzijds kan het ook liggen aan de schrijfstijl die zo goed was dat je gewoon wou blijven verder lezen in het boek.
De personages zijn wel oppervlakkig uitgewerkt. De nadruk ligt dan ook vooral op het avontuur dat ze samen meemaken en veel minder op hun emoties en ontwikkeling doorheen dat verhaal.
Kortom geen beste dag voor voodoo was een hilarisch jeugdboek en zeker een aanrader voor iedereen die eens goed wil lachen. Auteur Jeff Strand heeft een humoristisch boek geschreven, ik ben alvast fan.