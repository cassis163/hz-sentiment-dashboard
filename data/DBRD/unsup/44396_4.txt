Een wereld met slechts één land, één ras en één Familie. Een wereld waarin maar vier jongensnamen bestaan en een computer het leven van a tot z bepaalt. Dat is de wereld van This Perfect Day, de in 1970 verschenen klassieker van de hand van Ira Levin. Het verhaal wist me vanaf pagina één te pakken en liet me ook na het lezen niet meer los..

This Perfect Day schetst een bizarre toekomst waarin een computersysteem het leven van haar inwoners bepaalt - zo beslist UniComp bijvoorbeeld over je baan en je partner. Er bestaan maar vier jongensnamen (Li, Bob, Jezus en Karl) en vier meisjesnamen (Yin, Peace, Mary en Anna). Iedereen ziet er hetzelfde uit - door genetische manipulatie via maandelijkse injecties - en er bestaan geen landen meer; iedereen is onderdeel van De Familie en houdt zich braaf aan alle regeltjes.

De toekomstvisie die geschetst wordt in This Perfect Day vind ik echt heel tof. Het idee dat een computersysteem het verloop van je leven bepaald klinkt redelijk bizar, maar tegelijkertijd ook aannemelijk. Misschien was dat nog niet zo toen dit boek in 1970 verscheen, maar nu kan ik best geloven dat dit onze toekomst zal zijn. Ik vond het trouwens een grappig detail dat UniComp bepaalt dat iedereen elke zaterdagavond seks heeft. Het staat op de agenda en daarmee basta.

In het boek maken we kennis met Chip, die officieel Li heet en die van kleins af en niet zo volgzaam is als de rest. Misschien is het de kleur van zijn ogen wat hem anders maakt dan de anderen - één van zijn ogen is bruin in plaats van groen. Maar het is vooral zijn grootvader Jan die hem beïnvloedt heeft en geleerd heeft om zelf na te denken.

This Perfect Day bestaat uit vier delen en het eerste deel is verreweg mijn favoriet. In dit deel zien we Chip opgroeien. Je leert de wereld goed kennen - de world building is echt fenomenaal - en dingen die Chip in zijn jeugd meemaakt blijken later in het verhaal ook nog eens belangrijk te zijn.

Hoewel Ira Levin veel aandacht besteedt aan het schetsen van de wereld, is het verhaal nergens saai. This Perfect Day staat bol van de spanning en weet je keer op keer te verrassen. Het verhaal zit enorm goed in elkaar en klopt tot in de details. Ook het einde was onverwacht en spannend tegelijk.



This Perfect Day is zo'n boek dat je aan het denken zet. Gaat er in de toekomst een moment komen dat technologie de mens de baas wordt? UniComp onderdrukt de kracht van het individu en tovert haar inwoners om tot emotieloze robots. Wat heeft het leven op deze manier nog voor nut? Als iedereen hetzelfde denkt en er hetzelfde uitziet, wat voeg jij als ene persoon dan nog toe aan de wereld?

Ik moet wel zeggen dat er één onderdeel in het boek zit waar ik totaal niet akkoord mee ben. Ergens in het verhaal wordt iemand verkracht - wat op zichzelf natuurlijk al geen leuke gebeurtenis is - maar vooral de manier waarop de personages hiermee omgaan gaf mij een naar gevoel. Uit het boek lijkt bijna naar voren te komen dat het oké is om iemand te verkrachten; en dat is het natuurlijk in geen geval!

Dit gezegd hebbende heb ik voor de rest enorm genoten van This Perfect Day. De wereld zit erg goed in elkaar en ik kan me best voorstellen dat er in de toekomst een computer over onze mensenlevens beslist. Ik vond de personages echt tof en de thematiek is zeer interessant. Wanneer overstijgt de kracht van de techniek die van de mens? En in hoe verre zijn mensen eigenlijk uniek? This Perfect Day is een goed geschreven en origineel verhaal dat ik van harte aanbeveel!