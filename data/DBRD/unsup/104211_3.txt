Cody is het thrillerdebuut van Bernice Berkleef. Na het schrijven van o.a. mythische YA, Flame en kinderboek voor de leeftijd 4 tot 6 jaar (We gaan op berenjacht), maakt Bernice de overstap naar een thriller en zeker niet op een onaardige manier.

In Cody volg je vooral Jelka en Oscar, de ouders van Cody. Jelka wordt op een morgen wakker en ontdekt al snel dat er iets niet klopt. Niet veel later merkt ze dat Cody er niet is. Oscar is ondertussen druk aan het werk en doet een schokkende ontdekking als hij bij zijn auto komt. In de maxi cosi ligt het levenloze lichaam van zijn zoon!

Door het boek heen verspringt het verhaal in de tijd en tussen hoofdpersonen. Deze worden per hoofdstuk duidelijk aangeduid. Je leest het verhaal hierdoor steeds vanuit een ander perspectief en je leert alle personages redelijk goed kennen. Boven ieder hoofdstuk staat vermeld wie zijn verhaallijn je op dat moment gaat volgen, Jelka, Oscar, Nadine of Lena.

Het zijn veel fijne korte hoofdstukken, waardoor ik dit boek echt als een vakantie aanrader mee wil geven. Persoonlijk vind ik het op vakantie heerlijk om een boek te hebben die makkelijk weg leest en dat doet Cody zeker. Het is vlot en snel geschreven, met geen moeilijke of lange literaire zinnen. Wel moet ik zeggen dat de stem van de ik persoon onder alle karakters hetzelfde aanvoelt. Het is dat je weet om wie het draait door de hoofdstuk aanduiding, anders zou je dit best over het hoofd kunnen zien. Dat vind ik persoonlijk wel een groot min punt aan dit boek. Als je ervoor kiest om duidelijk meerdere belangrijke personages te hebben binnen een verhaal, geef ze dan ook duidelijk allemaal een eigen stem en karakter.

De thematiek van dit boek is heftig. Vanuit dat punt zou je misschien weer niet denken dat het een vakantieboek is. Familiedrama's zijn geen geintje, je kind verliezen is de grootste nachtmerrie voor iedere ouder. Toch zit er meer achter. Alle karakters hebben een dubbele agenda, een eigen doel en eigen motieven. Je leert hoe iemand beschadigd kan raken en iets ontwikkelt als zelfverdediging of gevecht tegen de eenzaamheid, net hoe je het bekijkt.

Het boek speelt zich af in een paar dagen en in het verleden door flashbacks. Dit is iets waar je wel echt van moet houden. Gelukkig is het in dit geval licht geschreven, waardoor het makkelijk te volgen blijft. Sympathie heb ik echter geen moment gevoeld, voor geen een van de karakters, wat ook best wel een bijzondere gewaarwording is.