RECENSIE 'MARIONET' (DANIEL COLE)
22/5/2018 0 Reacties

Foto
Titel: Marionet
Auteur: Daniel Cole
Uitgeverij: Luitingh-Sijthoff
Jaar van uitgave: 2018
Aantal bladzijden: 400

In het vervolg op ‘Ragdoll’ is een copycat moordenaar aan het werk…
Rechercheur Emily Baxter krijgt te maken met een nieuwe zaak die haar akelig bekend voorkomt: een lichaam dat in dezelfde onmogelijke houding is opgehangen aan draden als bij de Ragdoll-moorden. Dit keer ligt het lichaam echter aan de andere kant van de wereld, en met het woord LOKAAS in de borst gekerfd.
Terwijl de media-aandacht steeds groter wordt, moet Baxter helpen bij een andere moordzaak. En dan treft ze eenzelfde soort moord aan: nu staat het woord POPPEN op de borst. Voor wie is het lokaas bedoeld, en wie zijn de poppen? Maar nog belangrijker, wie heeft de touwtjes in handen?
Foto
Na mijn enthousiaste recensie over 'Ragdoll', kon ik niet wachten om het tweede deel in deze thrillerserie van Daniel Cole te lezen. Dit boek is opnieuw op een bijzondere manier gebonden, met een helderblauw draad die door het hele boek zichtbaar is. De felle gele cover sluit perfect aan bij het gevoel dat dit boek opriep: een groot plezier om te lezen.

Hoewel Marionet het vervolg is op Ragdoll sluit het verhaal niet direct aan op het einde van het eerste deel. In tegenstelling tot het eerste deel, volgt de lezer in dit boek recercheur Emily Baxter. Baxter is alles behalve een standaard of perfect karakter. Ze is lomp, sarcastisch, emotioneel onstabiel, achterdochtig, paranoïde en over het algemeen vervelend in de omgang.
Al deze eigenschappen samen vormen een interessant, maar totaal onvoorspelbaar karakter.
Ik vond het een verfrissing om te lezen over een heldin die totaal anders is dan de gemiddelde hoofdpersoon.

'Marionet' speelt zich af in Engeland, wat ook de thuisbasis is van het eerste deel in de serie. Echter wordt Baxter's hulp gevraagd in Amerika, wat zorgt voor afwisseling in de setting.
Het boek begint met een politieverhoor. Baxter wordt op het matje geroepen om uit te leggen wat er gebeurd is in New York en in London. Gedurende de rest van het boek, kom je er als lezer achter dat er verschillen bestaan tussen wat er daadwerkelijk gebeurd is en welke versie Baxter vertelt.

Al na enkele hoofdstukken gelezen te hebben, werd het voor mij duidelijk dat ik dit boek met geen mogelijkheid weg kon leggen voor ik het uitgelezen had. De spanning wordt razendsnel opgebouwd en zorgt ervoor dat je verder wil lezen. Cole bewijst voor de tweede keer op rij dat hij uiterst bedreven is in het opzetten van dwaalsporen en het uitwerken van mysterieuze en onvoorspelbare situaties.
Ik las dit boek veel te snel uit en had hier achteraf spijt van. Nu moet ik namelijk weer maanden wachten tot ik het vervolg kan lezen.

Dit boek is opnieuw bewijs dat Cole in staat is om eigenaardige thrillers te schrijven. Zowel de verhaallijn als de karakters zijn vermakelijk en verrassend. Opnieuw kan ik niet wachten tot het volgende deel verschijnt.