De vader van Willy, de piloot Bill Maitland, is in 1970 in Vietnam neergestort. In het vliegtuig vervoerde Bill onbekende goederen en ook was er een mysterieuze passagier die hij ergens moest afzetten. Twintig jaar later gaat Willy op zoek naar antwoorden. Leeft haar vader nog? Wat moest Bill precies vervoeren en onder welke omstandigheden is het vliegtuigje neergestort?

Het is een vlot geschreven boek dat gemakkelijk en snel wegleest. De zinnen zijn duidelijk en het verhaal bevat geen onnodig lange beschrijving van bijvoorbeeld de omgeving. Ondanks dat dit boek al een aantal jaar oud is, was de stijl van Tess Gerritsen die ik ken uit de Rizzoli & Isles serie duidelijk herkenbaar.
Het boek is spannend. Steeds komen Willy en Guy een stapje verder in het oplossen van het mysterie rond het neerstorten van het vliegtuig van Bill Maitland. De ene aanwijzing leidt altijd weer naar de volgende. Als één deel van het mysterie wordt opgelost, komen er altijd weer nieuwe vragen opgeborreld en bijna elk hoofdstuk eindigt wel met een cliffhanger. Daarnaast lijkt er tussen Willy en Guy ook iets op te bloeien. Dit zorgt ervoor dat het boek moeilijk weg te leggen is.

Toch is het soms een beetje teveel van het goede. Willy en Guy rollen van de ene in de andere actie-situatie, altijd weer nieuwe aanknopingspunten vindend. Het deed me soms een beetje denken aan een CSI aflevering waarin er altijd wel een spoor wordt gevonden en de moord binnen een uur vrij gemakkelijk wordt opgelost. Natuurlijk zou het boek zonder deze vlotte stijl saai en langdradig worden, maar de constante actie maakte het verhaal soms ook wat onrealistisch. Ik had het beter gevonden als je als lezer meer zou worden meegevoerd in gesprekken of gedachten van de Willy en Guy over de mogelijke scenario’s. Hierdoor zou de spanning wat beter opgebouwd worden en wordt de lezer gedwongen wat meer na te denken over wat er gebeurd kan zijn en wat de rol is van de verschillende personages die gaande het verhaal worden geïntroduceerd. Misschien zou je als lezer hierdoor zelfs meer op het verkeerde been worden gezet. Nu was de afloop wat voorspelbaar.