Welkom in de wereld anno 2014. Een wereld van mobiele telefoons, iPads, Whatsapp, Facebook, Twitter en Skype. Welkom in de wereld van #HERKENNING

De afgelopen dagen las ik dit boek van Gaby. Nadat mijn lief al razend enthousiast was en ik van Gaby hoorde dat ook het mannelijk publiek enthousiast is, was ik om. In eerste instantie dacht ik : Hmm, vast een 'wijvenboek', maar al snel zat ik in het boek en was ik niet meer te stoppen. Het is heel wat anders dan het gebruikelijke 'thrillergeweld' wat ik normaal lees.

Gaby neemt ons mee in de wereld van Mila. Een vrouw die zeer actief is in de wereld van social media. En in het boek zien we dan ook dat ze veelvuldig haar leven met ons deelt via Facebook en Twitter. Is het niet via de iPad, dan wel via haar mobieltje.
Mila is een vrouw die het niet ontbreekt aan mannelijke aandacht en heeft na een succesvolle carriere als advocate haar leven voortgezet in Frankrijk. Ze hoopt hier haar ingedutte huwelijk nieuw leven in te blazen. Maar dan zijn er ineens meer kapers op de kust en moet ze misschien wel kiezen tussen haar man Lucien, jeugdliefde Chris en dorpsgenoot Sebastiaan.

Herkenning is een bijzonder boek. Een boek waarin een ieder wel iets van zichzelf zal herkennen. De karakters zijn bijzonder overtuigend neergezet en komen zelfs echt tot leven in het boek! Dit via iets heel bijzonders wat uniek is in boekenland. In het boek zijn een aantal foto's verwerkt die d.m.v. de Smilez app echt tot leven komen middels korte filmpjes. Gaby schrijft de sterren van de hemel en Herkenning is een boek met een lach en een traan. Een luchtig verhaal, waarin ook diepgang zit, een paar mierzoete stukjes en stukken van kippenvel.

Ik denk niet dat het een boek is wat een man direct op zal pakken in de boekhandel, of hij moet getriggerd zijn door de mooie vrouw op de cover.

Ik heb het boek met ontzettend veel plezier gelezen en kan het een ieder aanraden. Ook dat het boek een aantal keren echt tot leven komt is een absolute meerwaarde. Een aanrader en ik kijk dan ook zeker uit naar het volgende boek!