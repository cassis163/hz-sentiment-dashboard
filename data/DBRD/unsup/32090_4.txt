Molly is een jonge cyperse kat en woont bij de lieve maar al oudere Margery. Ze zijn heel erg gek op elkaar en onafscheidelijk. Molly leeft een heerlijk leven tot Margery steeds meer begint te vergeten. Haar zoon David beslist dat het tijd is voor zijn moeder om te verhuizen naar een verpleeghuis. Molly wordt herplaatst in een huis met drie katten hatende honden. Dit is geen leven voor Molly en ze besluit het heft in eigen pootjes te nemen en een nieuw thuis voor zichzelf te gaan zoeken. Op dat moment zit alles Molly tegen maar na een lange tocht komt ze aan in Stourton. Zal Molly hier een plekje vinden? Een thuis vol met liefde?

Ook Debbie en haar dochter Sophie spelen een grote rol in “Molly en het kattencafé”. Debbie is pas gescheiden en net als Molly op zoek naar haar plekje. Ze probeert haar kwakkelende café draaiende te houden. Financieel zit niet alles mee en ze wordt ook nog eens flink tegengewerkt uit onverwachte hoek. Lukt het Debbie om haar hoofd boven water te houden?

Het verhaal in “Molly en het kattencafé” vertelt het leven van (hoe kan het ook anders) kat Molly. Het is geheel geschreven vanuit het perspectief van de kat. In het begin is dat best even wennen, maar eenmaal in het verhaal, leest het ontzettend fijn weg. Doordat je gedurende het verhaal leest wat Molly denkt en voelt, kun je je heel goed inleven in deze extreem lieve kat. Je hoopt zo dat Molly een plekje zal vinden, waar ze alle liefde krijgt die ze nodig heeft. Het begin van het verhaal is best wel ontroerend en zelfs een beetje zielig, maar naarmate het verhaal vordert en je dit meebeleeft, wordt het steeds leuker en leuker. Het is een erg meeslepend en hartverwarmend verhaal. Je hoeft echt niet een enorme kattenliefhebber te zijn om van dit verhaal te genieten. Het is gewoon een heerlijk feelgood verhaal over het vinden van een plekje waar je je thuis voelt.

De schrijfstijl van Melissa Daley is ontzettend fijn, liefdevol en luchtig maar op sommige stukken ook zeker grappig. Er zitten ook veel details in de verhalen, waardoor je veel dingen ook echt voor je ziet. Je vliegt door de hoofdstukken heen. Je moet gewoon weten hoe het verhaal af gaat lopen voor iedereen. Het zijn geen lange hoofdstukken, wat het lezen ook erg prettig maakt. Je pakt het boek makkelijk tussendoor even op om snel een hoofdstukje verder te lezen. De sfeer in het boek is erg warm en gezellig, ondanks dat er genoeg mis gaat.

Kortom, een ontroerend, liefdevol, hartverwarmend, schattig en meeslepend verhaal over een hele lieve kat die een nieuw thuis zoekt. Molly neemt je mee op een avontuur dat je niet snel zult vergeten. “Molly en het kattencafé” is een ultiem feelgood verhaal. Na het lezen van dit boek wil je absoluut vaker boeken lezen vanuit het perspectief van een dier!