In het voorjaar van 1943 proberen de Duitsers tevergeefs een nieuwe raket te lanceren. Het ontbreekt hen aan de technologie van een nieuw type radiobuis. Ze kloppen aan bij Philips en bij Hans Oostveen. Hij is niet genegen medewerking te verlenen aan de bezetter. Oostveen verzet zich en moet onderduiken. De moffen, zoals de scheldnaam consequent luidt, werken verder en proberen de raket te perfectioneren. Oostveen sluit zich aan bij de groep die de ontwikkeling een halt toe wil roepen.

Herman Vemde is een Nederlandse schrijver die met deze misdaadroman ten tijde van oorlog het Nederland van destijds doet herleven. We komen meer te weten over de rol van Philips, over het leven in de oorlog, over verzetshelden, meelopers en het klimaat in Nederland . In de persoon van Hans Oostveen zet Vemde een geloofwaardig karakter neer.
Dit is een faction-thriller met een zeker waarheidsgehalte. Het verzet in Eindhoven en op de Veluwe worden belicht. Over het algemeen worden de moffen als grote boosdoeners neergezet en dat waren ze natuurlijk ook in die tijd. In de persoon van Neubert, een wetenschapper, wordt enige nuance aangebracht, waardoor een meer menselijke variant van de Duitser aan bod komt.

Het meest krachtig zijn de sc√®nes waarin actie een prominente rol speelt. Op dit soort momenten schrijft Vemde vol vaart en worden de passages razend spannend. Hierdoor roepen ze filmische beelden op. Je zou bijna willen dat een boek van zijn hand een aaneenschakeling van dit soort fragmenten zou zijn. Op sommige andere momenten zakt dezelfde vaart enigszins weg.

Vemde heeft een misdaadroman geschreven waarvoor hij ongetwijfeld veel research heeft gepleegd. Verzetsmensen en gewone burgers komen voorbij in vele gedaanten. Wie graag leest over de jaren 40-45 en het leven in Nederland ten tijde van oorlog zal zonder twijfel genoegen beleven aan dit gedegen en zorgvuldig opgetekende verhaal. Goed werk van eigen bodem!