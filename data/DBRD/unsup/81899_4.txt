We kennen Redmond O’Hanlon vooral van zijn boeken en reisprogramma’s naar verre oorden. Wat gebeurt er als deze reizende schrijver (of schrijvende reiziger) drie jaar verblijft in Almere? O’Hanlon past zich aan, zoals de natuur zich aanpast aan zijn omgeving. Zijn eerste aanblik van Almere bevestigt het vooringenomen beeld van een grijze, betonnen stad. Maar gaandeweg ontdekt O’Hanlon dat de plaats meer biedt dan dat, zoals hij het zegt: “Ik besef ook wel hoe unfair het is een stad te beoordelen op grond van de eerste indruk vanaf het dak van een willekeurige parkeergarage, en dat op een gure maandag of dinsdag.” O’Hanlon maakt kennis met de stedenbouwkundige, een amateurarcheoloog, de stadsecoloog, de stadsplanner en bewoners van Almere, waarna een ander beeld van Almere ontstaat. Het gaat niet altijd zoals gepland, maar de betrokkenen presenteren met trots hun omgeving, waarvan de historie verder gaat dan de jaren ’70 waarin met de bouw begonnen werd. De natuur trekt naar de stad en de stad trekt naar de natuur. Door de gesprekken en het bezoeken van de omgeving, waardeert O’Hanlon Almere tenslotte als plaats waar natuur en stad verenigd zijn. Een gemakkelijk leesbaar boek met licht humoristische teksten en foto’s van bevlogen Britse observaties.