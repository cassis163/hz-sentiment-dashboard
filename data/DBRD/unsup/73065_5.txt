Juni 2004. Kopenhagen. In het Ørstedparken, ' Het anaalparadijs voor rondzwervende homo's ‘, wordt Marie Schmidt uit het water getakeld. Marie, achttien jaar en net geslaagd voor haar eindexamen, is sinds anderhalve dag vermist. Het wordt de Merel-zaak genoemd. Haar moeder noemde haar Merel.


2008. Alex Steen, inspecteur,  krijgt een telefoontje van Kaspersen van de DNA afdeling van het forensisch instituut in Kopenhagen. Er is een speekselmatch aangetroffen in een recente verkrachtingszaak; de match betreft  het speeksel aangetroffen op de studentenpet van Marie Schmidt.

De verbetenheid waarmee Axel Steen zich op  de moord stortte in 2004 had dramatische gevolgen voor z'n huwelijk.  Hij heeft de liefde van zijn leven, de grillige Cecilie, verloren aan adjunct-hoofdcommissaris Jens Jessen, de briljante, efficiënte, rationele jurist, de zakkerige streber die kostte wat kost de top wil bereiken.
Vier jaar later botst de workaholic en geweldspsychopaat met alles en iedereen om z'n gelijk te halen. Hij lijkt te ontsporen en doet dingen die niet zo goed zijn voor een inspecteur, is agressief en snel woedend. En dan zit hij op een dag in een auto, op verkenning, sorry, is een kerel aan het  schaduwen met een vent die elke dag naar bed gaat met de vrouw die bij hem is weggegaan en van wie hij meer had gehouden dan van wie ook ter wereld.


Harde confrontaties in een zeer moeizaam verlopend en gedetailleerd, boeiend beschreven opsporingsproces, met snelle en minder snelle sex, drugs- en drankgebruik die leiden tot verloedering van Alex Steen. De inmiddels uitgebreide merel-zaak zoog hem op, hij leefde nergens anders voor. Een dwangneurose met dramatische gevolgen.

‘Vaarwel ‘is een harde thriller in de beste Jo Nesbo tradities. De lone wolf die brutaal zijn gang gaat moet daar een hoge prijs voor betalen. Zeer goed uitgewerkte karakters met name binnen de relationele relaties maar ook in de werkverhoudingen, zoals alles klopt in deze spannende thriller:  hard, strak en triest. Geen tijd voor een sprankje bijtende humor of cynische one liners. Wel tijd voor de uitwassen van de Deens heilsstaat en ook voor Cornelis Vreeswijk.

‘Vaarwel’ is zonder meer de beste van de drie thrillers van de hand van Jesper Stein die uitgegeven zijn op de Nederlandse markt. Karakter Uitgevers heeft verschrikkelijk geblunderd met de volgorde van publicatie.

4,5 sterren