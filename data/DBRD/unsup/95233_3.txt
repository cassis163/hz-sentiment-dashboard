Winternacht is alweer het zesde boek met inspecteur Erlendur en is een verhaal met kritiek op de IJslandse maatschappij.

Het is half januari en een meedogenloze kou teistert IJsland. Voor een oud flatgebouw in de stad Reykjavik wordt een dood jongetje van tien jaar oud gevonden. Hij is met messteken om het leven gebracht. Inspecteur Erlendur wordt op de zaak gezet. Wederom spelen de politiemensen Erlendur, Sigurður Óli en Elínborg een hoofdrol. Het blijkt te gaan om Elias, een jongetje, van wie de moeder Thais is en de vader IJslander. Zijn ouders zijn gescheiden en Elías woonde met zijn moeder en oudere broer Niran. Zijn oudere broer is spoorloos verdwenen. De plaats waar men met het onderzoek begint, is de school van Elias. Een leraar heeft daar racistische ideeën en heeft op de dag van de moord nog ruzie gehad met Niran. Ook is er een guts uit het technieklokaal verdwenen. Er wordt al snel gedacht aan een racistisch motief. Erlendur is hier niet zeker over. Het onderzoek richt zich op het vinden van de broer van Elias. In de buurt van de flat woont een pedofiel. Heeft hij er mee te maken? Indriðason vertelt over minder fraaie kanten van de IJslandse samenleving. Ook wordt een IJslands probleem aangestipt: in de maand januari met de minste uren licht is er een piek aan zelfmoorden. De moord op Elias herinnert Erlendur aan zijn broertje die in een hevige sneeuwstorm verdween. Het is voor hem een extra motivatie om de moordenaar van Elias te ontmaskeren.

In Winternacht overheerst een melancholieke sfeer, zoals in alle boeken van Indriðason. De winter wordt zo beschreven, dat het verhaal donker en mistroostig wordt. In tegenstelling tot zijn andere boeken, die ik met 4 sterren heb gewaardeerd, vind ik dit boek duidelijk minder. Het verhaal is niet echt spannend. Indriðason vertelt over racisme, vreemdelingenhaat en de besloten gemeenschap van de buitenlandse mensen. De levens van de rechercheurs komen weinig aan bod. Toch is Winternacht een deel in de reeks en niet over te slaan als je de hele geschiedenis van Erlendur wilt volgen. Indriðason blijft gewoon hoog op mijn favorietenlijst staan: drie sterren voor dit verhaal.