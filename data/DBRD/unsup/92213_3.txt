Dat Daan Fousert veel opzoekwerk gedaan heeft om dit boek te schrijven, dat staat buiten kijf. Ook zijn eigen levenservaringen en zijn interesse voor het onderwerp zijn zeker mede bepalend voor het schrijven van deze spirituele roman.

Alhrick David Ackerley en Emma Paige, twee mensen op zoek naar hun leven. Ze ontmoeten elkaar, ... en ze kennen elkaar, ook al hebben ze elkaar nog nooit gezien in dit leven.Blijkbaar zijn zij zielstweelingen die elkaar terug ontmoeten om af te maken wat in vorige levens niet was gelukt of werd afgebroken.Beiden hebben beelden uit vorige levens waaruit tenslotte zal blijken dat zij elkaar al meerdere keren hebben ontmoet , zij het dan in een ander lichaam. Hypnosessies, opzoekwerk en ogenschijnlijk toevallige gebeurtenissen leiden er toe dat zij na de eerste ontmoeting weer gescheiden worden maar uiteindelijk toch weer herenigd worden: hun zielen worden één!

Dit is niet zomaar een roman om eens vlug en rustig te lezen. Inderdaad, er komen zware passages in en met de citaten van Gary Zukav en Anselm Grün heb je je brein en je handen meer dan vol. Nochtans slaagt Daan Fousert er in om van dit boek geen naslagwerk over spiritualiteit te maken. Het blijft een leesbare roman. Door zijn meesterlijke vertelkunst, zijn kennis, zijn vlotte zinsbouw, zijn realistische typering van de personages en zijn netjes in elkaar vloeiende verhaallijn slaagt hij er in om een lezer toch te boeien. Het was een beetje aanpassen, maar één keer op het spoor bleef de wagon bollen en was het soms moeilijk om het boek aan de kant te leggen.
Ik heb dit boek in handen gekregen via een uitdaging. Ik wist niet dat het om een spirituele roman ging, want dan had ik het boek waarschijnlijk nooit gelezen. Nu ben ik blij dat ik dat niet bij voorbaat wist, want ik heb geen spijt dit gelezen te hebben, ook al licht dit thema ver buiten mijn comfortzone. Het blijft altijd een verrijking is te lezen waarvan je helemaal niets weet. En dit boek is ook niet geschreven om je helemaal wegwijs te maken in de spiritualiteit met al zijn aspecten. Een roman met een spiritueel thema, maar zeker nooit vervelend.
Of ik mij nu ga verdiepen in deze materie door dit boek te lezen: neen! In eerste instantie moet je geloven in spiritualiteit en dat is bij mij niet het geval en dat zal ook nooit komen. Toch raad ik dit boek aan om te lezen, al wast het maar als een kennismaking met een niet alledaags besproken thema. En wie weet worden er hier en daar wel wat interesses losgemaakt om zich verder te verdiepen.