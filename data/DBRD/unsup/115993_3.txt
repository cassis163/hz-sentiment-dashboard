Jack the Ripper trekt moordend door de straten van Londen, vermoord onschuldige vrouwen op ingenieuze wijze en zonder gevat te worden. Dat was 1888, maar de geschiedenis zal zich herhalen.

Rory verhuist van New York naar Londen. Ze ontmoet mensen maar wordt door haar lot gedwongen om deze mensen, die nauw aan haar hart liggen, van zich af te zetten. De grootse veranderingen die ze doormaakt in haar nieuwe 'thuis' worden benadrukt door de aanwezigheid van Jack the Ripper, die het op haar gemunt heeft. Ook de nieuwe 'ik' waarmee ze geconfronteerd wordt, brengt hevige gevoelens met zich mee. Deze moeilijkheden in combinatie met het feit dat ze nog een puber is, laat ons zien hoe moeilijk en confronterend deze verandering van levensstijl kan zijn. Hierdoor is het boek, ondanks het hele fantasy gebeuren, toch nog zeer herkenbaar en aangrijpend.

Tussen de regels lezen we de kritiek van de auteur op onze maatschappij. Kritiek op onder andere het gebrek aan privacy, de onbekwaamheid van de politie en de mediatisering. Het contrast van de hoog geplaatste personen die alle touwtjes in handen hebben en de gewone man die niets mag zeggen ondanks hij iets nuttigs te zeggen heeft, komt hier mooi naar boven.

De hele historische achtergrond van Jack the Ripper wordt voldoende uitgewerkt in het boek en geeft ons de nodige informatie om het verhaal volledig te kunnen begrijpen. De gebeurtenissen die zich in de 19de eeuw afspeelde worden uitgebreid geschetst inclusief alle gruwelijke details. De auteur verteld zelf in haar dankwoord dat de research, die voor het schrijven van dit verhaal nodig was, heel veel tijd en moeite heeft gekost. Gelukkig heeft dit zijn vruchten afgeworpen.

De moorden volgen elkaar aan een hoog tempo op, ogenschijnlijk zonder dat er ondertussen iets interessants gebeurd met de hoofdpersonages. Jammer, er was duidelijk voldoende ruimte om de romance tussen Rory en Jerome verder uit te werken. Ook de vriendschap tussen Jazza en Rory, die heel sterk lijkt, wordt maar oppervlakkig uitgewerkt. Een kans die gegrepen had moeten worden.

In deze thriller komt Jack the Ripper weer tot leven, je voelt de angst van de personages en het verhaal is historisch zeker correct. Johnson heeft zich hier te hard op geconcentreerd en heeft zo steken laten vallen in het omkaderend verhaal. Ondanks dat heeft ze toch een spannende thriller neergepend die je nieuwsgierigheid vasthoudt tot op het einde.