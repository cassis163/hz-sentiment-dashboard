In het derde deel van de Flight & Glory serie van Rebecca Yarros volgen we Samantha en Grayson. Deze serie gaat over jonge militairen en hun leven. Het boek is zelfstandig te lezen, maar bepaalde personages uit de vorige boeken komen terug, dus het is wel handig om de 2 vorige boeken ook te hebben gelezen.

Nadat Samantha van de universiteit is gestuurd, verandert ze van woonplaats en is ze volledig klaar voor een nieuwe start. Ze trekt in bij haar vrienden Jagger en Josh. Daarnaast wordt ook de knappe Grayson haar nieuwe huisgenoot en het is meteen duidelijk dat er een grote aantrekkingskracht is tussen de twee. Grayson volgt een opleiding tot piloot en hij zet alles op alles om te slagen voor zijn opleiding en om tot de beste van de klas te behoren.

Langzaam aan groeien Samantha en Grayson naar elkaar toe, maar dan ontdekt Samantha dat in de thuisstad van Grayson nog een andere vrouw is waarvoor hij gevoelens heeft. Lukt het ondanks het verleden van Grayson om hun relatie een kans te geven? Daarnaast heeft Samantha ook een geheim uit het verleden. Lukt het haar om haar verleden af te sluiten en zich op de toekomst te richten?

Ik geef het boek 4 sterren. Ik vond het verhaal op bepaalde momenten toch wat langdradig. De schrijfstijl van Rebecca Yarros zorgt wel voor dat het boek heel vlot leest, op het einde zorgen wat onverwachte plotwendingen nog voor wat spanning. Doordat de hoofdstukken afwisselend de 2 hoofdpersonages volgen, kom je meer te weten over wat Samantha en Grayson denken en voelen en zo leef je meer mee met hun verhaal.