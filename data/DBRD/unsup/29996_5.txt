Op het moment dat ik hoorde dat er een Graphic Novel uit was van Het Achterhuis moest ik wel even slikken. Natuurlijk ben ik groot fan van de Graphic Novel Maus van Art Spiegelman die over de oorlog gaat, maar dat zijn muizen. Die boodschap in Maus komt keihard aan juist omdat het is getekend en omdat het een strip is waarin je veel meer kunt zeggen dan in woorden alleen. Maar moesten we dit ook doen met Het Achterhuis? Het voelde op het eerste gezicht een beetje als heiligschennis als je begrijpt wat ik bedoel. Van Anne moet je afblijven. Haar verhaal is zo puur, zo echt en hartverscheurend dat het goed is zoals het is.
Toch pakte ik het op toen ik het in een boekhandel zag liggen. Ik was meteen onder de indruk. Ik zag ook dat het goed was dat ze er een Graphic Novel van hebben gemaakt. Zo kun je sommige zaken duidelijker maken zoals bijvoorbeeld hoe het huis van Anne er uit heeft gezien.

Wat mij geruststelde was dat de auteur precies met dezelfde dilemma's kampte als ik: Moet je dit wel doen? En zo ja, hoe pak je dit dan aan? Ieder woord dat ze schreef was even belangrijk! Maar juist omdat Anne zo belangrijk is, is het goed om haar verhaal te vertellen ook met beelden. Het probleem is natuurlijk dat als je haar dagboek letterlijk verstript dan heb je ongeveer 3500 pagina's nodig en dat kan natuurlijk niet. Maar samenvatten: hoe doe je dat? Hoe bepaal je wat belangrijk is en wat weg kan? Besloten is om alle thema's van haar leven aan bod te laten komen en die te vergezellen van dagboekfragmenten. Hierdoor laat je niets weg en - misschien nog wel belangrijker - blijf je trouw aan haar eigen stem. Het Achterhuis is haar persoonlijke verhaal.

Aan de tekening hierboven zie je meteen dat het echt een strip is die soms ook echt grappig is.
De Graphic Novel volgt het verhaal van Anne zoals ze het zelf in haar dagboek beschreef. Ze was een populair en gelukkig meisje voor de oorlog. Dan verandert alles om haar heen en op een dag zegt haar moeder dat ze vier lagen kleren over elkaar aan moet trekken en een kleine koffer mag pakken. Natuurlijk twijfelt de jonge Anne: wat pak je als je niet weet hoe lang je weggaat? Kleren of juist boeken? Door de illustraties zie je haar twijfel zo goed dat je het zelf voelt.

Eenmaal in het onderduikadres maak je kennis met alle huisgenoten. Ze zitten op elkaars lip. Langzaam verslechtert de situatie en ook dat zie je nu voor je ogen gebeuren. Ja, ik zag films, bezocht het Achterhuis en bestudeerde verschillende documentaires over haar leven, maar toch voegt ook dit iets toe aan haar aangrijpende verhaal. Het is een goede manier voor kinderen om op deze manier kennis te maken met het verhaal van Anne Frank. Toch is dit - net als het oorspronkelijke dagboek - een boek voor jong Ã©n oud. De boodschap is te belangrijk om verloren te gaan.
Het boek is heel mooi vormgegeven en door de integere woorden van de maker plus het overzicht hoe het iedereen na de oorlog verging, een zeer waardevolle uitgave geworden die op iedere school zou moeten liggen.
Dit boek hoort natuurlijk thuis op de Wall Of Fame van Kinderboeken en krijgt 5 gouden sterren.
Boekgegevens:

Titel: Het Achterhuis
Auteur: Anne Frank
Verschenen in: 2017
Genre: Graphic Novel
Uitgeverij: Prometheus
ISBN: 9789044632910
Recensent: Nienke Pool

Nienke Pool recenseert al sinds jaar en dag kinderboeken en richtte in 2107 de Facebookgroep Kinderboeken op.