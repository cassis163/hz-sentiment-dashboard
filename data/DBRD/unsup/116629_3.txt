Drie vrouwen ontvangen cryptische briefjes. Hun gemeenschappelijke factor is dat ze jaren geleden een rol speelden bij de veroordeling van een seriemoordenaar. Maar deze is inmiddels dood. Hoe zit dat? Callie Thayer is de hoofdpersoon. Ze heeft samen met haar dochter een nieuw leven opgebouwd na buitengewoon nare ervaringen met de veroordeelde seriemoordenaar. Krampachtig probeert ze haar oude leven achter zich te laten, maar de geschiedenis lijkt haar in te halen

Het aandenken van Amy Gutman vond ik een onderhoudend, vlot geschreven boek dat spannend is. Cally Thayer is een hoofdpersoon die je ziet worstelen met zichzelf om haar geheim te bewaren. Al vrij snel vermoed je dat dit haar niet zal lukken. Het verhaal heeft een fiks tempo en hierdoor verveelt het niet. Wat betreft de hoofdpersoon Callie, de lezer weet dat ze een geheim met zich meedraagt. Een deel van dit geheim wordt pas vrij laat in het boek onthuld en dit was verrassend. Toch blijft het wonderlijk dat Callie geworden is wie ze is. De verklaring ligt vanuit het verleden niet echt voor de hand en wordt ook niet aannemelijk gemaakt. Het is net of er iets niet klopt. Tegen het eind van het boek wordt een flinke spurt ingezet. Mij bekroop het gevoel dat de schrijfster iets teveel uit de kast wil halen. De plot vond ik ook een beetje vergezocht evenals het geluk van een bijpersoon die ontsnapt aan een gewisse dood.

Bij mij zal dit boek niet lang blijven hangen. Wel is het vlot geschreven en binnen zijn soort goed gedaan. Toch onderscheidt het zich te weinig van de doorsnee misdaadroman om een hogere waardering dan drie sterren toe te kennen.