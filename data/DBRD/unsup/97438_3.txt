William Ryan heeft met Staat van Terreur het eerste boek geschreven in een geplande serie rond inspecteur Alexei Korolev.

We gaan terug naar de jaren dertig ten tijde van de zuiveringen van Jozef Stalin. Niemand is zijn leven veilig en iedereen is bang voor de NKVD, de geheime dienst van Stalin. De Grote Zuivering was een meedogenloze heksenjacht: voormalige oppositieleiders binnen de partij, staatshoofden, premiers en partijleiders van deelrepublieken, geestelijken, intellectuelen, kunstenaars, andersdenkenden maar ook gewone burgers werden het slachtoffer van Stalins paranoia. Bijna de halve legerleiding werd terechtgesteld en de goelags zaten overvol. Ook christenen, islamieten en aanhangers van andere godsdiensten werden genadeloos vervolgd. Stalin duldde niemand naast zich ook geen god.

Tegen deze achtergrond moet Inspecteur Alexei Korolev, van de Divisie Crimineel Onderzoek van de Militie van Moskou, zijn werk doen. Wanneer een jonge vrouw bruut vermoord wordt aangetroffen op het altaar van een verlaten kerk worstelt hij met zijn persoonlijke gevoelens maar ook met de gevolgen voor zijn carrière en zelfs zijn leven. Het gemartelde slachtoffer wordt geïdentificeerd als een Amerikaans staatsburger met een interesse in Russische iconen. De zaak krijgt daardoor een “internationaal” karakter en wordt daarom nauwlettend in de gaten gehouden door generaal Gregorin van de NKVD, de voorloper van de KGB. Kameraad Gregorin eist dagelijkse rapporten van Kolorov en de inspecteur beseft dat hij zich geen fouten kan veroorloven want één enkele misstap kan tot zijn arrestatie en opsluiting leiden in de beruchte Loebjanka gevangenis van Moskou. Het onderzoek voert Kolorov naar een ondergrondse netwerk van dieven, een bende straatjongens, een auteur met verrassende connecties, een Amerikaanse handelaar van Russische artefacten én enkele topfunctionarissen.

De Ier William Ryan schets met Staat van terreur een mistroostig beeld van de leefomstandigheden tijdens van het schrikbewind van Stalin dat zich kenmerkt door armoede, angst, machtsmisbruik, corruptie en achterdocht. Niemand durft openlijk kritiek te leveren; zelfs de overheidsdiensten vertrouwen elkaar niet. Kolorov is een integere rechercheur en een trouwe Rus maar ook hij heeft zo zijn bedenking over het gevoerde regime van Stalin. Zijn christelijk geloof kan hij niet openlijk belijden en deze zaak heeft heilige elementen waardoor hij in een persoonlijk dilemma komt.

Het is een fraai verhaal waarin het werken en leven in de Stalinistische dictatuur voortreffelijk tot uiting komt. Alexei Kolorov is een sympathieke hoofdpersoon en je gunt hem een beter lot dan zijn huidige bestaande uit kapotte schoenen en een woning die hij moet delen met een weduwe en haar dochter. Het plot is op zich prima toch weet het verhaal mij helaas niet echt te raken. Mogelijk komt dit ook door alle Russische namen (irritant) en diensten die door elkaar heen liepen. Uit geschiedkundig oogpunt is Staat van terreur zeker de moeite van het lezen waard, als thriller vind ik het minder geslaagd

Spanning: 3***
Plot: 4****
Leesplezier: 3 ***
Schrijfstijl: 3 ***
Originaliteit: 2 **
Psychologie: 3***