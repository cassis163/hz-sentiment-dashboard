Eva is journaliste en gaat werken in Amsterdam. Ze heeft het erg naar haar zin, maar moet wel wennen. Ver weg van haar ouders en haar veilige thuis. Eva heeft toen ze jong was wat traumatisch meegemaakt en daar heeft ze nog wel last van, maar het is tijd voor een stap voorwaarts. Voor ze met haar nieuwe baan begint gaat ze nog op reis naar New York. In het vliegtuig maakt ze kennis met Stephan en trekt in New York ook nog met hem op. De aantrekkingskracht is overduidelijk. Het lot heeft echter wat anders voor haar in petto en ze moet halsoverkop terug naar Nederland en laat Stephan onwetend achter.
Toch krijgen ze een tweede kans, maar voor Eva is het niet allemaal zo plezierig, ze krijgt te maken met een aanranding en een stalker. Hoe sterk is Eva en krijgt Stephan nog een kans als blijkt dat hij niet helemaal eerlijk is geweest?

Een thriller gecombineerd met romantiek, het komt steeds vaker voor. Saskia weet het mooi in elkaar over te laten lopen. Het verhaal wordt verteld vanuit Eva, die al een vervelende verleden heeft met een zwemleraar. Nu krijgt ze opnieuw te maken met seksuele intimidaties. Ze heeft het niet makkelijk en krijgt een enorme portie ellende over zich heen. Gelukkig is er ook nog liefde en daar heeft ze het wel enorm mee getroffen.
Af en toe veranderd het perspectief en krijgen we een kijkje in de gedachtewereld van een hele foute gast, als lezer krijg je daar enorm de kriebels van, wat een enorme engerd,

Tegen de achtergrond van de journalistiek en de voetbal is het een origineel verhaal wat vlot wordt verteld en er gebeurd ook veel. Apart is dat de climax van het thriller gedeelte het verhaal niet direct afsluit, maar dat er nog een behoorlijk stuk verhaal achteraan komt. Eigenlijk verwacht je als lezer nog een twist, maar die blijft uit. De romantiek is voelbaar en je gunt Eva ook een leuke man.

Saskia Oudshoorn heeft een hele fijne schrijfstijl, de hoofdstukken zijn vrij kort wat het doorlezen enorm bevorderd. Het is een fijne spannende roman die uitnodigt om door te lezen in het tweede deel: Op eenzame hoogte.