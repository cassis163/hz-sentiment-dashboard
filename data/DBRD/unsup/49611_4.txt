'Twaalf' is geschreven door Gerrit Janssens en gaat om een twaalfjarige jongen die het op een zaterdagochtend helemaal zat is met de situatie thuis en het huis uitloopt. Ongeveer twaalf uur blijft hij weg, en tijdens die tijd krijgen we steeds meer te weten over het beruchte jaar 2012 en wat er voorviel op die rampzalige vakantie naar Kreta.

Om te beginnen is de twaaljarige hoofdpersoon goed uitgewerkt en gedraagt hij zich naar zijn leeftijd. Hij heeft te maken met twee ouders die óf ruziemaken óf geen woord tegen elkaar kunnen of willen zeggen. Het is een situatie die helaas veel mensen zullen herkennen, maar dat maakt dit boek het ook des te realistischer door.

Het cijfer 'twaalf' komt vaak terug in dit boek. Het hoofdpersonage is natuurlijk twaalf, en er zijn ook twaalf hoofdstukken die wellicht staan voor elk uur dat de jongen weg was van huis. De tijd lijkt dus een belangrijk thema te zijn in het verhaal. Wat er ook gebeurt, het leven gaat door en je kan niks terugdraaien. Soms zijn er ook dingen die niet opgelost kunnen worden en dat moeten we zien te accepteren.

De verhaalopbouw is goed uitgewerkt. Er zitten een aantal flashbacks in die van precies de goede lengte zijn waardoor je niet teveel uit het hoofdverhaal wordt gehaald. De flashbacks geven juist steeds meer duidelijkheid totdat je uiteindelijk het hele plaatje hebt en je precies weet wat het hoofdpersonage ertoe heeft gedreven om zo ogenschijnlijk impulsief een hele dag weg te blijven.

Het verhaal eindigt op een bevredigende manier en wanneer je het boek dan uiteindelijk dichtslaat heb je het gevoel dat je de ervaringen van een echt persoon hebt gelezen.

'Twaalf' is een veelbelovend debuut dat realistisch en herkenbaar is en nooit melodramatisch wordt.