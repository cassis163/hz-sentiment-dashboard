Naar mijn idee zijn de schrijfsels van Gerard Reve's oudere broer wat beter te verteren. Op zijn best schrijft Karel namelijk erg geestig en in een mooie, nauwgezette stijl met soms scherpe observaties en associaties. Zijn romans laten kortweg zien waar hij schijnbaar ook als essayist bekend om geworden is.

Dit is ook het beste boek dat ik van deze schrijver heb gelezen; met name door de orginele plot: in een soort raamvertelling wordt verteld over hoe Bram kennis maakt met de intrigerende ‘Flavius Josephus’, een man vol hoogdravende opvattingen. Beide raken onder de bekoring van ene Maartje. Er volgt een halve belofte dat ze over een jaar tussen hun beiden zal kiezen als ze een miljoen gulden krijgt. Flavius neemt de weddenschap hoog op en begint vervolgens een religieuze beweging om dat miljoen bij elkaar te krijgen en Bram raakt hierin ook betrokken.
Samenvattend: dit is best een goed boek. Het doet misschien soms wat oubollig aan door de stijl en het gebrek aan snelheid van het verhaal, maar het is onderhoudend genoeg om de aandacht vast te houden…