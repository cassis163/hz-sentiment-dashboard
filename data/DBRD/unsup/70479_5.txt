Wacht op mij en Ga voor mij smaakten voor de fans van Jennifer L. Armentrout naar meer. Gelukkig werd in die behoefte voorzien. Blijf bij mij is het derde deel in de 'Wacht op mij'-serie en belooft volgens de flaptekst een verhaal om bij te lachen te zijn. Ook zou je er bij wegdromen. Punten die voor de echte fans een pre zijn. Maakt Armentrout dit met Blijf bij mij waar?

Calla heeft een zwaar leven achter de rug. Ondanks het feit dat ze jong is, weet ze heel goed hoe ze zichzelf moet redden. Met het verleden is ze dan ook eigenlijk klaar. Maar als haar moeder – die ze dood waant – opeens al haar spaargeld heeft verbrast en ook nog eens schulden heeft gemaakt op Calla’s naam, kan ze niet anders dan teruggaan naar de plek waar ze haar jeugd doorbracht. Daar komt ze niet alleen demonen uit het verleden tegen, maar ook Jax, de man die haar leven gaat veranderen.

Respect. Dat is het enige dat je over Calla kunt denken. De manier hoe deze dame met haar problemen om weet te gaan is bewonderenswaardig. Er overkomt haar namelijk gedurende het boek enorm veel naars. Dingen die ze, met veel steun van Jax weet op te vangen. Dingen die ze niet had getrokken als ze een ander leven had gehad. Calla is namelijk getekend voor het leven. Tijdens een brand in haar jeugd raakte ze alles kwijt. Haar schoonheid – zoals ze het zelf ziet -  en haar twee broers. Maar ook haar moeder, die verandert in een junk omdat ze niet met het verlies kan dealen. Calla is onzeker over haar brandwonden, die niet alleen in haar gezicht zitten, maar ook op de rest van haar lichaam zichtbaar zijn. Hoe kan iemand ooit van zo’n lelijk meisje houden?

En hebben we daar Jax, een jongen waarop je vanaf het eerste moment dat Calla hem ontmoet verliefd bent. De manier waarop hij Calla vanaf dag één beschermt is iets om bij weg te dromen. Elke vrouw wil een man bij wie ze zich zo veilig kan voelen. Jax is een beschermengel en weet Calla vrede te laten krijgen met haar verleden.

Ook maken we kennis met Mona’s, de kroeg van Calla’s familie. Calla heeft de kroeg achter zich gelaten, maar bij terugkomst gaat ze er werken om geld te verdienen. De situaties waarin de onhandige Calla verzeild raakt zijn herkenbaar en grappig. Bezoekster Katie sluit je direct in je hart. Deze directe stripster heeft enorm veel charme, en die past ze ook toe op de lezer.

Het verhaal boeit, vooral omdat het gewoon echt spannend is. De zoektocht naar Calla’s moeder is er één van veel tegenslagen. Een zoektocht die haar zelfs fataal lijkt te worden. Calla’s moeder lijkt spoorloos. Niemand kan haar vinden. Dat maakt het einde, dat totaal onverwacht is, prachtig. Dit einde zorgt ervoor dat er een aantal tranen over je wangen glijden.

Blijf bij mij is tot nu toe het beste deel uit deze serie. De kracht van Calla laat je je eigen leven respecteren. Wij hebben het echt niet zo zwaar. De liefde van Jax en de manier waarop hij Calla helpt bij het uitvoeren van haar eerste keren, maken het verhaal romantisch. Jax en Calla zijn het perfecte koppel. Een koppel om jaloers op te worden. En dat hoort bij de boeken van Armentrout.