Als ik echt heel eerlijk ben, was ik een beetje teleurgesteld in dit boek. Misschien dat mijn verwachtingen wat te hoog gespannen waren na het lezen van heel wat jubelrecensies, en bovendien vond ik de kaft er dan ook nog eens prachtig uitzien en de achterflap echt geweldig klinken. Griekse mythologie, ik was meteen dolenthousiast! Hoewel het boek echt heel vlot leest (je kan het makkelijk op een dag of op 2 dagen uitlezen) vond ik er iets in ontbreken. Ik denk dat ik mij persoonlijk het verhaal na het lezen van de achterflap wat anders had voorgesteld… Fysiek zware, gevaarlijke, bloedstollend spannende testen met daarbovenop een intense, passionele liefdesrelatie. Helaas was dat het dus niet en bleef ik op beide vlakken een beetje op mijn honger zitten. Het idee voor het verhaal vond ik best origineel maar ik had de uitwerking graag wat anders gezien. Ik kan echt begrijpen waarom anderen dit wel een geweldig verhaal vinden: origineel, Griekse mythologie, vlot geschreven,… Ik ben blij dat ik het boek gelezen heb en vond het zeker vermakelijk. Misschien dat ik mij maar gewoon eens aan het vervolg ervan moet wagen :)

Meer recensies vind je op mijn boekenblog: daisiesonbookshelves.wordpress.com