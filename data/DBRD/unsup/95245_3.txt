Het is altijd spannend om jezelf in te schrijven voor een blogtour. Het is NOG spannender als het boek in kwestie een thriller is. Ik heb namelijk een haat-liefde verhouding met thrillers. Ik vind ze geweldig, zeker als ze goed geschreven zijn, maar als ze heel goed geschreven zijn dan kan ik er ook nachten van wakker liggen, bang om me heen kijkend bij het minste of geringste geluid.

Het was dan ook met licht angst en beven dat ik begon aan “Half Face” van Mara Li, een YA thriller met driedimensionale karakters en een interessant uitgangspunt.

Dat angst en beven was niet echt nodig geweest. Ik heb tijdens het lezen van dit boek eigenlijk geen enkel moment echt spanning of angst gevoeld. Dat is wellicht ook mijn belangrijkste kanttekening in deze review. Ik durf niet met zekerheid te zeggen of ik dit zelf echt een thriller zou noemen. Hoewel de elementen voor een thriller zeker aanwezig zijn, vind ik het thriller aspect eigenlijk nergens echt tot zijn recht komen. Daarvoor is de voorspelbaarheid te groot en daarvoor is de daadwerkelijke spanning en dreiging niet aanwezig genoeg.

Maar de andere belofte die mij werd gedaan maakt het boek wel ongelooflijk waar. De karakters, zowel Juliette als Half Face, zijn allebei heel levendig, realistisch en gelaagd. Al vanaf het begin wordt aan hen allebei een bepaalde diepgang gegeven waardoor ze tot leven komen en hun verhaal, dat het niet per definitie van de actie moet hebben, eigenlijk van de eerste tot de laatste pagina interessant houdt. Het was niet moeilijk je als lezer in Juliette in te leven, maar ook Half Face was zodanig menselijk dat het mogelijk was om een band met hem te voelen.

Daarnaast is het boek ongelooflijk vlot geschreven en leest het heerlijk weg. Ik had al eerder kennisgemaakt met de schrijfstijl van Mara Li en had ook toen al opgemerkt hoe makkelijk haar boeken lezen. Zeker bij dit boek is dat wel zo fijn, want het is het perfecte boek om in één zit op een regenachtige avond te lezen.

Als je echt een thriller liefhebber bent en op zoek bent naar een bepaald soort spanning, dan is dit wellicht niet jouw boek. Maar, als je net als ik, wel heel erg houdt van interessante en gelaagde karakters en graag leest over waarom mensen worden wie ze zijn, dan is dit wel een boek om aan je collectie toe te voegen. En hoewel er nog wel meer kleine dingen waren waar ik persoonlijk wat meer moeite mee had, vond ik dit boek wel een masterclass als het gaat om het creëren van boeiende karakters.