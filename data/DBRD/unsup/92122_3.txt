Opnieuw veel humor en ironisch commentaar op de gebruiken bij de Brugse politie en de Vlaamse politiek. Commissaris van In is nog dezelfde oude knorrepot, die teveel eet, drinkt en rookt. Hij wordt begeleid door zijn sidekick Versavel, die hem nog een beetje in het gareel houdt. Van In is getrouwd met Hannelore Mertens, inmiddels onderzoeksrechter en zeer jaloers van aard. Het echtpaar kan alleen op ruzietoon met elkaar communiceren, wat nu en dan wat storend overkomt.
De politiek: corrupt, onbetrouwbaar, op zelfverrijking belust in veel gevallen. Maar er staat een waarschuwing voor in het boek: 'dit boek bevat enkele ironische passages'.
Het geheel leverde een heel geestig vijfde deel van de serie over Van In en zijn collega's.
Er moeten ook nog wat moorden opgelost worden. De eerste moordpoging is niet helemaal gelukt: de rijke beursmakelaar Patrick Claes is op het hoofd geslagen met een antiek pistool. Hij verzamelt oude wapens en bij de overval is zijn verzameling gestolen. Van In leidt het onderzoek, maar Mertens kan niet op haar beurt wachten en gaat zelf ook op onderzoek.
Claes blijkt niet helemaal de persoon te zijn waarvoor hij zich uitgeeft.
Zijn vrouw, de excentrieke Judith, verdwijnt spoorloos en uit de enorme hoeveelheid personages worden er een paar om het leven gebracht. Dat grote aantal namen is af en toe maar moeilijk uit elkaar te houden, maar verder is het amusante lectuur.