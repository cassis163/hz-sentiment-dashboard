De zachtaardige Mauritz treurt al lange tijd om het verlies van zijn geliefde Julia. Wanneer hij Nanette ontmoet leert hij dat het allemaal veel erger kan. Nanette is een jonge weduwe en nog volop in de rouw vanwege haar overleden man. Tussen Mauritz en Nanette is er direct een klik, hij probeert er zoveel mogelijk voor haar te zijn, zonder zich daarbij op te dringen. Door haar te helpen in haar verwerkingsproces, heelt hij onbewust tevens zichzelf. Ondertussen groeit het tweetal meer en meer naar elkaar toe.

Het huis met de vele kamers is een ontroerend verhaal over de kwetsbaarheid van liefde. Een gecompliceerd onderwerp dat door de auteur Gerrit Sangers met ogenschijnlijke eenvoud wordt beschreven. Door alleen het hoognodige als tekst neer te zetten kun je als lezer niet afgeleid worden van wat er werkelijk speelt. Hij weet je met een paar woorden mee te nemen in het verhaal. Een verhaal over een opbloeiende relatie tussen twee mensen die beide een inwendige strijd voeren met hun persoonlijke verleden. Een strijd tussen loslaten en het niet willen verliezen (of vergeten) van hun eerste echte liefde. De antwoorden op de vragen: (Hoe) ga je verder na zoâ€™n groot verlies? en Is er ruimte in mijn leven voor een nieuwe liefde? worden voor beide personages langzaamaan duidelijk.