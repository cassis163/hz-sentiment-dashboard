Het waargebeurde verhaal Emma wil leven gaat over Anorexia. Het geeft een helder beeld over wat Anorexia nu feitelijk is, wat voor impact het heeft op de persoon die deze nare ziekte heeft, maar zeker ook de impact op de mensen daaromheen. Het boek start direct al met het gegeven dat Emma haar ziekte niet heeft kunnen overwinnen. Je weet als lezer dan ook direct een ding zeker: dit is geen boek dat leest als een luchtig tussendoor verhaaltje. Emma wil leven is dan ook vooral een aanrader voor iedereen die beroepsmatig of privé te maken heeft met iemand die lijdt aan deze onbeschrijflijk nare ziekte en daadwerkelijk wil weten wat voor invloed de ziekte heeft.

Het boek is geschreven door Josha Zwaan, zij schreef eerder (onder andere) het boek Saturnusplein 3. Een dapper boek waarin ze het verhaal vertelt van haar zoon en wat voor invloed een nierziekte op iemands leven kan hebben. Toen het verhaal van Emma op haar pad kwam besloot ze, in samenwerking met Emma’s familie, om ook hier een boek over te schrijven en met succes!

Het boek is gebaseerd op de documentaire van Jessica Villerius, alleen gaat het boek nog veel verder de diepte in. De auteur laat heel veel mensen aan het woord. Stuk voor stuk zijn dit mensen die dicht bij Emma hebben gestaan. Alle gezinsleden komen aan het woord, maar ook andere familieleden, vriendinnen van Emma, kennissen, leerkrachten en artsen. Ook Emma krijgt een stem in haar persoonlijke verhaal doordat er stukjes uit haar persoonlijke dagboek en uit door haar geschreven brieven in het boek zijn geplaatst.

De auteur heeft alle losse verhalen zo in het boek weten te plaatsen dat het echt een compleet doorlopend verhaal geworden is. Dat leest prettig, maar wat daarbij wel opvalt is dat alle stukjes hetzelfde taalgebruik bevatten en nergens valt er een onvertogen woord. Dat is opmerkelijk, de ziekte is voor omstanders heel frustrerend, maar nergens merk je dat in het taalgebruik. De teksten lijken gecensureerd, gefilterd te zijn. Wat ergens goed te begrijpen is, als lezer hoef je natuurlijk niet alles te weten. Maar daardoor voelt het geheel wel wat afstandelijk aan en dat is in dit geval wel wat jammer.

Dat neemt niet weg dat het goed is dat dit waargebeurde familiedrama in boekvorm uit is gebracht. Een goedhartig en krachtig besluit van de familie om hieraan mee te werken. Emma’s verhaal zorgt hopelijk voor meer begrip. Het boek kan een steun zijn voor veel mensen die dit van dichtbij meemaken en ook voor anderen die net als Emma aan Anorexia lijden. Het geeft ze misschien een steuntje in de rug. Daarnaast zou het boek eigenlijk best verplicht leesmateriaal voor artsen, verpleegkundigen (en ieder ander die op vakgebied met Anorexia te maken heeft) mogen zijn. Dit boek gaat veel verder dan de theorie die op scholen wordt gegeven. Ben je nog niet zo heel bekend met Anorexia? Ook dan is dit boek een aanrader, vooral omdat in dit boek ook de persoon die aan Anorexia lijdt aan het woord komt! Wie kan beter uitleggen wat een ziekte inhoudt dan zij die deze ziekte werkelijk hebben?