Elke dinsdag is het zoektocht-dag, op die dag vindt Kobe de meest mooie en fantastische dingen in het bos. Thuis zoekt hij op wat het is en hangt er een naamkaartje aan. De spulletjes worden dan in een grote kast opgeborgen, zo heeft Kobe alles heel netjes gesorteerd. Totdat al zijn bergruimte vol is, er kan niets meer bij! Wat moet hij nu? Gelukkig weet zijn oma raad: maak je eigen museum, zegt zij. Wat een goed idee en wat een avontuur is dat!

Kobe maakt een museum is een vrolijk prentenboek over verzamelen, het museum en recyclen. Dat klinkt serieus, maar het verhaal is erg leuk, ook voor jonge kinderen. Kobe is een boomstam en leeft in het bos. Toch is hij eigenlijk ook gewoon een jongetje dat vriendjes heeft en af en toe raad krijgt van zijn oma. Het leven in het bos en de menselijke wereld lopen in dit prentenboek eigenlijk door elkaar heen en dat maakt dit prentenboek bijzonder leuk.

De tekst en illustraties in dit prentenboek zijn van Ashild Kanstad Johnsen. Het zijn speelse, gedetailleerde en vrolijke tekeningen die het verhaal van Kobe vertellen. De illustraties zijn in het zwart getekend en ingekleurd, waardoor alles duidelijk zichtbaar is. De kleuren die in het boek voornamelijk voorkomen zijn groen, bruin en grijs, die goed passen bij het bos, maar ook de stad. In de illustraties van Ashild Kanstad Johnsen zit van alles verstopt, hoe langer je kijkt des te meer je kunt ontdekken, zoals een uil, ballonnen en herten. Bij de tekeningen staan goed leesbare teksten. De zinnen zijn kort en begrijpelijk voor jonge kinderen, waardoor zij het verhaal goed kunnen volgen.

In Kobe maakt een museum wordt duidelijk gemaakt wat een museum is en daarom past dit boek goed bij het thema kunst. In een museum kun je mensen laten zien wat je mooi vindt. Dit kan van alles zijn, van foto’s, schilderijen of andere dingen die je gemaakt hebt. Kobe maakt een museum met alle dingen die hij verzameld heeft. Zo kan hij iedereen laten zien wat hij heeft gevonden en wat hij mooi vindt. Dit boek kan kinderen leuke ideeën geven over wat je allemaal kunt doen met de dingen die je in het bos en op straat kunt vinden. Je kunt alles bewaren, je kunt het uitstallen in een museum, of je kunt er iets moois van maken, kunst!

Aan het eind van het verhaal zie je dat Kobe ook aan recycling doet, een belangrijke boodschap en goed om aan de jongste kinderen al te laten zien hoe je met afval omgaat. Een goede boodschap en gespreksopener die in dit verhaal verstopt zit! Bij dit boek zijn er door de Kleuteruniversiteit verschillende activiteiten bedacht. Via een link op de website van Uitgeverij De Vier Windstreken kun je deze kopen en nog meer doen met de thema’s verzamelen en het museum.

Kobe maakt een museum is een mooi geïllustreerd prentenboek over verzamelen en het museum. Dit boek kan kinderen enthousiast maken om zelf te verzamelen, zelf een museum te maken of naar het museum toe te gaan, want Kobe laat zien dat een museum toch wel erg leuk is! Ik geef het boek 4 sterren.

In de Boekenkast