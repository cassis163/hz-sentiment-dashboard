Na het schrijven van twee delen over de familie Molleman en familie van Gemert besloot Ria van der Ven – Rijken nog een derde roman te schrijven over de leden in deze gezinnen. In Met tegenwind komt het verhaal van Ricardo aan bod. In de roman zet de schrijfster haar kennis als ziekenverzorgende en doktersassistente in. Is dit voldoende om de aandacht van de lezer vast te houden?  

Mélanie is gelukkig getrouwd met Ricardo Mollema. Ricardo leidt een druk leven. Hij volgt een opleiding tot chirurg en werkt als arts-assistent in het ziekenhuis. Een richting die Ricardo’s vader heeft gekozen. Ricardo begint steeds meer aan zijn keuze te twijfelen. Het vak is veel te zwaar voor hem. Mélanie daarentegen heeft het druk met het vertrek van haar moeder. Zij trouwt met een nieuwe man. Wanneer Mélanie het ouderlijk huis opruimt, ontdekt ze een lang bewaard familiegeheim.  

Druk. Steeds meer mensen ervaren het. Zo ook Ricardo in Met tegenwind. Vader eist van zijn kinderen dat ze alles uit hun studie halen. Ze kunnen studeren, dus dan moeten ze het ook doen. Zodoende startte Ricardo aan de chirurgieopleiding. Nee tegen zijn vader zeggen is namelijk geen optie. Die accepteert geen nee.  

En die situatie stelt een bekend probleem aan de kaak. Er zijn meer ouders als Ricardo’s vader. Vaders die denken dat ze het beste voor hun kind wensen, maar uiteindelijk de gezondheid en de wensen van hun kind volledig in de wind slaan. Kinderen die vader niet tegen durven te spreken. Kinderen die op een gegeven moment met een burn-out thuis zitten.  

Met tegenwind beschrijft de fasen van een burn-out op een goede manier. Het laat zien hoe futloos en uitgeput de burn-out iemand maakt. Maar vooral de gedachtegang, het altijd maar malen en niet weten wat voor beslissing er gemaakt moet worden, dat weet de schrijfster in de boek goed te beschrijven.  

Het verhaal van Mélanie en haar zoektocht naar het geheim van haar opa is afwisselend genoeg en zorgt ervoor dat het verhaal interessant blijft. De burn-out is namelijk zwaar. Zo is het ook geschreven. De zoektocht van Mélanie maakt het verhaal spannender. Je wilt als lezer graag weten wat er nu eigenlijk gebeurd is al die jaren geleden.  

Maar ook ben je benieuwd naar het verhaal van Mélanies moeder, die getrouwd is met een man, die volgens zijn ex losse handjes heeft. Is dit echt zo? En waarom blijft die ex het stel lastigvallen? Maar dat niet alleen. Het blijft ook spannend hoe Mélanies moeder zal aarden in een geheel nieuwe stad, kilometers van haar dochters en vrienden vandaan.  

Met tegenwind is een zwaar, maar toch lekker leesbaar boek. De feelgood ontbreekt lange tijd, maar de afwisseling in de verhaallijnen maakt dat je als lezer met gemak verder leest. Met tegenwind is een mooie afsluiting van deze serie boeken over de twee inmiddels bekende Brabantse families.