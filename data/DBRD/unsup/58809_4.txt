The Jewel is het debuut van de Amerikaanse schrijfster Amy Ewing. Hoewel de covers een beetje op die van The Selection lijken, lijkt de serie helemaal er niet op. The Jewel is duister, wreed, intrigerend en bovenal een echte pageturner. Deze recensie is de tweede die ik schrijf over dit boek. Bijna twee jaar geleden las ik The Jewel al (maar dan in het Engels) voor het eerst op mijn gloednieuwe eReader. Ik kan me nog herinneren dan ik laaiend enthousiast was over het boek en grappig, de gevoelens zijn absoluut niet veranderd.

Violet leeft het leven van een surrogaat, een meisje dat voorbestemd is om kinderen te baren voor de adel in de Jewel. Dit hele idee gaat boven het menselijke verstand uit. De surrogaten worden als vee behandeld en zijn niets meer waard dan een meubel in de mooie woonkamer van hun ‘meesteres’. Het idee van dit alles is zo hard en wreed dat het niet anders doet dan je aanspoort om verder te lezen.

Amy Ewing deed er dan ook nog goed aan om zo geweldig te schrijven. Het boek las als een trein weg, eens ik in het verhaal kwam, werd ik helemaal meegezogen en niets kon daar iets aan veranderen. Ik hield zo van de vlotheid van het boek, want soms lijk je dat wel eens te missen in zo’n boeken.

Misschien was de vlotheid dan niet altijd een zegen, want het boek/ het verhaal gaat duidelijk over zoveel meer dan alleen die rare wereld waarin Violet leeft. Er is een verklaring voor alle dingen die er gebeuren met de surrogaten. Ik wou in boek één al weten waarom. Ik wou een verklaring voor sommige dingen die toch wel te vaag waren uitgelegd. Maar misschien was dat nog niet helemaal mogelijk, want Violet weet zelf van niets.

Ik ben laaiend over alles wat dit boek in huis heeft, van de koude feestjes tot aan de wrede handelingen van de meesteressen. Maar over één ding ben ik niet zo laaiend en dat is de alom bekende insta love. Violots relatie met Ash (een gezelschapsjongen) gaat naar mijn mening te vlot, te onnatuurlijk en te geforceerd. Ik voelde me niet echt verbonden met hun liefde en voor mij was de insta love dan niet echt gerechtvaardigd in het verhaal.

Kortom, op dat ene puntje na, was The Jewel een geweldig boek! Ik hield van de setting, het verhaal en het toch wel uitdagende hoofdpersonage Violet. Ik kan niet wachten tot deel 2 uitkomt deze zomer, want ik heb het echt wel nodig na die ontzettende cliffhanger. The Jewel is dus een absolute aanrader voor elke YA-fan. Ja, alleen voor de cover, wil je het boek al in je kast hebben!