Anne Sawan (Meyfield, VS.) werd met haar leuke verhaal ‘What can your Grandma do?‘ de winnares in de categorie kleuters (4-6 jaar) van een internationale kinderverhalenwedstrijd. Deze wedstrijd werd georganiseerd door Inclusive Works, Kazdu en Clavis Uitgeverij. Het thema van de wedstrijd was ‘Opa, oma en ik in de multiculturele samenleving’. Bij het verhaal werden verrassend leuke illustraties gemaakt door Sernur Isik (Istanbul): grappige tekeningen van kinderen uit verschillende culturen in een kleuterklas. Het verhaal werd vertaald naar het Nederlands en als hardcover prentenboek uitgegeven door Clavis Uitgeverij.

Het verhaal gaat over Jeremy. Zijn juf helpt hem en de rest van de klas eraan herinneren dat het volgende week Grootouderweek is. Een belangrijk onderdeel van deze week is de talentenshow waar alle opa’s en oma’s gevraagd worden om hun talent te tonen aan de kinderen. Terwijl heel de klas direct enthousiast begint te roepen wat zijn of haar opa of oma allemaal kan weet Jeremy niets te bedenken. Hij vindt zijn oma erg lief, maar kan niets bedenken waarin ze uitzonderlijk goed is. Jeremy is dan ook niet zo blij met deze opdracht. Hij verteld zijn oma van de talentenshow, zijn oma wordt een beetje verdrietig als blijkt dat ze zelf ook niets kan bedenken. Jeremy besluit om zijn oma mee naar buiten te nemen om samen even iets te gaan doen wat ze beide leuk vinden: Basketballen!

De grote oma-talentenshow is een vrolijk verhaal over de vriendschap tussen een grootouder en haar kleinkind. De kleurrijke prenten maken het boek tot een visuele belevenis voor kleuters. In het verhaal is opvallend genoeg niet zo snel iets terug te vinden wat wijst op een belangrijk onderdeel uit het thema: multiculturele samenleving. In de illustraties is er wel rekening gehouden met dit onderwerp. Het verhaal leest echter prettig voor. Het boek heeft een mooie vormgeving met een degelijke harde kaft en is vooral een leuk prentenboek om cadeau te geven aan oma of kleinkind.