Zwarte dageraad, het derde deel in de Rönning & Stilton reeks. Eerder verschenen Springvloed en De derde stem. Boeken die enorm goed werden ontvangen en de auteurs behoren naar mijn idee tot de TOP van Scandinavische auteurs. De eerste 2 boeken hebben mij omver geblazen, is dit ook het geval met boek 3 dat op 12 mei zal verschijnen?

Een laffe kindermoord, helaas blijft het niet bij deze ene moord. Het land is in shock. Wie zit hier achter? Het lijkt uit de hoek van een racistische groepering te komen, maar als later blijkt dat ook een zaak van jaren geleden hierin een grote rol speelt, neemt alles een onverwachte wending.

Vanaf de eerste bladzijde voelt het boek gelijk weer vertrouwd en is het heerlijk om weer een nieuw verhaal van deze auteurs in handen te hebben. Onze oude vertrouwde karakters zien we weer terug en de verschillende lijntjes in het verhaal worden weer uitgegooid. De Börjlinds bewijzen ook met dit boek weer dat ze de sterren van de hemel kunnen schrijven. Ik vond dit deel echter een stuk minder spannend dan de 2 vorige boeken. Dat is eigenlijk het enige minpunt, want voor de rest staat het hele verhaal weer als een huis.

Wat ook heel erg gaaf is, elk boek in de serie zal bewerkt worden tot een tv-serie van 10 afleveringen. De auteurs hebben het scenario van Springvloed bijna afgerond en zullen zich dan alweer storten op het vierde boek, waar ik vanzelfsprekend alweer naar uitkijk.

Zwarte dageraad, een actuele thriller, helemaal van deze tijd van de TOP uit Scandinavië.

★★★½