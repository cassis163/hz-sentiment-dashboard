Als Sabine haar man Simon confronteert met zijn ontrouw, kondigt hij aan van haar te willen scheiden en gaat hij met zijn nieuwe liefde verder. Sabine voelt zich afgedankt en waardeloos. Bovendien komt er aan haar luxe luizenleventje in een klap een einde. Zonder alimentatie en met slechts een parttime baan, weet Sabine maar moeilijk rond te komen. Dan komt haar jeugdvriendin Robin weer in haar leven. Robin oppert een creatieve oplossing voor de financiële problemen van Sabine en nodigt haar uit op het zonnige Curaçao. Sabine raakt verwikkeld in de dubieuze wereld van de witwasserij.

“Meteen wist ik dat het mis was. Aan alle kanten brak het zweet me uit. Boven op het stapeltje zat een honderddollarbiljet, eronder zaten onbedrukte coupures. Ik graaide naar een andere stapel en liet de biljetten door mijn vingers knisperen.”

‘Bickle’ is een heerlijke en eerlijke roman over een moderne vrouw die zichzelf weer terugvindt. Van Driel heeft een verrukkelijke, beeldende schrijfstijl waarin de Rotterdamse nuchterheid, goed te herkennen valt. Met een fijn cynisme schetst zij het wel en wee van hoofdpersoon Sabine.

Haar dialogen zijn waarachtig en zó uit het leven gegrepen dat je het gevoel hebt aan de gesprekken deel te nemen. De humor in ‘Bickle’ is uiterst prettig en ongecompliceerd. Beschrijvingen van alledaagse zaken bezorgen je een grijns van oor tot oor. Zoals deze:

“Normaal was het altijd een heel gedoe: eerst wc-papier pakken, dan daarmee de bril omhoog doen zodat je geen pies van een ander aan je vingers kreeg, dan je broek naar beneden en hangen boven de wc. Wat altijd een rare spanning opleverde. Enerzijds moest je je hamstrings enorm aanspannen om stil te blijven hangen boven de wc en anderzijds moest je je bekkenbodemspier ontspannen om te kunnen plassen.”

Een boek waarin veel vrouwen zichzelf zullen herkennen. Na diepe teleurstellingen terechtkomen in een zwart gat om je vervolgens weer op te richten en er sterker uit te komen dan je ooit was. Dát is Sabine en dát is wat heel veel vrouwen in hun leven ervaren.

“Ik voelde me bevrijd van de dikke yoghurt. En van die banaan. Het zou goed met me komen. Dat wist ik zeker. Onder me trok de kustlijn van Nederland voorbij en ik herkende de Maas die door Rotterdam kronkelde. Ik keek uit naar mijn nieuwe leven.”

Kortom, ‘Bickle’ is een ware aanrader; een boek dat je in één adem uitleest. Inspirerend voor hen die in dat ‘zwarte gat’ verkeren of zichzelf ‘even’ kwijt zijn. Over hoe je voor jezelf kiest!

Over de auteur
Jantien van Driel (1971) is schrijfcoach en tekstschrijver. Al honderden mensen leerde ze schrijven vanuit het hart. De ontwikkelingsroman Bickle draagt bij aan haar grote missie: leven vanuit je zijn. En zoveel mogelijk lol maken. www.bickle.nl www.thelovetrain.nl www.jantien010.nl

Uitvoering
The Love Train Publishers
ISBN 9789492619013
Paperback, 200 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/