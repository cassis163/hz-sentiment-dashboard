Bill Hodges is een gepensioneerde rechercheur en heeft een heel saai leven, alleen. Hij speelt met zijn oude dienstrevolver, kijkt de ene soap na de andere en heeft geen doel meer in zijn leven. Tot hij een brief krijgt van Mr Mercedes, de man of vrouw die een jaar eerder 8 mensen heeft doodgereden met een gestolen mercedes. Bill Hodges is een succesvol rechercheur geweest, maar deze zaak is nooit opgelost geraakt en dat vreet aan hem. Deze brief is een uitdaging en hij komt uit zijn luie zetel.
Tijdens zijn onderzoek leert hij een nieuwe vrouw kennen en begint hij op zijn zestigste aan een tweede of derde jeugd. Na een dramatische gebeurtenis, wordt zijn 'team' uitgebreid met een zeventienjarige jongen die klusjes voor hem opknapt en een vijftigjarige psychisch gestoorde vrouw.
Ondertussen is Mr Mercedes hem aan het uitdagen, ze chatten over en weer via een beveiligd kanaal. Mr Mercedes is een lone wolf en dat zijn de gevaarlijke psychopaten van de samenleving. Die kan je niet onder controle houden of krijgen door extra toezicht.
Ik vond dit een leuk boek om te lezen, geen horror maar een echte thriller van Stephen King, alhoewel Mr Mercedes toch wel een nijdig kantje had. Het was spannend, maar nu niet om van uit mijn zetel te vallen.
Een thriller waarin een auto mee de hoofdrol speelt, deed me wat denken aan Christine van Stephen King, hierin speelt ook een auto de hoofdpersoon.