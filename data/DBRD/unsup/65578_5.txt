Het boek ‘Over alles’ van Brown & Platt is een verrassend boek dat écht niet alleen leuk is voor kinderen. Voor veel kinderen zullen sommige onderwerpen behoorlijk abstract zijn, met name de wiskundige en scheikundige onderwerpen. Mijn dochtertje van 10 heeft veel plezier beleefd aan dit boek zullen beleven. Bijna ieder van ons gezin heeft het boek onder handen en onder ogen gehad, en met veel plezier. En ook langswaaiende visite pakte het boek direct op om het door te bladeren.

De titel van het boek zet wellicht op het verkeerde spoor: het boek gaat lang niet over alles. De oorspronkelijk Engelse titel ‘A World of Information’ is accurater, maar in het Nederlands overgezet misschien iets minder aansprekend. In de 64 pagina’s die het boek telt worden ‘slechts’ 30 onderwerpen behandeld. Maar het scala van onderwerpen die behandeld worden is breed. Ze gaan bijvoorbeeld over het menselijk lichaam (het oog, menselijk skelet, organen), wiskunde (gulden snede, regelmatige veelhoeken) , aarde en kosmos (planeet aarde, zonnestelsel, standen van de maan, getijden), muziek (muzieknotatie, opstelling van een orkest) en andere zaken als knopen leggen, schroeven en spijkers, anatomie van de fiets, papierformaten en potloden en penselen.

De onderwerpen worden op de linkerpagina door middel van tekst ingeleid en uitgelegd, maar de charme van het boek zit in de illustraties op de rechterpagina: paginagroot, overzichtelijk en eenvoudig, maar toch zo dat je blijft kijken en grasduinen. Eerlijk gezegd heb ik bij veel onderwerpen meer tijd besteed aan de illustraties dan aan de tekst. De teksten zijn bovendien niet louter beschrijvend, maar bevatten verrassende weetjes die je eigenlijk nergens anders zo tegenkomt en die aan het denken zetten. Door dit boek begin je wat anders tegen de wereld aan te kijken. Het wakkert de nieuwsgierigheid aan.

De vorm van het boek is een soort retro-stijl, die doet denken aan wetenschappelijke boeken voor de jeugd uit de jaren ’50 en ’60. En dat alles uitgevoerd in een duurzame harde kaft. Een prachtig boek om te geven of te krijgen. En een boek om te hebben en te houden.