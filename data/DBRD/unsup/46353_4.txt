Dit boek kan gerust een huzarenstukje genoemd worden. Takano is op schrijversvlak reeds actief sinds 2001, Executie is zijn zesde boek. Tijdens het lezen van dit boek heb je vaak het gevoel dat het een boek is dat zo verfilmd zou kunnen worden. En wat lezen we op Wikipedia? Hij werkte in zijn jeugd onder een Japanse filmregisseur en studeerde film in het Los Angeles City College.
Dit verklaart echter niet de vele wetenschappelijke stukken op medisch, chemisch en zelfs antropologisch vlak in dit boek. Het kan niet anders dan dat hij serieus onderzoek gedaan heeft omtrent deze verschillende materies. Indrukwekkend. Voor de vlotte leesbaarheid had het eigenlijk gerust wat minder mogen zijn maar toch was het meestal heel interessant. Vooral de delen over de evolutie van de mens waren heel boeiend.
En dan is de auteur er nog in geslaagd om ethische, maar ook politieke kwesties op te werpen. Tussen neus en lippen vertelt hij bijvoorbeeld hoe het komt dat er kindsoldaten zijn. Gruwelijk maar spijtig genoeg heel erg realiteit. Hij heeft het ook over de machtigste man ter wereld, de president van Amerika en de wapenwedloop en de nucleaire dreiging. Dingen om over na te denken.
Wat betreft personages heeft hij ook heel erg zijn best gedaan. Ze worden allemaal levensecht voorgesteld, je kan niet anders dan meeleven.
En dan is er ook nog veel actie. En het is spannend. Een Japanse doctoraatsstudent, Kento Koga draagt zijn vader ten grave en ontvangt dan van deze een email met een opdracht. Hij kan volgens zijn vader niemand vertrouwen en de race tegen de tijd begint. Ook de missie in het oerwoud van Congo onder leiding van Yeager is heel erg spannend.
Executie is een boek met een originele opzet. Wetenschappelijk heel erg goed onderbouwd. Zeer filmisch. Goede actie en spannend. Zulke thrillers mogen nog geschreven worden.