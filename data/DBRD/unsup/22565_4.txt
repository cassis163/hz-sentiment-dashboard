Ik heb alle boeken van Gillian King gelezen en vond ze allemaal erg leuk dus ik stond ook te springen toen dit boek uitkwam. Alles of niets is ook weer een heerlijk verhaal, het gaat over Nikki en Roos die beiden gek zijn op Thijs. Thijs heeft al jaren een relatie met Roos maar doordat zij is vreemd gegaan is er een afstand tussen hen ontstaan. Nikki is net gedumpt door Koen en denkt dat ze hier nooit meer overheen zal komen, totdat ze Thijs ontmoet in de trein. Als ze haar baan kwijt raakt, wijst Thijs haar op een vacature als receptioniste op zijn werk en ze wordt aangenomen. Langzaam ontwikkelt er een soort van relatie tussen Nikki en Thijs. Maar ja van twee walletjes eten, kan natuurlijk niet. Voor wie kiest Thijs? Het verhaal wordt afwisselend verteld door zowel Nikki als Roos waardoor je beide vrouwen goed leert kennen. In het begin van het boek voelde ik weinig sympathie voor Roos maar naarmate het verhaal vorderde draaide dit bij. In sommige gevallen ergerde ik me wel enorm aan Nikki, haar manier van doen ging me tegen staan. Het verhaal neemt misschien een wending wat je niet zou verwachten. Een heel diepgaand verhaal is het niet, maar wel een perfect feelgood verhaal om jezelf enkele uren mee te vermaken. Ik wacht weer op het volgende boek van Gillian King.