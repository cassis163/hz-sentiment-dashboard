Als volkomen leek in het Fantasy genre heeft Magycker, het eerste deel in de trilogie De Klauw, van Adrian Stone me plezierig verrast. Hij heeft er zeker een fan bij. In Magycker maken we kennis met Marit en haar autistische broertje Auric. Zij komen in de problemen als Auric in staat lijkt te zijn om een spreuk van de Magyckers te onthouden en uit te spreken. Zelfs de Magyckers, die domicilie hebben op het eiland Aimery, kunnen dat niet omdat hun geheugen na het uitspreken direct wordt gewist door de louteraars, om misbruik te voorkomen. Zodra bekend wordt waartoe Auric in staat is, zit er niets anders op dan te vluchten voor de machtshebbers van Aimery. Ze worden bijgestaan door de mysterieuze Eamon. Hoewel Marit twijfelt aan zijn bedoelingen kan zij niet anders dan zijn hulp accepteren om haar veiligheid maar meer nog die van Auric te garanderen. De tweede verhaallijn volgt de Klauw, een kavella die als een soort piraten strijdt tegen de machtspositie van Aimery. Aanvoerder van De Klauw is Kylian die samen met zijn partner, de wonderschone Valdana, priesteres van de Orde van de Verlosser. Langzaam maar zeker komen de twee verhaallijnen bij elkaar in een mooi plot die de deur opent naar het volgende deel.

De schrijfstijl van Stone is uiterst prettig te lezen. In het begin is het even wennen aan de bijzondere namen van de steden, landen en personages, maar als je er eenmaal in zit is stoppen met lezen bijna geen optie meer. Het verhaal grijpt je en je wilt gewoon weten hoe het verder gaat. Het is dan ook te hopen dat deel 2 binnen niet al te lange tijd verschijnt zodat ik me weer heerlijk kan terugtrekken in de bijzondere wereld van De Klauw. Een aanrader!