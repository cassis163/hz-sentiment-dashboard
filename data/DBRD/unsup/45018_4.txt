Het vorige boek van Carla Norton, wat ik bijna twee jaar geleden las, heb ik in bijna één ruk uitgelezen, zo spannend en beangstigend. Benieuwd of ze het met dit tweede boek met Reeve in de hoofdrol weer voor elkaar gekregen heeft?

Hoofdrolspeelster Reeve is terug, de jonge vrouw die als tiener een aantal jaar is vastgehouden en mishandeld door psychopaat Daryl Wayne Flint. Ze heeft haar leven weer op de rit en kan er zelfs weer van genieten. Totdat Flint weet te ontsnappen uit het psychiatrische ziekenhuis waar hij in vastzit en een spoor van bloed achterlaat. Voordat hij opnieuw jonge meisjes te grazen kan nemen moet hij gestopt worden en Reeve en ex-FBI agent Milo Bender zijn degenen die deze zieke geest het beste kennen. Zij gaan de FBI helpen om Flint te proberen te vinden en als de FBI niet meewerkt, zullen zo op eigen houtje verder moeten…

Je zit meteen vanaf de eerste bladzijde in het super spannende verhaal. Ik wilde niet meer stoppen met lezen tot ik wist dat die psychopaat gepakt zou zijn (of niet). Door de spanning en de korte hoofdstukken, waarin de perspectieven van hoofdzakelijk Reeve en Flint aan bod komen, vlieg je door het boek heen. Een echte pageturner, kan het niet anders zeggen!

Die arme Reeve, opgekrabbeld, nieuwe vrienden gemaakt, studie opgepakt, en dan komt die gruwelijke man weer haar leven binnendringen. Het bezig zijn met de zoektocht naar Flint zorgt ervoor dat oude wonden worden opengereten en dat er herinneringen die ze diep had weggestopt en waar ze eerder niet bij kon weer bovenkomen. Triest dat zijn slachtoffer degene moet zijn die hem het beste kan opsporen, omdat ze het beste in zijn geest kan kruipen. Beangstigend! Het grijpt je echt aan. Knap neergezet door de auteur!

Ik vond het eerste boek al geweldig, maar dit tweede boek is zo mogelijk nog spannender en sterker! Wat een mega spannend verhaal, ik zat echt op het puntje van mijn stoel en helemaal in trance.
Ik ben heel benieuwd waar Carla Norton ons nog meer mee gaat verblijden!