Stockholm, Zweden. Agente Rebecka Born heeft eindelijk de kans gekregen waar ze al jaren op wacht: ze is gevraagd om lid te worden van een elite-eenheid binnen de politie die zich richt op het bestrijden van terrorisme en georganiseerde misdaad.
Haar eerste zaak: het onderzoek naar de mysterieuze moord op twee vrouwen die gruwelijk verminkt en verbrand zijn gevonden bij de Klarälven-rivier. Wanneer ze aankomt in het pittoreske maar zeer geïsoleerde Värmland, wordt ze geconfronteerd met een dreiging die ze nog niet eerder is tegengekomen. Een dreiging die niet met doorsnee-politiemethoden bestreden kan worden en die haar oorsprong vindt in eeuwenoude rituelen, op een ander continent.
Wat is de anonieme slachtoffers overkomen? Zijn ze doelwit geworden van racistisch geweld dat recent opgelaaid is vanwege de plaatsing van vluchtelingen in een oud landhuis? Of zijn er misschien dingen gaande die te maken hebben met schimmige mensensmokkelaars en criminele netwerken die alles en iedereen vanuit de schaduwen in de gaten houden? Naarmate het onderzoek vordert, ontdekt Rebecka een onheilspellende connectie tussen het landhuis en haar eigen verleden.
Foto
Als groot liefhebber van Scandinavische thrillers, was ik ontzettend benieuwd naar dit boek. De voor mij nog onbekende Lisa Bjurwald is journaliste en gebruikt haar kennis en ervaringen die ze tijdens dat werk heeft opgedaan als inspiratie voor dit boek.

Rebecka Born is de leading lady in dit boek. Als lezer kom je een aantal dingen over haar te weten, maar haar echte karakter blijft ongrijpbaar. Het duurt lang voordat de lezer achter haar leefsituatie en bepaalde kenmerken van haar persoonlijkheid komt. Als lezer voel je je niet verbonden met Rebecka en dat is jammer. Overige personages zijn ontzettend vlak en lijken stuk voor stuk slechts toevallige passanten.

Bjurwalds schrijfstijl komt tegenstrijdig over. Ze schrijft vlot, waardoor het verhaal lekker wegleest. Daarentegen schrijft ze van de hak op de tak in korte hoofdstukken, die het leestempo doet afnemen. Meermaals begreep ik passages niet zo goed, tot die een stuk verder in het verhaal op hun plek vielen.

Het plot is origineel en actueel en maakt de gebeurtenissen (ondanks de wreedheid) realistisch. Het is duidelijk dat Bjurwald veel research heeft gedaan naar de onderwerpen. Dit zorgt ervoor dat de gebeurtenissen meer raken en interessanter zijn voor de lezer.
Na het lezen van dit boek, ontdekte ik dat ‘tot as’ het eerste deel is van een serie over Rebecka Born. Wanneer het tweede deel vertaald wordt naar het Nederlands, zal ik deze zeker een kans geven.

Als de personages beter waren uitgewerkt en de schrijfstijl wat overzichtelijker was, zou dit boek een hogere score van me krijgen. Met drie sterren geef ik dit boek alsnog een dikke voldoende. Het is een thriller die je snel uitleest en je zeker aan het denken zet.