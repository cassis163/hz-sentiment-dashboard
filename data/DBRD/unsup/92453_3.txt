‘De Platenzaak’ van Rachel Joyce neemt je mee naar de jaren ‘80 van de vorige eeuw en laat je kennismaken met de bewoners van Unity Street, een doodlopend straatje in een grote stad.
De cd staat op het punt van doorbreken ten koste van de vinylplaten en economisch draait het allemaal niet zo lekker. Maar de bewoners van dat kleine straatje houden kranig stand met Frank, de eigenaar van de platenzaak, als middelpunt.
Frank heeft als kind van zijn moeder Peg heel veel geleerd over muziek, componisten, composities en uitvoerenden en kan deze kennis uitstekend gebruiken in zijn zaak. Hij verstaat de kunst om mensen muziek aan te raden die ze op dat moment nodig hebben en niet zo zeer die ze willen.
In de winkel wordt hij geholpen door Kit, een ietwat onhandige jongeling die met grote regelmaat een gevaar voor het interieur en zichzelf is, maar het allemaal erg graag goed wil doen. De buren, o.a. Maud en Anthony, komen graag en met grote regelmaat even binnenwippen en die zijn er dan ook op de dag dat er een vrouw in een groene jas flauwvalt voor de zaak van Frank. Vanaf dat moment verandert het leven van Frank... hij wordt verliefd haar, Ilse.
Natuurlijk gaat dit allemaal niet vlotjes en Rachel Joyce vertelt smakelijk over alle verwikkelingen en misverstanden, waarbij iedereen zijn best doet om Frank en Ilse bij elkaar te krijgen.
Tussendoor wordt er veel over muziek geschreven en bij het boek hoort een Spotify-afspeellijst. Een leuk concept, maar een die niet voor iedereen even goed werkt, omdat er wel erg veel muziek is.
Het is een boek dat heerlijk wegleest, maar de personen blijven wat oppervlakkig, je leert ze niet echt kennen. Al met al zorgt dit boek voor een aantal heerlijke leesuurtjes en heeft het een leuke ontknoping.