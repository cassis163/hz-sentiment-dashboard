Wanneer je in een boek van Linda Jansma begint, is wegleggen geen optie. Ze schrijft heel meeslepend over actuele onderwerpen, altijd spannend en indrukwekkend. Knap hoe ze zich zorgvuldig in de onderwerpen verdiept en alles zo realistisch weergeeft. Judaskus heeft een prachtige cover en een bijzondere titel die pas op het laatst duidelijk wordt. Bovendien speelt het verhaal zich af in een dorpje in het mooie Friesland.
Gelijk vanaf de eerste bladzijde word je in het verhaal gezogen. Je wordt meegenomen in het leven en de emotiewereld van de verschillende personages en raakt betrokken bij de heftige gebeurtenissen van twee gezinnen. Langzaam wordt de spanning opgebouwd en worden er steeds nieuwe aangrijpende dingen prijsgegeven. Je wordt hoe langer hoe nieuwsgieriger naar wat er daadwerkelijk is gebeurd en wat er wordt verzwegen. Het blijft spannend tot de laatste bladzijde en op het moment wanneer je denkt te weten hoe het zit, volgt er nog een hele verrassende ontknoping.