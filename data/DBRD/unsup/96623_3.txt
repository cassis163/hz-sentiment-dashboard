Na de klap in je gezicht van het einde van het eerste deel van de succesvolle After-serie was het wachten op de reactie van de onschuldige Tessa. Het Wattpad succes gaat dan ook meteen verder waar deel 1 eindigde, maar dan door de ogen van Hardin.

In dit tweede deel wisselen de hoofdstukken af tussen Tessa en Hardin. Het kijkje door de ogen van Hardin is zowel een pluspunt als een minpunt. Zijn hoofdstukken zijn nodig om zijn visie en zijn gevoelens te verduidelijken. Het geeft antwoord op zijn lompheid en zijn gevoelens voor Tessa. Aan de andere kant is het moeilijk voor Todd om zich in te leven in een mannelijk personage. Op zijn groffe acties en scheldwoorden na, komen de hoofdstukken van Hardin niet mannelijker over dan die van Tessa en dat is jammer, want de toevoeging van deze hoofdstukken heeft meer effecten dan het creëren van een duidelijk beeld van het mannelijke hoofdpersonage.

"Mijn hart breekt. Ik snap niet dat ik naar hem toe ben gegaan, maar ik heb hem nodig. Wat moet ik doen? Wil je me alsjeblieft helpen?"

Anna Todd weet namelijk vernieuwend te zijn door personages die in After 1 alleen een rol op de achtergrond speelden nu naar voren te brengen. Zo krijgen bijvoorbeeld Hardins moeder Trish en Tessa's collega Trevor een grotere rol, waardoor er hele nieuwe verhoudingen tussen personages ontstaan en er nieuwe spanningen in dit tweede deel ontstaan.

Toch is Je kan niet leven zonder hem  voor een groot deel een herhaling van deel 1: de afstotings- en aantrekkingskracht tussen Tessa en Hardin blijft het belangrijkste thema. In de eerste helft van het boek komt dit soms nogal ongeloofwaardig over, vooral vanuit Tessa's kant na alles wat Hardin haar heeft aangedaan. Vanaf de tweede helft komt eindelijk een omslagpunt waardoor het verhaal realistischer wordt en de lezer ook echt weer in spanning blijft lezen met de vraag hoe dit gaat aflopen. Natuurlijk ontbreken ook de seksscènes niet, wat weer voor de spanningen zorgt die ook in het eerste deel te ervaren waren. Toch wordt Todd op een moment iets te realistisch bij een scène, waardoor je liever snel doorbladert.

Het einde van dit boek heeft een minder heftige cliffhanger dan die van After 1, maar door het boek heen heeft Todd meer dan genoeg onopgeloste zaken weten te creëren waardoor er genoeg stof lijkt te zijn voor een vervolg en hiermee de lezer met vragen achterlaat die wel beantwoord moeten worden.