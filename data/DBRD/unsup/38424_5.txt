Voor de leesclub van bol.com Lees Magazine heb ik deze fijne roman met super leuke kleurrijke cover mogen lezen. Het betreft de debuutroman van Jade Chang. Ik heb enorm genoten van dit gekke en boeiende verhaal over de familie Wang.

Charles Wang, getrouwd met Barbra en vader van drie kinderen Saina, Andrew en Grace, verliest door de crisis zijn gehele cosmetica bedrijf en eigenlijk al zijn materiële bezit. Boos als hij is besluit hij zijn gezin te “verzamelen” en op roadtrip door Amerika te gaan. Uiteraard gebeurd er onderweg van alles en leer je de familie steeds beter kennen.

De schrijfstijl lijkt zich voor mijn gevoel steeds per personage een klein beetje aan te passen. De hoofdstukken zijn telkens vanuit een van de familieleden beschreven. Zo is Charles ontzettend boos, daardoor nogal ironisch en zeurderig in zijn gedachtegang. Grace, de tiener in het gezin, beleefd de wereld op haar eigen manier met een licht naïeve kijk op alles. Haar zachtaardige broer Andrew, die opzoek is naar de liefde en een groot comedian wil worden, zit er vooral over in hoe hij overkomt. Stiefmoeder Barbra is een binnenvetter en grote zus Saina, de kunstenares, gaat het meest haar eigen weg. Elk van hen heeft zijn of haar eigen zorgen, wensen en dromen en gaande weg ontdek je wat het voor ieder van hen betekend dat hun leven zo drastisch veranderd.

Voor mij las het boek heerlijk weg. Juist door de licht chaotische en volle zinnen. Door de wisseling in personages beleef je steeds een ander stukje mee en de liefde blijkt uiteindelijk de overkoepelende factor te zijn. Absoluut een boek om te lezen als je even een andere kijk op de wereld nodig hebt en wat zonneschijn.