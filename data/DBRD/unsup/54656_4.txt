Everless van Sara Holland speelt zich af in het rijk Sempera, een rijk waarin men betaald met tijd. Tijd wordt uit het bloed gehaald en veranderd in munten, waardoor men kan overleven. Het is echter niet echt eerlijk verdeeld in Sempera... wat al snel blijkt. Jules is zeventienjarig meisje dat leeft in Crofton, een klein dorpje dat beschermd wordt door de Gerlings, een machtige familie die het landhuis Everless bestierd. Om haar vader te helpen nu zijn tijd aan het opraken is, vertrekt Jules terug naar Everless om daar te gaan werken... net als jaren geleden, toen ze als klein meisje speelde met Roan en Liam Gerling...

Everless is een ontzettend origineel verhaal. Eerst was ik bang dat het verhaal te veel zou lijken op de film In Time, die velen al hebben gezien, maar dit was niet het geval. De wereld van Everless, van het landhuis met dezelfde naam tot het rijk Sempera, is ontzettend goed in elkaar gezet. Met elke pagina die ik omsloeg, had ik het idee dat ik met Jules meeliep en vocht om te overleven door tijd te vergaren en te veranderen in munten. Vooral dit laatste proces, van tijd naar munten en andersom, vond ik ingenieus en interessant. Ook stukken waarin beschreven werd hoe rijke Semperianen(?) deze munten bijna gebruikten als suikerklontjes, vond ik een ontzettend sterke metafoor.

Maar niet alleen de wereld was intrigerend, dat waren de personages ook. Personages als Liam, Caro, Ina en the Queen waren ontzettend mysterieus en interessant. Rondom sommige personages zitten twists die je totaal niet zult zien aankomen, wat echt bijzonder is voor een YA tegenwoordig. Elk personage bevat diverse lagen, waardoor je als lezer probeert te anticiperen wat de motieven en doelen van dit personage zijn... Dit blijkt echter moeilijker dan gedacht, en dat komt vooral door de twists die Holland er haast simpel in lijken te zijn verwerkt.

Ik merk dat veel recensenten dit boek beoordelen op cliché's, en dat snap ik op zich wel. Everless is een typische YA, met een meisje dat uiteindelijk speciaal blijkt te zijn en wat andere typische YA tropes die mij niet verrasten. Ik ergerde me er echter niet aan, en dat is waarom ik het boek daar ook niet té hard op beoordeel. Ik geef het boek daarom 4,5 sterren, omdat ik het bijzonder, origineel en magisch vond.

Everless is een must-read voor iedere YA-lezer die houdt van fantasierijke wereld, mysterie en een zoektocht naar de waarheid.