Barcelona 1888,
Aan de vooravond van de wereldtentoonstelling wordt een zwaar verminkt lijk uit de haven van Barcelona gevist. Het lijk is van een arts, Alfred Amat. Zijn zoon Daniel is al enige jaren weg uit Barcelona en in Engeland een nieuw leven begonnen. Hij is daar leraar historische talen en staat op het punt te trouwen. Maar na ontvangst van een telegram besluit hij terug te keren naar Barcelona voor de begrafenis van zijn vader. Daar wordt hij gegrepen door het mysterie van zijn vader en zijn dood. Er spoelen meerdere verminkte lijken van jonge vrouwen aan en Daniel gaat samen met de aan lager wal geraakte journalist Bernat Fleixa op jacht naar de waarheid. De twee heren komen in aanraking met een zeer getalenteerde geneeskunde student, Pau Gilbert, en gedrieën proberen ze de waarheid te achterhalen. Het verleden van Daniel dat hij probeerde te vergeten komt steeds weer naar de oppervlakte en uiteindelijk kan hij dit niet negeren. Een verloren gewaand geneeskundig/ anatomisch manuscript van Vesalius lijkt een hoofdrol in het mysterie te spelen en dus gaan ze op zoek, maar ze zijn niet de enigen… Op de achtergrond speelt steeds de naderende wereldtentoonstelling een grote rol. Politie en bestuurders van Barcelona stellen onderzoek naar de moorden op de 2e plek, ontkennen deze eigenlijk, maar de bevolking wordt zeer angstig door de lugubere moorden.
Dit boek is een aaneenschakeling van prachtige beschrijvingen. Historische beschrijvingen van Barcelona eind 19e eeuw, hoe was het sociale leven daar, hoe zag de stad eruit. Wat betekende de wereldtentoonstelling voor de stad, wat bracht dit voor veranderingen met zich mee. Daarnaast wordt er een intrigerende moordzaak beschreven en stukje bij beetje kom je als lezer dichter bij de waarheid. Vaak wordt je op het verkeerde been gezet en pas helemaal op het einde heb je het totaaloverzicht! Daarnaast zijn liefde, verraad en gedrevenheid heel belangrijke ingrediënten. Een fantastische mix van al deze componenten op meesterlijke wijze verteld door de schrijver!