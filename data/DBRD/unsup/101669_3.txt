Lieneke Dijkzeul schreef al meerdere thrillers. De thrillers van Dijkzeul waren, tot nu toe, altijd met inspecteur Paul Vegter in de hoofdrol. Dit is de eerste losstaande psychologische thriller, welke ik mocht lezen voor de Hebban buzz.

Het boek vertelt het verhaal van de zakenman Pieter Elting. Een echte zakenman, pas gescheiden van zijn vrouw na een slippertje, woont in een groot huis en rijdt in een dure auto. Op een warme zomeravond bellen er twee mensen aan, wanneer Pieter opendoet wordt hij overmeesterd en ontvoerd. Pieter wordt in een lege kamer gestopt met een enkel raam. Hij weet niet waarom hij is ontvoerd en of er losgeld is geëist. De ontvoerders willen niets loslaten en vinden dat Pieter zelf achter de ware reden van zijn ontvoering moet komen. Pieter wordt vastgebonden aan een bed en leeft in mensonterende omstandigheden. Hij krijgt een luier om, krijgt vies eten, wordt verbrand onder een hete douche, wordt buiten in de regen gezet en gedrogeerd. De reden blijft voor Pieter nog altijd onduidelijk. De ontvoerders hebben hem echter ontvoerd met een duidelijke reden. Een actueel maatschappelijk probleem. Lukt het Pieter om de reden voor zijn ontvoering te achterhalen en kan hij zo zijn leven redden of is het voor hem te laat?

Dijkzeul heeft met het boek ‘dagen van schaamte’ een eenvoudig verhaal geschreven. Driekwart van het boek vertelt het verhaal enkel en alleen vanuit het perspectief van Pieter. Je leert meer over het leven van Pieter en zijn ervaringen en overpeinzingen tijdens en over de ontvoering. Net als het verhaal een beetje langdradig begint te worden, switcht Dijkzeul van perspectief. Het laatste gedeelte van het boek wordt verteld vanuit het perspectief van de ontvoerders in dagboekvorm. Het beschrijft de gevoelens van de ontvoerders over een groot maatschappelijk probleem waar zij zelf direct mee te maken hebben gehad. Hierdoor wordt ook meteen duidelijk waarom zij Pieter ontvoerd hebben. Dijkzeul geeft hiermee het boek een duidelijke boodschap mee en stemt je tot nadenken. Het boekt leest niet als een psychologische thriller, meer als een psychologische roman. Je blijft echter doorlezen omdat je wilt weten wat de ware reden is voor Pieter’s ontvoering. Het einde van het boek is wat onbevredigend. Kan iemand zo ver gaan en hier ook mee wegkomen? Dijkzeul’s boek ‘dagen van schaamte’ is een leuk boek voor tussendoor met een belangrijke boodschap, maar is geen hoogvlieger.