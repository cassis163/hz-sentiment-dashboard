In Back to Basics, met als ondertitel ‘down to earth 2.0’  gaan Jacob-Jan Boerma en Sacha de Boer terug naar de basis. Dat wil zeggen, op een eenvoudige manier een smaakvol gerecht maken met slechts een paar ingrediënten. Jacob-Jan heeft hiervoor zijn ‘(Michelin) sterallure’ ondergeschikt gemaakt zodat de recepten ook in de gemiddelde thuiskeuken kunnen worden bereid. Sacha heeft met haar camera de gerechten smaakvol vastgelegd en laat tevens met verschillende foto’s zien dat eten en alles eromheen een sociale aangelegenheid is. Lekker eten doe je met vrienden en familie, dit sociale aspect komt duidelijk naar voren in de vele mooie foto’s die dit boek rijk is.

In het boek staan verschillende recepten voor de oven. Hierbij gaat Jacob-Jan er vanuit dat een ieder zijn eigen oven het beste kent. Zijn tip is om dus altijd de gaarheid van een gerecht te controleren.

Ingrediënten zijn vrij gemakkelijk te krijgen voor alle recepten en het spectrum van recepten bestrijkt: gehaktballetjes met rode biet, wraps, clafoutis en wafel met parmaham en feta. In het boek komt veel groenten voor en hoofdgerechten zijn vullend maar altijd nog licht genoeg zodat er ruimte overblijft voor het toetje.

Kabeljauw uit de oven met pistache, limoen en tomaatjes
Ingrediënten:
14 cherry trostomaatjes            
olijfolie                                     
1 mespunt specerijenpoeder   
1 mespunt kerriepoeder            
1 stuk kabeljauwfilet a 450gram
10 g roomboter, gesmolten
30 g gepelde pistachenoten, fijngehakt
6 laurierblaadjes
limoenrasp
citroenrasp

Verwarm de overn voor op 170°C. Dompel de tomaatjes circa 10 seconden in kokend water en spoel ze onder koud stromend water. Je kunt nu de velletjes er makkelijk afpellen.
Meng een scheut olijfolie met vers gemalen zwarte peper, fijn zout, de specerijen en tijm. Bestrijk hiermee de tomaatjes, gebruik hiervoor een kwastje.
Meng het kerriepoeder met 1 eetlepel olijfolie en bestrijk hiermee de huidkant van de kabeljauw, gebruik een kwastje. Bestrooi met vers gemalen zwarte peper en fijn zout en leg de vis in een ovenschaal met de huidkant naar beneden. Bestrijk de bovenkant van de kabeljauw met olijfolie en gesmolten boter, gebruik een kwastje. Bestrooi met vers gemalen zwarte peper, zout en pistaches. Strooi er wat limoenrasp over. Leg  de tomaatjes rondom de vis en schik de laurierblaadjes ertussen. Zet de schaal 8-10 minuten in de oven. Bestrooi de kabeljauw met nog war citroenrasp en serveer meteen.

“Hij mag op de herhalingslijst” was de mededeling van mijn man. En dat is van iemand met het DNA van een echte carnivoor een groot compliment. Maar hij heeft gelijk de kabeljauw was heerlijk. Het trucje met de tomaatjes werkt echt. En zonder die velletjes zijn de tomaatjes beter op smaak en krijg je ook niet van die explosies als je je vork er in prikt. Wellicht handig om de vis in de schaal op tafel te presenteren. Zodra je namelijk borden gaat opscheppen valt de malse kabeljauw uit elkaar in een onherkenbaar hoopje. Toch zonde, het oog wil ook wat.
De recepten zijn echt goed toegankelijk en verschillend. Ik zal zeker nog een aantal andere gerechten maken. Het is een boek dat inspireert voor de thuiskok die graag voor vrienden en familie in de keuken staat.