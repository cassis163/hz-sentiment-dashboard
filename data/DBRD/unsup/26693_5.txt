Niets zo ontspannend als een jeugdboek van Roald Dahl. Meesterverteller van het eerste uur met zijn eigen stijl, die soms op het flagrante af is maar waar menig kind door schaterlacht. En niet alleen de kinderen.

Dahl had de gave om stoutmoedige kinderen die al dan niet grofgebekt waren toch een zekere elan te geven in zijn verhalen. Ook in het jeugdboek Joris en de geheimzinnige toverdrank. Misschien een meer typisch jongensboek dan voor meisjes, maar toch nog altijd even grappig voor jong en oud.

Lees de capriolen van Joris voor of laat de kinderen het zelf lezen en misschien moet je even tijdens het lezen de gezichtsuitdrukking filmen van hen, want ik ben er van overtuigd dat er hier en daar heel veel glunderende oogjes zijn die zich eveneens aan het experiment van de geheimzinnige toverdrank willen wagen. Heb je huisdieren, en misschien wel een grootmoe inwonen, laat je kind niet alleen thuis want dan zou je best voor verrassingen komen te staan als je uk dit boek gelezen heeft.

Heel leuk jeugdboek met illustraties van de hand van Quentin Blake die het geheel nog geloofwaardiger maken.