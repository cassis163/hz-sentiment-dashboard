Verschillende inwoners van New York ontvangen op een dag een aan hen gerichte witte briefkaart waarop de afbeelding van een doodskist en een datum staat. Als blijkt dat de ontvangers van deze briefkaart op de genoemde datum sterven, wordt al snel geconcludeerd dat er een seriemoordenaar actief is.

FBI-profiler Will Piper wordt, samen met de nog jonge maar ambitieuze agente Nancy Lipinski, op deze zaak gezet. Will is hier niet zo blij mee want het duurt niet lang meer voordat hij met pensioen kan gaan. Toch bijt hij zich in de zaak vast en gaat op jacht naar de seriemoordenaar. Aanvankelijk tast hij in het duister, maar een plotselinge ingeving geeft hem weer hoop. En leidt hem zelfs naar een spoor in Las Vegas.

Het grootste deel van het verhaal in Boek der doden speelt zich in het heden af. Er wordt echter regelmatig teruggesprongen naar het verleden. Aanvankelijk nog naar 1947, maar later ook naar het jaar 777. Waarom dit door Cooper gedaan wordt, is niet direct duidelijk. Naarmate het verhaal vordert, blijkt echter dat die sprongen terug in de tijd niet voor niets zijn gedaan en krijg je steeds helderder voor ogen wat de invloed daarvan is.

Het belangrijkste jaar voor het verloop van het verhaal is toch wel het jaar 777. Wanneer een jongen wordt geboren die op dringend verzoek van zijn vader in het klooster wordt opgenomen. Die jongen blijkt over bijzondere gaven te beschikken zodat de monniken een belangrijke ontdekking doen. En deze ontdekking vervolgens in een bibliotheek vast laten leggen.

In 1947 vindt een groep archeologen deze bibliotheek tijdens opgraafwerkzaamheden. De vondst wordt gemeld waarna de presidenten Churchill en Truman besluiten om deze niet wereldkundig te maken. Want ze willen hoe dan ook voorkomen dat de wereld in rep en roer raakt.

Het boek is in een prettige stijl geschreven en leest daardoor erg vlot. Het bevat een gezonde dosis spanning en zeker ook verrassende elementen. De eerste, en eigenlijk ook de meest belangrijke, net over de helft van het verhaal. Dat die verrassing dan al om de hoek komt kijken is niet zo heel erg. Ondanks de kennis die de lezer dan heeft, blijft het boek boeien en laat het genoeg vragen over om de aandacht tot het eind vast te blijven houden.

De karakters van Will Piper en Nancy Lipinski zijn wat oppervlakkig beschreven. Tijdens het verhaal leer je deze personages wel enigszins kennen, maar echt uitgediept worden ze niet. Dat had wellicht wat anders gekund. Dit moet echter niemand weerhouden om het boek te gaan lezen. Want Boek der doden (de oorspronkelijke titel is Library of the dead en dat had beter letterlijk vertaald kunnen worden) is een erg goede en originele thriller.