‘De grens voorbij’ vertelt het verhaal van de vriendschap tussen twee totaal verschillende jongemannen. Lambert en Bagrat zijn al jaren bevriend. Een stupide weddenschap brengt het tweetal ertoe om van een brug te springen. De sprong wordt Lambert noodlottig; hij raakt deels verlamd ten gevolge van een dwarslaesie. Zijn vriend Bagrat blijft hem echter trouw. Wanneer Bagrat, na een jarenlange strijd voor een verblijfsvergunning, dreigt te worden uitgezet naar Georgië, is hij vastbesloten de politiek eens flink wakker te schudden.

“Hij voelt zich veilig, zo heerlijk anoniem. Zijn spiegelbeeld in het matglas laat hem schrikken, het is even geleden dat hij naar zichzelf heeft gekeken. Hij ziet er slecht uit, wat verwaarloosd.”

Samen met Lambert bedenkt hij een plan om aandacht voor zijn situatie te trekken. Omdat Bagrat denkt dat het de kans van slagen vergroot, betrekt hij de Pool Mikolaj bij het plan. Mikolaj deinst echter nergens voor terug en hij sleept Bagrat allengs verder mee. Naarmate de dag des oordeels naderbij komt, komt ook de vriendschap tussen Lambert en Bagrat onder druk te staan en dreigt het plan volledig uit de hand te lopen.

“Mikolaj geniet, de sensatie van zijn voeten, handen vol zand laat hij langzaam tussen zijn vingers door glijden. Hij gaat op in het zandspel. Bij het hek aangekomen verandert zijn beleving. Mikolaj klampt zich eraan vast, laat dan verschrikt los.”

Met ‘De grens voorbij’ levert Mellink een uitstekend debuut af. Chapeau! Het verhaal is prachtig; de constructie van de gebeurtenissen is uitgekiend en de schrijfstijl van deze auteur is van absoluut bovengemiddeld niveau. Bovendien geeft Mellink blijk van een enorm inlevingsvermogen of een gedegen research. Ik vermoed een combinatie van beide.

Vooral de twee jongens, Lambert en Bagrat weet Mellink heel goed en raak te treffen en de dialogen zijn puur en zeer geloofwaardig. Een prachtige roman, novelle feitelijk, waarin de vriendschap tussen twee heel verschillende jongemannen centraal staat.

Over de auteur
Bastiaan Mellink (1982) is opgegroeid in Overijssel en studeerde Creatieve Therapie in Utrecht. Hij werkt nu al jaren in de gezondheids- en verslavingszorg, waar hij mensen met complexe problematiek begeleidt. De laatste jaren heeft hij schrijfcursussen gevolgd aan de Vrije Universiteit om zijn schrijven naar een hoger niveau te tillen. Met passie schrijft hij over alles wat hem bezighoudt en inspireert.

Uitvoering
Uitgeverij Palmslag
ISBN 9789491773815
Paperback, 148 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/