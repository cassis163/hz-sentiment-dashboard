Het debuut van Lauryssens in dit genre mag zeker naast dat van Aspe geplaatst worden. Blijkbaar denkt Mpoboockx daar anders over. Wel, laat ik eens beginnen met zijn recensie te becommentariëren. Het is duidelijk dat de Nederlandse recensent vrij chauvinistisch is en bovendien niets over het verleden weet van Stan Lauryssens. Zo ontbeert het hem aan de nodige informatie om een objectieve recensie te schrijven. Het zootje van de moordbrigade, die hun tijd verkletsen en nauwelijks tot actie overgaan, zijn immers geschetst naar levend model. Lauryssens werd er persoonlijk mee geconfronteerd. Ik vind het helemaal niet erg dat de hoofdpersonages allemaal in één hoofdstuk geïntroduceerd worden, het is aangenamer als ze in de loop van het verhaal evolueren. Hierdoor zijn hun acties moeilijk te voorspellen en zorgen ze voor onverwachte wendingen. Ik kan wel niet ontkennen dat ze overdreven sympathiek zijn, maar dat stoorde mij niet. De recensent beklaagt zich over het gebrek aan spanning, terwijl ik daarentegen vond dat de spanning op ieder moment te snijden was.

Het boek is overgoten met, naast misdaad en gruwel, romantiek, actualiteit, originaliteit en vooral lef. Lauryssens gaat de pijnlijke waarheid niet uit de weg, die hij bewijst via eigen ervaringen. In het boek identificeert hij zich met meerdere personages. Hij hekelt ook de laksheid van de Antwerpse politie, die verdachten, zonder ondervraging, rechtstreeks naar de Begijnenstraat stuurt. Van de knettergekke dialogen met schunnige moppen tussen commissaris Sam en de speurders, was hij zelf getuige. Zelfs kleine, ogenschijnlijk onbenullige dingen, zoals de gaten in de kaas en het avontuurtje met Miss België, brengt hij ter sprake. Hij gaat zelfs terug naar zijn kindertijd, waarvan hij zich de verknipte fotos nog herinnert. De opmars van het Vlaams Blok in Antwerpen mocht natuurlijk niet vergeten worden. Giet dit alles samen in een misdaadroman, en je hebt een boek zonder fantasie, en vooral, zonder leugens.

Een aanrader voor wie eens wil afkicken van de Van Ins en Versavels.