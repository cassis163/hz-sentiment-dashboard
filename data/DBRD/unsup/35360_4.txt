‘Laat je niet in de maling nemen (…) Reinaert is zo slim en zo sluw als een…. nu, als een vos dus.’ Maar deze goede raad van Koning Nobel aan de dieren die hij vraagt om deze valse schurk levend bij hem te brengen, mag niet baten. Daarover gaat het Middeleeuwse dierenepos ‘Van den Vos Reynaerde’. Koos Meinderts hervertelt het sprankelend en op een eigentijdse manier. Alle episodes zijn raak verbeeld door de crème de la crème van de illustratorenwereld. Zij laten zien dat deze vos zijn streken nooit zal verleren. Genieten, maar niet te jong, want de waarschuwing voorin is ook een beetje waar: ‘Het lezen van de schelmenstreken van Reinaert de Vos kan ernstige schade toebrengen aan de tere kinderziel.’