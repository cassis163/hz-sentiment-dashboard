Het schrijven van boeken is voor Edward Hendriks nog steeds een hobby, maar dan wel een serieuze. Hij is copywriter en de gedachte om eens iets uit zichzelf te gaan schrijven en niet in opdracht bleef hem bezighouden. In 2012 verscheen zijn debuutthriller Bloedgeld  en is tot stand gekomen dankzij de website TenPages.com, een crowdfundingplatform. Schrijvers konden hun manuscript online zetten en aandelen verkopen. Bij voldoende aandeelhouders werd er met de auteur gezocht naar een uitgever. Gezworen vrienden  is zijn tweede thriller en is gestoeld op eigen jeugdherinneringen aan de scouting.
Naast Het Ronde Huis  van Almar Otten en De zwarte duivel  van Jacob Vis eerder dit jaar is er ook in Gezworen vrienden  een hoofdrol weggelegd voor de bossen bij het Gelderse Nunspeet.
In de jaren 80 zweren vier scoutingvrienden door middel van hun bloed elkaar eeuwige trouw. Ze spelen in de bossen bij hun huis intensief scènes na uit hun favoriete televisieserie Tour of Duty. Dan gebeurt er tijdens een zomerkamp een dodelijk ongeluk. Een jongen valt in de boobytrap die de vier vrienden hebben uitgegraven in het bos. De jongens spreken af om “Het Incident” voor altijd te verzwijgen.
In 2013 leidt Sander een bijzonder geslaagd leven totdat hij een telefoontje krijgt van een stem uit zijn verleden. Zijn rol in Het Incident zou vastgelegd zijn op een foto en de stem wil geld zien. Sander verzet zich hiertegen en roept de hulp in van zijn bloedbroeders van weleer. Hij moet de confrontatie aan met zijn verleden terwijl zijn huidige bestaan langzaam afbrokkelt. Wie is er nog loyaal aan hem en welke offers is hij bereid te maken om zijn toekomst veilig te stellen?
Gezworen vrienden  is opgebouwd uit vier delen met een proloog en een epiloog. Deze hebben allemaal een titel meegekregen van een song uit de tv-serie Tour of Duty, die eind jaren 80 erg populair was op de Nederlandse televisie. Bij elke titel staat ook een QR-code die een link bevat naar YouTube waar het betreffende muziekfragment beluisterd kan worden. Deze fragmenten vormen bij elkaar de soundtrack bij het boek.
Het verhaal speelt zich af in het heden en wordt verteld vanuit hoofdpersoon Sander. Om te kunnen achterhalen wat er in 1988 precies is voorgevallen wordt het heden af en toe afgewisseld met een flashback naar het noodlottige zomerkamp. Deze zijn weergegeven in een ander lettertype en worden verteld vanuit het perspectief van een van de drie overgebleven jeugdvrienden. Op deze manier wordt mondjesmaat informatie weggegeven over de werkelijke toedracht van het ongeluk en wordt de spanningsboog hoog gehouden. Het boek is geschreven in korte hoofdstukken met korte zinnen waardoor een prettige schrijfstijl ontstaat die vlot wegleest. Op zich is het gegeven van een geheim uit het verleden dat zich komt wreken in het heden niet nieuw, maar de hele entourage van de scouting geeft het toch iets origineels. Daarnaast bevat het verhaal een paar verrassende plotwendingen die je als lezer echt niet ziet aankomen.
Behalve Sander zijn alle karakters net genoeg uitgewerkt om het verhaal te ondersteunen en geloofwaardig te maken. Sander wordt neergezet als een manipulatieve en arrogante persoonlijkheid met weinig geduld of compassie met de mensen om hem heen. Zijn welvaart beschouwt hij als iets waar hij recht op heeft en dit alles maakt hem tot een behoorlijk onsympathiek persoon. Het is absoluut de verdienste van Hendriks dat door alle tentoongespreide ellende, je als lezer uiteindelijk toch gevoelens van sympathie kunt opbrengen.
Bij de epiloog kan als enige een kanttekening worden geplaatst. Hierin wordt een verontschuldiging geboden voor het aanwezige gewelddadige gedrag, mits je als lezer bereid bent deze te accepteren. Dit was niet nodig geweest, het slot van het boek is van zichzelf krachtig genoeg. Desondanks is Gezworen vrienden  een thriller geworden om van te genieten; dat er nog maar velen mogen volgen.