Het avontuurlijke jeugdboek Storm speelt zich af in het jaar 1521 in Antwerpen.  Storm woont daar samen met zijn vader Klaas, zijn moeder en drie zusjes. Storm is een iets wat onhandige, maar vooral slimme jongeman met een hart van goud. Hij kijkt erg tegen zijn vader op en wil net als hem later drukker worden. Als Klaas het verzoek krijgt om een belangrijke brief in veelvoud te drukken twijfelt hij geen moment., hij wordt hier echter al snel voor opgepakt en komt in de gevangenis terecht. Zijn zoon Storm weet net op tijd te ontsnappen, maar vanaf dat moment wordt er dag en nacht op hem gejaagd. Wanneer hij in het nauw gedreven wordt ontmoet hij het dappere meisje Marieke. Zij redt Storm van de soldaten en samen bedenken ze een plan om Klaas uit de gevangenis te bevrijden, daar hebben ze alleen wel hulp bij nodig. Storm ontdekt al snel wie hij kan vertrouwen en wie niet.

Dit aangrijpende boek werd geschreven door de auteur Karen van Holst Pellekaan, zij schreef ook het scenario voor de gelijknamige film die begin volgend jaar (2017) in de bioscoop te zien zal zijn. Zij weet met dit verhaal een stukje geschiedenis op een boeiende wijze te vertellen. Belangrijke feiten over de eerste drukkerijen en over invloedrijke personen uit de geschiedenis zoals Maarten Luther en Frans van der Hulst komen aan bod.  Dit alles weet Karen van Holst Pellekaan slim te combineren met een meeslepend fictief verhaal over een moedige jongen en een krachtig meisje, waardoor een pittig stukje geschiedenis ineens heel vlot wegleest.

Een aanrader voor jongens en meisjes die van spannende boeken houden.