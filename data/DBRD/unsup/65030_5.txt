DNA is het eerste deel in een nieuwe serie van de IJslandse auteur Yrsa Sigurðardóttir, Children`s House. Ze heeft twee interessante personages een leidende rol gegeven, psychologe Freyja en rechercheur Huldar. Maar zij spelen zeker niet de hoofdrol, die is weg gelegd voor de zevenjarige Margreth. Ze is de kroongetuige bij een heftige gebeurtenis.

Door de prikkelende proloog wordt je na een halve bladzijde al direct compleet in het verhaal gezogen en leeft intens mee. In de volgende bladzijden is dat geen moment meer weggeweest, zo ontzettend sterk geschreven door Yrsa Sigurðardóttir.

Het boek blinkt uit in originaliteit en een ijzersterk, zeer boeiend plot. Bij iedere persoon die zijn of haar opwachting maakt in het verhaal, moet je direct weer aan de proloog denken en roept het vragen op en probeer je verbanden te vinden. Dat is de continue drijfveer wat van DNA een ware page-turner maakt.

Yrsa speelt met de psyche van de personages, maar ook met die van de lezer. Alles in het boek is goed en valt op zijn plaats. Personages Huldar en Freyja zijn interessant en kunnen volgens mij nog voor verrassingen zorgen in de volgende delen. Yrsa heeft met DNA een memorabel eerste deel van een intrigerende serie geschreven. Het was een genot om DNA te mogen lezen en ik kan nu al niet wachten op deel twee. Vortex.

Ik geef DNA de volle mep, vijf sterren!