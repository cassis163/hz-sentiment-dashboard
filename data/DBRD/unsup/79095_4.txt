Thomas Berg is een goede hoofdinspecteur, maar in de liefde wil het niet zo lukken. In dit deel heeft hij te maken met de stalkende ex van zijn huidige vriendin. Dat maakt het niet altijd eenvoudig om de prille relatie in stand te houden en om de aandacht bij de zaak te houden. En dat is wel nodig, want het is weer een ingewikkelde zaak die Thomas op zijn bord krijgt.
Op een grote scholengemeenschap wordt het lijk van een van de leerkrachten aangetroffen. De vindplaats is niet de plaats delict: waarom is het lichaam verplaatst? En waarom deze moord â€“ heeft het te maken met de binnenkort vacante positie van directeur van de school? Heeft het te maken met onderlinge werkrelaties en/of geheime verhoudingen tussen sommige leerkrachten? Dan valt er een tweede slachtoffer en weer is een van de leerkrachten als eerste op de plaats delict. Dat kan bijna geen toeval zijn. Draait alles dan toch om de beschuldigingen die een leerling heeft geuit tegen deze leerkracht?
Weer een lekker verhaal. De cover helemaal passend bij het verhaal en weer heerlijk door Leuven kunnen wandelen. Ik vind alleen de manier waarop het probleem van de stalker wordt opgelost niet helemaal geloofwaardig, maar de rest van het verhaal is weer zo heerlijk dat dit ruimschoots wordt gecompenseerd. Dus gewoon weer 4 sterren. En op weg naar deel 5.