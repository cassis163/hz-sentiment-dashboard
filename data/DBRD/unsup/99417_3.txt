Johan Jagers en zijn vrouw Merel vertrekken voor een jaar naar de kunststad Florella in Italië.
Merel zegt daarvoor haar baan op bij de krant.
Johan moet samen met een internationaal team de basiliek van Florella restaureren.
Het pronkstuk van deze basiliek is het schilderij Penitenza.
Ze huren een appartement bij een voormalig klasgenoot van Merel, Daniël Brondgeest en zijn Italiaanse vrouw Loredana.
De vader van Loredana, Gianni is de uitvoerder en leider van het restauratieteam.
Merel geniet van haar vrije tijd en raakt goed bevriend met Loredana, maar ze probeert Daniël die een seksverslaving heeft en haar probeert te versieren te ontlopen.
Johan heeft inmiddels problemen met Gianni wat betreft zijn werkzaamheden aan het schilderij.
De manier waarop dat moet gebeuren druist in tegen zijn geweten als restaurateur.
Wanneer hij geconfronteerd wordt met een dodelijk ongeval wil Johan er mee stoppen.
En wanneer er vervolgens nog een gruwelijk misdrijf plaats vindt is het drama compleet.


In Penitenza nemen Karin & Dimitri ons mee naar het Italiaanse Florella.
Door de makkelijke en directe schrijfstijl die de auteurs hanteren leest het verhaal erg vlot.
Boven de hoofdstukken staan de namen van de personages vermeld waar vanuit de hoofdstukken verteld worden.
Doordat de tijdlijn niet echt synchroon loopt is dat wel prettig, anders zou het verwarrend zijn voor de lezer.
Echt spannend is het verhaal niet, maar deze misdaadroman heeft genoeg ingrediënten om je een paar aangename uurtjes te bezorgen.
Door het gebruik van Italiaanse woorden, die duidelijk worden uit de context van het verhaal en de beschrijving van de omgeving waan jij je snel in Italië.
En de maffiapraktijken ontbreken natuurlijk ook niet in dit boek.
Ook de nodige humor wordt in het verhaal verwerkt dat in dit verhaal wel past.
Dat een van de hoofdpersonages een seksverslaving heeft wordt, ook wel duidelijk door het seksgehalte in het verhaal.
Het heeft mij niet gestoord verder. Sterker nog, het was zelfs leerzaam.
Hoewel ik al mijn vermoedens had over het verloop van de plot eindigde het verhaal toch nog wel verrassend.
Al met al vond ik het een leuke kennismaking met dit auteursduo.
Karin Kallenberg & Dimitri Van Hove schreven eerder de psychologische thriller B.B. die ik ook nog wil lezen.
Penitenza waardeer ik met 3***(*).