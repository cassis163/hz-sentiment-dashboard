Schrijver en journalist Bert Wagendorp kwam samen met zijn dochter Hannah tijdens een etentje op het idee om een boek te schrijven over de mysterieuze band tussen vaders en dochters. Een boek geschreven door hun beiden; ervaringsdeskundigen op het gebied van vader-dochterrelaties. Het moest een bont boek worden, met grappen erin maar ook met wetenschappelijke feiten en psychologische tests. Met liedjes, boeken en films over vaders en dochters, met cadeautips en tegelwijsheden. Het resultaat: een kleurrijk en speels vormgegeven boek dat niet alleen leerzaam is, maar vooral leuk om te lezen doordat het doorspekt is met humor.

Complimenten aan Moker Ontwerp voor de manier waarop het boek vormgegeven is. Wat overigens niet alleen het gevolg is van de creativiteit van de heren ontwerpers, maar ook van het feit dat Bert en Hannah de inhoud van het boek onderverdeeld hebben in hapklare brokken van telkens slechts één of enkele pagina’s. Op de ene pagina staat een tegelwijsheid of een afbeelding, dan weer krijgt de lezer een paar pagina’s tekst voorgeschoteld in de vorm van een verhaaltje, een anekdote, een wetenschappelijk onderzoek of een opsomming van boeken, liedjes of films over vaders en dochters. Cadeautips komen aan bod. Saillant detail hierbij is wel dat de Wagendorpers hun eigen Vader & Dochterboek op de vijfde plek zetten. Net zo schaamteloos als dat Bert Wagendorp zijn eigen in 2013 verschenen roman Ventoux noemt bij de tips van boeken over vaders-dochterrelaties.

Het boek nodigt uit tot actie: houd een laptop, tablet of smartphone bij de hand voor het bekijken van filmpjes of het beluisteren van liedjes. En koop alvast een schort, want ook de zes beste recepten voor vaders en dochters ontbreken niet. Samen koken schept een band, of het gerecht nu lukt of niet. En dat lijkt met name het doel van het Vader & Dochterboek te zijn: de band tussen vaders en dochters versterken. Veel kleine meisjes zien hun vader in hun allerjongste jaren nog als hun grote held, maar kleine meisjes worden groot en komen op eigen benen te staan. Plots verandert de vader in een hypocriet, een lul die zich overal mee bemoeit of juist te weinig betrokkenheid toont. Wat is er mis gegaan? Waar ging het fout tussen de goedbedoelende vader en zijn kleine meisje? Hoe goed vaders ook hun best doen, dochters zullen altijd een mysterie voor hen blijven. Zij behoren tot een andere aardsoort, net als moeders en geliefden. Met dit boek wordt een tipje van de sluier opgelicht en krijgen beide partijen (maar ook moeders) wat meer duidelijkheid in de ingewikkelde relatie tussen vaders en dochters.