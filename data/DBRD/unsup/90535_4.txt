Een mooi vervolg op De dood in haar ogen waarin we kennis maakten met de Hat Squad, de rechercheurs van de afdeling moordzaken die een speciale hoed krijgen na het oplossen van hun eerste moordzaak.

Vier studenten stichten brand in een appartementencomplex in aanbouw, het gebouw is onbewoond en er zou op dat moment niemand meer binnen zijn.
Geschokt zien ze daarna een meisje achter een raam op één van de bovenste verdiepingen maar het is te laat om haar te redden.
Hier begint de nachtmerrie voor de vier studenten, hun actie is door iemand gefilmd die hen daarna met de beelden chanteert. Onderlinge frustratie is het gevolg en hun problemen worden alsmaar groter.

Olivia en haar partner Kane zijn als rechercheurs belast met het onderzoek naar de brandstichting waarbij het meisje omkwam en de dood van een beveiliger van het pand.
David Hunter is één van de brandweerlieden, een bekende van Olivia die ze door spijtige omstandigheden al een hele tijd niet meer heeft gezien.
Een romance die destijds geen kans had om op te bloeien wakkert weer aan, de terughoudendheid van Olivia is begrijpelijk maar David laat zich niet snel uit het veld slaan.

Er wordt in het begin van het verhaal al vrij veel prijsgegeven over de mogelijke dader, toch blijft het spannend tot het eind.
De personages zijn goed beschreven, echter de familiebanden van vooral David Hunter zijn wat ingewikkeld en soms lastig te volgen.
Wederom een boek vol spanning met een hoge dosis romantiek.