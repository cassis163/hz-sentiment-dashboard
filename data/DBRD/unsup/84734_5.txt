In Wees Onzichtbaar vertelt Murat Isik het verhaal van de Turkse Metin die als vijfjarige jongen met zijn moeder en zus naar Nederland komt. Hier wordt hij herenigd met zijn vader die in een flat in de Amsterdamse Bijlmermeer woont. Het gezin gaat gebukt onder het onvoorspelbare en soms gewelddadige gedrag van vader. In eerste instantie wapenen zij zich hiertegen door onzichtbaar te worden, maar in de loop van het verhaal vinden zij de kracht om zich steeds meer tegen vader te verzetten. Parallel aan het verhaal van de opgroeiende Metin loopt het verhaal van de ondergang van de Bijlmermeer in de jaren 80 en 90 van de vorige eeuw.
Isik is een goed verteller. Heel knap hoe hij in ruim honderd korte hoofdstukken via allerlei gebeurtenissen en anekdotes het leven van Metin gestalte geeft. Het boek is vlot geschreven en ondanks de ellende in het leven van Metin wordt het nergens zwaar. Sterker nog het is een meeslepend verhaal wat maar moeilijk is weg te leggen.