De Cerulean leven in the City Above the Sky. Dit is een land dat in het heelal zweeft. Ze verbinden zich via een tether met een planeet. Hierdoor weten ze in leven te blijven. Op het moment dat hun god het aangeeft dat ze naar een andere planeet moeten vertrekken zal er iemand aangewezen worden om deze tether te verbreken. Ten tijden van dit verhaal is de City Above the Sky al 900 jaar verbonden met de planeet waarop de landen Keolin en Palago zijn gevestigd. Maar dan breekt het moment aan dat de Cerulean moeten vertrekken.

De zestienjarige Sera Lighthaven is een Cerulean. Ze heeft drie hele lieve moeders en een beste vriendin Leela. Maar verder is ze een buitenbeentje. Ze heeft zich nooit op haar plek gevoeld. Ze heeft haar roeping op de planeet nog niet gevonden en is altijd veel te nieuwsgierig. Haar moeders worden gek van haar vragen maar proberen haar zoveel mogelijk te leren. Ook is Sera altijd geintresseerd geweest in de planeet waar ze aan vast zitten. Wat zou ze graag naar een nieuwe planeet vertrekken, een nieuw avontuur! En dan is het moment aangebroken dat de City Above the Sky moet verplaatsen. Er wordt een kiezingsceremonie gehouden. En Sera wordt gekozen! Maar dit is niet wat ze wilde. Degene die gekozen wordt om de tether te verbreken moet namelijk sterven. Sera heeft geen keuze en gaat haar lot tegemoet. Er gaat echter iets niet helemaal goed. Ze komt terecht in Keolin zonder de tether te breken! Weet Sera te overleven op deze onbekende planeet? Kan ze de tether alsnog breken? Weet ze de weg weer naar huis te vinden en zowel haar eigen leven als die van de City te redden?

De cover van het boek is echt prachtig en maakt direct een goede indruk. Het verhaal is opgedeeld in zes delen. De ene keer speelt het verhaal zich af in de City Above the Sky afgewisseld met het avontuur op Keolin. Hierdoor zie je het verhaal vanuit diverse perspectieven wat het verhaal een extra laag mee geeft. Daarnaast wordt het uit de oogpunten van Sera, Leela, Agnes en Leo geschreven waardoor er veel afwisseling in het verhaal zit. Amy Ewing heeft een erg fijne schrijfstijl. Ze schrijft vlot, begrijpelijk en geeft de werelden goed vorm zonder te veel details erin te blijven hangen. De opbouw van de wereld is dan ook prettig om te lezen en niet langdradig. Het verhaal heeft de nodige spanning, afwisseling en onverwachte gebeurtenissen in zich dat je helemaal gegrepen wordt door het boek. Eenmaal begonnen, kun je het niet meer wegleggen. Je wordt compleet meegesleept. De personages maken ook een duidelijk groei door. Ze ontwikkelen zich duidelijk en goed door het verhaal heen. Ze worden allemaal wijzer en leren belangrijke levenslessen. Het boek heeft mij zeer weten te verassen met een goed uitgewerkt en origineel verhaal. Het enige minpunt dat ik kon vinden is dat het een duologie is en dus een open einde heeft. Ik wil weten hoe het verder gaat, ik kan dan ook niet wachten op deel 2!