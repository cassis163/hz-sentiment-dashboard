Nachtschimmen vertelt het verhaal van tweelingzussen die steeds verder van elkaar vervreemd raken. De band die de zusjes als kind hadden, betekende onder andere dat ze konden communiceren zonder woorden. Dit noemden ze nachtspinnen. Maar naarmate de volwassenheid nadert en de kinderwereld naar de achtergrond verdwijnt, probeert elk van de meisjes een eigen identiteit te ontwikkelen en zich te onttrekken aan de soms knellende banden van het tweeling-zijn. Dan wordt Marina vermoord en staat Susannah alleen in de wereld. De dader wordt niet gevonden. Wanneer Susannah ook bedreigd wordt en rare berichten en bloemen ontvangt, vermoedt ze dat iemand het op haar leven gemunt heeft. Waar is ze nog veilig, wie is haar vijand en wacht haar hetzelfde lot als haar zuster?

Nachtschimmen is het debuut van Lucretia Grindle. Het is een psychologische thriller geschreven vanuit het perspectief van Susannah. Hierdoor is het zeer voelbaar dat haar wereld steeds onveiliger wordt naarmate haar angst toeneemt. En dat die angst groot is, weet Lucretia Grindle overtuigend te beschrijven. Er cirkelen vele personages om Susannah heen en naarmate het boek vordert, is bijna iedereen verdacht. Susannah twijfelt soms aan haar gezonde verstand en beoordelingsvermogen en dit weet de schrijfster goed op de lezer over te brengen. De terugblikken op de jeugd leveren mooie doorkijkjes op naar het leven in een dorpje in Georgia in lang vervlogen tijden.
Nachtschimmen is een spannende psychologische thriller die eigenlijk nergens inzakt.
De plot is verrassend. Een goed debuut van Lucretia Grindle en een aanrader voor eenieder die graag een thriller leest met een sfeer van dreiging, angstige hersenspinsels en wantrouwen.  
Blijft er veel hangen na afloop? Nee, dat niet, maar het is zeer zeker een onderhoudend boek van goede kwaliteit.