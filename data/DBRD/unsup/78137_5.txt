Ik las het papieren boek en moest hetgeen ik gelezen had even laten bezinken.
Het was behoorlijk heftig.

Op het binnenblad staat een vers:
Maar ik had de liefde niet.
Ons resten geloof, hoop en liefde, deze drie, maar de grootste daarvan is de liefde. – 1 Corintiërs 13: 13

Daarna volgt een proloog, zo heftig, zo emotioneel dat je denkt dat je het indrukwekkendste gedeelte gelezen hebt als je dit uit hebt. De persoon die in de proloog aan het woord is, komt later in het verhaal weer aan bod om haar bijdrage te leveren aan dit gruwelijke verhaal.

De harteloze muze is een verhaal in drie delen.
De Ontreddering. Hierin voel je als lezer de ontreddering van de personages die in hun afschuw de lezer meenemen in een criminele wereld waar het om gevoelens gaat.
'Zoete wraak is als chocolade: het smaakt naar meer' en
'Liefde, ik heb er niks mee. Als je je verliest in de liefde, kun je alleen nog maar meer verliezen, is mijn stellige overtuiging.' ook
'Hardvochtig, wreed, haat en wraak, dat zijn de woorden die ik vast moet houden. Mijn anker.'
De woorden van Yannika hebben me diep geraakt, omdat deze zo goed haar gevoelens omschreven.

De Ontreddering gaat over in De Strategie, waarin de verschillende verhaallijnen naar één ding toe werken, maar dat gaat niet zonder tegenslagen en bedenkingen.
Tenslotte kom je bij De Ondergang:
'Ongelooflijk, hoe een onzinnig gedachte van amper achtenveertig uur geleden leidt tot de uitvoering van de perfecte moord...'
De epiloog beschrijft een verschrikkelijk einde, maar maakt ook duidelijk dat het niet anders af had kunnen en mogen lopen in dit verhaal.
Bij elk deel van het verhaal staat een naam, behalve bij de proloog, maar het wordt in de loop van het verhaal duidelijk wie het betreft. Een sterk begin!

Ik ben nog onder de indruk. Zoveel slechtheid, zoveel afschuw, zoveel gruwel! Je moet het maar op papier kunnen zetten zonder er meteen een horrorverhaal van te maken. Heel knap gedaan.
Ook de link naar Melpomene is knap gelegd. Het is onderdeel van het verhaal, wat ook een treurspel is te noemen en het verklaart de titel.
Door het hele verhaal heen vind je Engelse songteksten, soms origineel, soms aangepast zodat ze op dat stuk heel toepasselijk zijn. Het verhaal eindigt met de songtekst van 'This War is Over – The Devil's Own' van Melissa Etheridge.
Soms wordt een verwijzing naar een song gebruikt;
'Misbruikt, mishandeld en zoals ik altijd zei, afval. A waste of time.'

Ik heb dit boek graag gelezen en had het niet willen missen, heel indrukwekkend!
Niet voor teerhartige zieltjes geschikt naar mijn mening.

Ik waardeer dit boek met 5/5 vette sterren.