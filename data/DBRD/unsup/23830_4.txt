Achter de naam A.J. Kazinski gaat het Deense duo Anders Rønnow Klarlund en Jacob Weinreich schuil. 'De laatste goede man' is het eerste deel van een reeks met de Deense politieman Niels Bentzon in de hoofdrol. De Nederlandse vertaling van het boek verscheen in 2011, en voor dit jaar is de release van deel twee voorzien. De geplande release van 'De slaap en de dood' op 21/04/2015 lijkt door Uitgeverij De Geus echter uitgesteld te zijn.

Politieman Niels Bentzon en astrofysicus Hannah Lund zijn - daartoe aangezet door de Italiaanse agent Tommaso Di Barbara - op zoek naar een moordenaar die over de hele wereld systematisch goede en rechtvaardige mensen lijkt te doden. Zijn motief zou te vinden zijn in een oude joodse mythe.

Het boek speelt zich voornamelijk af in Kopenhagen en Venetië, er wordt voortdurend van locatie veranderd. Dat is echter op geen enkel moment verwarrend, aangezien Bentzon en Lund zich in Denemarken bevinden terwijl Di Barbara in Italië actief is.

Ik heb enorm genoten van dit toch wel lijvige boek, met name van het eerste deel. Het leest enorm vlot, is origineel en bij momenten ook erg spannend. Het kortere tweede en derde deel wisten me iets minder te bekoren. Met de uiteindelijke ontknoping ben ik niet helemaal tevreden, ik kan daar echter weinig over zeggen zonder te veel van de inhoud van het verhaal prijs te geven.

Op hebban zag ik vooral 3 sterren voor dit boek, op bol 5 sterren. Van mij krijgt het boek nog net 4 sterren.