The Jewel is het eerste deel uit de trilogie 'Lone City' van Amy Ewing. Het verhaal gaat over Violet die in het begin van het verhaal wordt verkocht aan de hoogste bieder en in een leven vol luxe en geld terecht komt. Maar zij wordt niet geacht daar van te genieten. Zij is er alleen om te zorgen dat de adellijke familie goed kan voortbestaan, door middel van het dragen en op de wereld zetten van de nieuwe adellijke generatie. Dat is en blijft haar enige rol binnen het paleis. Althans, dat denkt ze tot haar de mogelijkheid wordt aangeboden te ontsnappen en haar familie weer terug te zien.Maar ontsnappen zonder haar beste vriendin, die een paleis verder op woont en waar het duidelijk slecht mee gaat, zit niet in Violets aard. Welke keuze zal ze maken?

Het verhaal heeft in het begin even wat introductie en uitleg nodig, wat zeer goed van pas komt om de wereld en die bijbehorende manieren en regels te leren. Het is redelijk angstaanjagend en voor ons waarschijnlijk moeilijk te begrijpen dat wanneer je een bepaalde leeftijd hebt bereikt als vrouw zijnde, je weggehaald wordt bij je familie om ergens anders voort te leven onder strenge regels, geen vrijheid, alleen voor het voortbestaan van de adellijke families.
Daarnaast wordt er goed aandacht besteed aan de andere personages die langskomen. Adellijke families zijn vaak groot, maar het is niet verwarrend.

Het feit dat je af en toe vanuit Violets standpunt een blik kunt werpen op hoe het leven van de andere surrogaten eruit ziet is zowel intrigerend als afschuwelijk, te zien hoe Violet ook terecht had kunnen komen of wat haar nog te wachten staat.
Gaande het verhaal leer je de andere personages gedeeltelijk kennen en wordt je samen met Violet op de proef gesteld over wie er te vertrouwen is en wie niet. En wanneer haar de keuze wordt gegeven om te ontsnappen terwijl het hoofd van de adellijke familie al snel van plan is om de embryo bij Violet te implanteren, lijkt de makkelijkste beslissing ook nog eens een moeilijke.

Het verhaal loopt lekker door en leest zich gemakkelijk weg. De zinnen lopen goed en vloeien in elkaar over alsof je een film kijkt. Je zult merken dat het soms lastig is om het boek weg te leggen, omdat een hoofdstuk zo abrupt of spannend eindigt.
Ook het eind van het boek eindigt redelijk abrupt en spannend. Vandaar dat je aan het eind waarschijnlijk smacht naar het tweede deel. Helaas moeten we daar nog even op wachten. Maar ik weet nu al dat dat zeker de moeite waar zal zijn. Eerst nog het verhaal over Raven waar ik ook wel benieuwd naar ben.

Lees hier mijn recensie van 1.5 uit deze serie. 'Opgesloten' een kort verhaal over Raven. https://www.hebban.nl/recensies/m-i-n-c-a-over-the-jewel-opgesloten

Lees hier mijn recensie van deel 2: 'The White Rose'. https://www.hebban.nl/recensies/m-i-n-c-a-over-the-white-rose