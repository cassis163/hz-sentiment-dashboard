Theodor Holman bouwt sinds 1973 aan een indrukwekkend literair oeuvre. Aanvankelijk publiceerde hij poëzie. Die is helaas nauwelijks meer verkrijgbaar, maar wel zeer de moeite waard. Kan daar niet eens een bundeling van komen? Later kwam een stroom van romans en verhalen op gang, met als hoogtepunten o.a. de romans ‘Apenliefde’ en ‘Familiefeest’. En niet te vergeten de vroege verhalenbundel ‘Een lekker leven’, gepubliceerd in 1986.

De zestien verhalen in ‘Een lekker leven’ volgen hoofdpersoon Theodor Holman van zijn twaalfde tot zijn achttiende jaar. Een puberteit in de tweede helft van de jaren zestig van de vorige eeuw. Veel verliefdheid, veel liefdesverdriet, veel al dan niet geslaagde pogingen tot seks, veel brommers, veel gitaar spelen in een bandje en een onbedwingbare reislust.

Holman kijkt naar zijn puberversie met humor en vertedering. Daardoor zijn deze verhalen vaak ontroerend en tegelijk erg komisch. De herinneringen zijn meestal gekoppeld aan de popmuziek uit die periode, want zo werkt dat.

Vooral voor (min of meer) leeftijdgenoten is 'Een lekker leven' een feest der herkenning. Dit vroege werk heeft een bijzondere charme: het is ongekunsteld en direct aansprekend. Ook dat maakt van ‘Een lekker leven’ een heerlijk boekje.