Cover

Een mooie cover van de weerspiegeling van een flatgebouw in het water. Onderaan is het water roodgekleurd, vermoedelijk door bloed. Past perfect bij de titel van het boek en je ziet ook meteen de link met het verhaal. De titel staat in grote vette witte letters ter hoogte van de onderste helft van het boek met daarboven de naam van de auteur. De cover is heel uitnodigend, hij maakt je nieuwsgierig.
Hij krijgt van mij 8.

Achterflap

Kraanbestuurder Jos houdt van zijn vak en hij houdt van de Schelde. Elke dag sluit hij ritueel af door vijf minuten met een verrekijker op te gaan in het ongeëvenaarde landschap waarin hij dagelijks werkt. Tot hij op een dag ‘iets’ opmerkt in het water. Een lijk… Wat volgt is een bizar onderzoek waarin alle sporen maar in één richting gaan: die van een doodlopend straatje. Alles wijst op een tragisch ongeval. Of niet?

Samenvatting

Het verhaal speelt zich af in Temse aan de Schelde en wordt verteld door drie hoofdpersonages: Jos, Rik en Eddy, ze behoren tot een groepje kaartvrienden. De vierde kaartvriend is Fons, hij komt ook vaak voor in het verhaal maar geen enkel hoofdstuk wordt vanuit zijn oogpunt verteld. Jos is kraanbestuurder en werkt mee aan de bouw van verschillende flatgebouwen aan de Schelde. Om zijn werkdag af te sluiten, bewondert hij steeds nog even de omgeving met zijn verrekijker alvorens zijn kraan te verlaten. Hij is dan ook diegene die op een dag een lijk in het water ziet liggen.
Onmiddellijk belt hij zijn vriend Rik die rechercheur is en het hele onderzoek in gang zet.

Dan blijk het lijk geen onbekende te zijn voor hun vriend Eddy. Is er een moord gebeurd of gaat het om een ongeval? Dat zal duidelijk worden wanneer je het verhaal leest.

Beoordeling

In het begin van het boek is het moeilijk om de rode draad doorheen de opstart van het verhaal te blijven zien. De auteur gaat van de ene omschrijving over in de andere, waardoor je je aandacht moeilijk bij de feiten van dat hoofdstuk kan houden. Een deel van deze omschrijvingen zijn echt wel nodig, bijvoorbeeld de beschrijvingen van verschillende personages (alleen volgen deze misschien iets te snel op elkaar en worden ze in één keer iets te uitvoerig beschreven, wat meer verspreiden doorheen de eerste hoofdstukken was misschien beter geweest). Andere omschrijvingen waren voor mij meer bijzaak, zoals de beschrijving van een beeldhouwwerk. Deze komen ter sprake als 'weetjes' die Jos op je loslaat.

Wanneer je eenmaal goed in het verhaal zit, leest het vlotter en wil je ook weten hoe het verder verloopt. Je gaat zelf verschillende personen verdenken, je denkt al snel te weten hoe de vork in de steel zit maar op het einde valt je mond toch nog open van verbazing. Het boek is heel goed opgebouwd, met een duidelijke verhaallijn waarin alle personages goed uitgewerkt zijn.

Conclusie

Het is een leuk boek voor mensen die van misdaadromans houden en houden van leuke weetjes over de streek waar het verhaal zich afspeelt. Ikzelf stoorde me daar wat aan, maar omdat het verhaal zelf wel goed verteld is, geef ik het boek 3,5 ster.

Met dank aan Manteau/WPG België voor dit recensie-exemplaar.