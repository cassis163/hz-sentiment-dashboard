Marelle Boersma (1957) is een thrillerauteur en schrijfcoach, ze heeft al verschillende titels op haar naam staan. Vaak kiest ze actuele onderwerpen voor haar boeken gebaseerd op waargebeurde verhalen van slachtoffers. In 2015 vertrok ze met haar vriend Jan naar Portugal om daar te schrijven en schrijfvakanties te organiseren. Marelle is een nieuwe weg ingeslagen met haar Ik-vertrek thrillers. ‘Chateau de Provence’ (2018) is het eerste boek in deze reeks. Met ‘Ciao Sicilia’ (2019) heeft ze haar tweede Ik-vertrek thriller geschreven.

Op het moment dat Anne de envelop in de brievenbus laat vallen, kan ze niet meer terug. Alles moet ze achter laten, haar man Benny, haar vriend Daan en haar werk in de chocolaterie. Een ingrijpende beslissing die ervoor zorgt dat haar leven nooit meer hetzelfde zal zijn. Ze vertrekt naar het Italiaanse eiland Sicilië en hoopt dat ze haar daar nooit zullen vinden.

‘Ciao Sicilia’ is een spannende thriller die je meeneemt naar Sicilië in Italië. Zoals in al haar thrillers heeft Marelle een sprankelende manier van schrijven. Haar vlotte schrijfstijl zorgt ervoor dat je meteen lekker in het boek zit. In ‘Ciao Sicilia’ wisselen de rustige momenten en spanning elkaar af. Marelle weet als geen ander de sfeer van het Italiaanse stadje Modica neer te zetten. We voelen de dreiging van de Maffia in de bewoners. In gedachten waan je je in het stadje met haar inwoners en de pittoreske straatjes met de chocolaterieën. We ruiken bijna de geur van de cappuccino en proeven de smaak van de chocolade. Hoewel het verhaal iets voorspelbaar is, geniet je met volle teugen. De personages zijn mooi neergezet, al hadden we van sommigen wel wat meer achtergrond willen weten. Het doet echter niets af aan het verhaal.
‘Ciao Sicilia’ is met recht onder het kopje vrouwenthriller te scharen, maar dat neemt niet weg dat menig mannelijke lezer hier ook zeker van kan genieten.

Marelle heeft het wederom voor elkaar gekregen dat we tot het laatst toe aan het boek gekluisterd zitten.


Auteur: Marelle Boersma
Titel: Ciao Sicilia
Uitgever: De Crime compagnie
Jaar van uitgifte: 2019
ISBN: 9789461093615