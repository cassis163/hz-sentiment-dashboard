Stéphane Reynaud komt uit een familie die in de Franse Ardèche hun boterham verdienden als slagers en varkensfokkers en hij weet dan ook veel, zo niet alles, over vlees. Zelf koos hij ervoor om chefkok te worden en hij is eigenaar van het restaurant Villa 9 Trois in het oosten van Parijs en daar komt de onvervalste eerlijke en heerlijke Franse keuken op tafel. Behalve koken schrijft Stéphane ook kookboeken en één van zijn bekendste boeken is: “365 goede redenen om aan tafel te gaan.”
Dat boek is vrijwel overal uitverkocht of alleen nog tegen te hoge prijzen verkrijgbaar. Maar dat geeft helemaal niets want nu is het boek in aparte delen van de vier seizoenen uitgegeven. We hebben het hier over het deel De zomer op tafel.

Een logische en mooie indeling en uiteraard (voor het zomerdeel) op volgorde van de maanden juni, juli en augustus. Bij iedere maand staat een overzicht van de verkrijgbare producten bij de groenteman, de vishandelaar, de slager en de kruidenier. Vervolgens tref je per maand voor iedere dag een recept aan. De recepten zijn omlijst met leuke verhaaltjes over Marie en Léon Vachecrot en grappige tekeningen. Wat erg in het oog springt zijn de zeer smakelijke en prachtige foto’s; soms van het gerecht zoals het eruit ziet als het klaar is maar vaker van de ingrediënten die gebruikt worden. Je zou ze allemaal wel willen inlijsten en ophangen. Bij veel recepten staan kleine tips of extra informatie. De recepten zijn kort en bondig en vaak passen er wel drie op een pagina. Achterin het boek staan een register per ingrediënt en een register per soort gerecht. Altijd erg handig om die allebei in een boek terug te vinden. De teksten van de recepten zijn hier en daar erg humoristisch en vaak zien we Marie en Léon ook daar weer verschijnen.

Potjes ratatouille met verse geitenkaas
Voor 6 personen
Voorbereiding 15 minuten

1 sjalot
1 bosje munt
6 sprieten bieslook
200 gram verse geitenkaas
1 dl olijfolie
2 stengels bleekselderij
400 g ratatouille **
Zout, peper

Kookgerei:
6 glazen potjes
Pel de sjalot en snijd hem fijn. Hak munt en bieslook fijn. Roer met een vork de sjalot, munt en bieslook door de geitenkaas, gevolgd door de olie en zout en peper. Snijd de bleekselderij in reepjes. Schep een bergje ratatouille in de potjes, bedek het met geitenkaas en zet er een reep bleekselderij in.

Een ideaal voorgerecht om een restje ratatouille** in te verwerken. Bovendien is de foto van de potjes gevuld met ratatouille en geitenkaas zo leuk dat je dit direct op tafel wilt zetten. Het mag overigens ook in mooie glazen. De munt mag van mij een heel klein bosje zijn want ik ben daar niet zo'n liefhebber van maar dat is een keuze.
Vrijwel alle gerechten zijn goed te maken. Sommige zijn te simpel om een recept te noemen maar andere zijn weer wat uitgebreider. Niet alles is even gangbaar voor onze begrippen. Zo zie ik Gebakken Sepia met knoflook nog niet zo snel op tafel verschijnen en ook kom ik ingrediënten tegen die je waarschijnlijk niet overal kunt kopen.
Maar een beetje improviseren kan makkelijk want aangezien het over het algemeen Franse recepten zijn is een alternatief vaak snel gevonden. Wellicht dat in het dikke 365 goede redenen om aan tafel te gaan wordt uitgelegd wie Marie en Léon zijn of wat de namen betekenen die we aantreffen bij de dagen van de maand (1 juni Justin, 2 juni Dina, 3 juni Lotte etc. etc.). In dit boek heb ik dat niet terug kunnen vinden. Veel meer minpuntjes heb ik echter niet gevonden en wie eenmaal een seizoen van deze serie in handen heeft zal ook zeker de andere seizoenen willen hebben. Het laatste deel, De herfst op tafel, volgt in oktober en dan is de serie compleet. Vier mooie hardcovers met heel fijne recepten en schitterende foto’s voor een bijzonder aangename prijs.

Echt een hele mooie serie.