Als in 1956 de redevoering van Chroesjtsjov door heel Moskou wordt verspreid is dat een vrijbrief voor het vermoorden van al diegenen die zich schuldig hebben gemaakt aan machtsmisbruik in de periode dat Stalin zijn schrikbewind over de Sovjet-Unie voerde.
In de rede stelt Chroesjtsjov dat er onrecht is gedaan aan de vele slachtoffers van ijverige uitvoerders van de onmenselijke wetten.
Ook Leo Stepanovitsj Demidov, voormalig MGB-agent, thans hoofd van het geheime Bureau Moordzaken moet gaan vrezen voor zijn leven. Met onder zijn hoede zijn stiefkinderen Elena en Zoya probeert hij samen met zijn vrouw Raisa een gelukkig gezin te vormen.
Zijn verleden kan hij echter niet verloochenen. Als hij denkt zelf slachtoffer te worden van de moordende bende die Moskou stevig in zijn greep houdt, maakt hij een fatale vergissing.
Tom Rob Smith schrijft met Kolyma een boeiende en onderhoudende thriller. Hij laat Leo de weg volgen van Moskou naar de nog altijd in bedrijf zijnde Goelag Kolyma. Het is daar waar hij de commandant van het kamp laat zeggen: "Ik had geen keus". Met die woorden zijn duizenden ter dood gebracht, niet met kogels, maar met redeneringen volgens een valse logica.
Tom Rob Smith laat de keuze voor sympathie van zijn hoofdrolspelers aan de lezer over.
Zoals ook in zijn debuut Kind 44 is Kolyma een thriller geworden met een goed gehalte aan geschiedschrijving over de voormalige Sovjet-Unie. Tom Rob Smith heeft het gecombineerd met het huiveringwekkende tragische leven van Zoya. Door toedoen van Leo heeft zij in haar jonge leven nooit een keuze gehad.
Kolyma is een waardige opvolger van Kind 44.