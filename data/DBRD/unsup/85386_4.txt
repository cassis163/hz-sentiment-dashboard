Na The Jewel en The White Rose is het derde en laatste deel The Black Keys in de ‘The Jewel’-serie verschenen. Uiteraard geschreven door Amy Ewing en vertaald door Ans van der Graaff.
Violet is er in het vorige boek achter gekomen dat de Hertogin van het Meer haar zusje heeft ontvoerd. Dat was de druppel die de emmer deed overlopen. Violet besloot terug te gaan naar het paleis om haar zusje te redden én om de edelen ten val te brengen. Maar goed, als je de stad uitvlucht om je leven te redden, dan is terugkeren niet zonder gevaren natuurlijk…
Om de adellijke paleizen te kunnen laten omvallen, moeten er door de surrogaten plannen gesmeed worden. Dat is een essentieel onderdeel van het verhaal, maar het veroorzaakt een boek dat wat langzaam op gang komt. Als lezer moet je hier even doorheen, want wat volgt is een spannend en prettig leesbaar boek.
Ewing is geen schrijfster die uitgebreid stil staat bij gebeurtenissen uit eerdere delen. Eerdere situaties worden wel aangehaald, maar niet van voor tot achter geïntroduceerd. Dit is erg prettig voor echte fans van het boek, maar kan juist in het begin ook voor een kleine vertraging zorgen tijdens het lezen.
Wanneer Violet besluit terug te gaan naar het huis van het Meer, begint het verhaal pas echt. Ewing weet situaties te creëren die vernieuwend zijn, voor een grote dosis verrassing zorgen en je de bladzijdes laat omslaan. Er schuilt een bepaald gevaar in het schrijven van een trilogie. Er bestaat een kans dat het te voorspelbaar wordt, maar dat is dit boek echter totaal niet. Een groot compliment voor Amy Ewing!
Als personage maakt Violet in dit boek niet heel veel ontwikkeling door. Als lezer mis je dat niet, omdat de auteur andere personages laat ontwikkelen om het verhaal een bepaalde sensatie mee te geven. Ook introduceert de schrijfster in dit boek nieuwe personages. Dat had niet per se gehoeven, want veel van deze namen zorgen eerder voor verwarring dan voor een nieuwe impuls.
Het derde boek is een waardige afsluiter van een leuke en verrassende serie. Hoewel de eerste indruk veel doet denken aan andere series, zoals ‘De selectie’, is de conclusie achteraf dat de boeken verschillend zijn en een eigen waarde hebben. ‘The Jewel’ is een serie die verschillen tussen sociale achtergronden blootlegt en dat op een verrassende manier vormgeeft. Een heerlijk trilogie-debuut van Amy Ewing dus!