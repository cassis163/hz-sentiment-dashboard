De hemel in het ijs is het eerste boek van Adrienne Young en het werd meteen een New York Times bestseller. De schrijfster woont in de Verenigde Staten van Amerika en houdt van reizen en geschiedenis. Dat wordt ook duidelijk in haar boek, waar ze geschiedenis combineert met straffe fictie.
Het verhaal gaat over Eelyn, een zeventienjarige Vikingsdochter wiens leven bestaat uit vechten en overleven. Samen met haar clan, de Aska, vecht ze tegen hun grootste vijand, de Riki. Maar op een dag ziet ze op het slagveld iets onmogelijks: haar broer die meevecht met de Riki, haar broer die vijf jaar geleden stierf voor haar ogen. Tijdens het gevecht wordt Eelyn gevangengenomen en moet ze als slaaf overwinteren bij de Riki. Haar leven zal nooit meer hetzelfde zijn als ze begint de beseffen dat de Riki helemaal niet zo anders zijn dan de Aska. De wereld die ze zo goed dacht te kennen, brokkelt langzaam af.
De hemel in het ijs is een verslavend verhaal en transporteert je naar de oude Vikingwereld. Young neemt je mee de tijd in naar de jaren 800-1100, waar het dagelijkse leven harder was dan vandaag. Vechten en geweld zijn er dagelijkse kost, net als de verliezen die ermee gepaard gaan. Samen met het hoofdpersonage duik je in de bloedige strijd, ga je in overlevingsmodus en voel je de adrenaline stromen.
Eelyns wereld is zo anders dan die van ons, maar toch slaagt Young er in om je te doen inleven in het hoofdpersonage en het verhaal. Ze stelt kritische vragen die belangrijk zijn voor iedereen. Is jouw visie van de wereld wel zo juist? En kijk jij verder dan wat je geleerd hebt? Een veldslag is een verhaal dat voor velen van ons ver van ons bed staat, maar de vragen die het oproept zijn wel relevant. Hoeveel dingen doen wij uit gewoonte? En durf jij verder te kijken of vragen te stellen bij wat je doet en waarom?
De haat die Eelyn koestert voor de Riki is aangeleerd en dat geldt omgekeerd ook. Ze zitten vast in een eeuwenoud ritueel waar ze zich geen vragen over stellen. De haat groeit met elk slachtoffer en daardoor blijft de traditie van het vechten in stand. Dit boek gaat over verdraagzaamheid en aanvaarding en die boodschap valt door te trekken naar de conflicten en de haat in deze wereld.
De schrijfstijl van Young is sterk, net als de opbouw van het verhaal. Het is onmogelijk het boek weg te leggen en zelfs als het opzij ligt blijft het verhaal je achtervolgen. De hardheid van de ijskoude wereld die Young neerschrijft zal je kippenvel geven.
Het einde van het boek is wel een teleurstelling. Young zorgt voor een kritische boodschap doorheen het hele verhaal, wat haar einde heel erg dubbel maakt. Ze schiet zichzelf in de voet met de afloop van De hemel in het ijs en dat ontkracht het boek. Ook had het einde meer tijd mogen krijgen, want nu voelt het heel gejaagd. Het slot past niet bij de sterkte van het verhaal waardoor de waardering lager uitvalt dan verwacht.
De hemel in het ijs is niet enkel een verhaal over de Vikingen, maar ook een kritiek op de haat in onze dagelijkse maatschappij. Hoewel er vragen te stellen zijn over het einde van het verhaal, is het boek toch een aanrader. Als je even wilt wegduiken in een andere wereld die je bloed zal doen razen en je een andere tijd inzuigt, dan is dit boek zeker een aanrader.