Het verhaal gaat over John Milk, die als student in het slaperige universiteitsstadje Bloomington in Indiana (V.S.) onder de invloed raakt van professor Kinsey. Deze bioloog (die zich voorheen bezighield met een uitgebreid onderzoek naar galwespen) heeft zich gericht op het onderzoek naar de menselijke seksualiteit.
In het meeslepende verhaal lezen we hoe John Milk steeds meer in de ban raakt van de fascinerende professor Kinsey (die hij Prok noemt). Hij wordt zijn eerste medewerker en is hiermee eigenlijk de eerste die toetreedt tot wat de groep van “ingewijden” zal worden; de kleine groep vertrouwelingen die meewerken aan het onderzoek en van wie Prok een volledig vrije seksuele moraal verlangt.
En zo lezen we hoe Milk Prok in alles probeert te volgen, hoe ver de seksuele experimenten en manipulaties soms ook gaan, maar intussen zichzelf lijkt te vervreemden van zijn eigen vrouw, Iris. En dat leidt uiteindelijk tot moeilijke keuzes.
Boyle weet hoe hij een verhaal moet vertellen. Hij dompelt je onder in het verhaal en in de personages. De show wordt gestolen door Kinsey, die door Boyle wordt neergezet als een indrukwekkende verschijning en een energieke wervelwind die ieders aandacht opeist.
Conclusie: een zeer goed boek en absoluut een aanrader!