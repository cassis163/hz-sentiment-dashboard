De invalshoek is origineel: een Nederlandse auteur (Helmer Stoel) die zich verplaatst in de gedachtewereld van een rechtenstudent met een Marokkaanse achtergrond. Deze Karim Hamid raakt betrokken bij een bomaanslag op de metro in Amsterdam. Hierbij vallen 163 slachtoffers. Na die bomexplosie reflecteert hij op het leven dat hij daarvoor geleefd heeft. Helmer Stoel, die schrijft onder het pseudoniem Henri Lambert, heeft zich goed verplaatst in hoe de culturele achtergrond toch een rol blijft spelen in je leven. Karim is vooral op zoek naar zijn eigen identiteit op het gebied van de liefde, religie, studie, vriendschap, loyaliteit, opgroeien, een baan. In hoeverre moet je loyaal blijven aan je achtergrond. Ongetwijfeld speelt het zoeken naar de identiteit een rol bij nieuwe Nederlanders. Maar algemeen menselijke waarden blijven overeind. De vader van Karim Hamid, de hoofdpersoon in het boek, zegt het treffend n.a.v. de gebeurtenissen op 9/11: “Vandaag is een oneervolle dag voor ons allemaal. Een stel idioten heeft de naam van Allah bevuild met rook en bloed. Let op mijn woorden, nog jarenlang zullen wij de gevolgen moeten dragen.”
Het mooie in het boek is dat je vertrekt vanuit een vooroordeel tegen Karim, maar dat je gaandeweg het boek toch anders tegen hem aan gaat kijken. Daarmee is ‘De Verstekeling’ een actueel boek met als belangrijkste kwestie: hoe kun je je ontworstelen aan je eigen omgeving als die je in een bepaalde richting drijft.
Het boek komt vrij traag op gang en het taalgebruik is wat clichématig met zinnen als ‘Terwijl ik haar aankeek, voelde ik hoe de tranen zich verzamelden’, ‘Zijn rechtermondhoek stond omhooggekruld’. ( Je gaat je steeds meer ergeren aan dit taalgebruik. Het boek kabbelt een beetje voort en pas na de helft van het boek komt er wat meer vaart in. Karim staat wel onder invloed van zijn nieuwe vriend Hugo, maar het zou echt wat spannender geweest zijn om de figuur van Amir en zijn ‘bekering’ tot de jihad en wat dat voor iemand te betekenen verder uit te werken. Het einde is daarentegen weer verrassend en heel anders dan je in het eerste hoofdstuk denkt.