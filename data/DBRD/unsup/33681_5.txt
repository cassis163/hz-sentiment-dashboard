In een dorp in Zuid Limburg woont Breder Weltmann op een groot en riant landgoed. Hij is de laatste nakomeling van een geslacht van mijnbouwers dat door hun activiteiten buitensporig rijk is geworden. De mijnen zijn inmiddels gesloten en Breder leidt een uiterst aangenaam en teruggetrokken leven. Regelmatig bezoekt hij Anna, uitbaatster van een hotel in het dorp maar tot een echte relatie wil het niet komen. De andere bewoners van het dorp bejegenen hem met verholen minachting en soms met openlijke woede omdat de sluiting van de mijnen het dorp grote economische schade heeft toegebracht.

Aan het rustige leventje van Breder komt nogal explosief een einde als de olietank in de kelder van zijn huis ontploft waardoor het met de grond gelijk gemaakt wordt. Breder voelde zich de afgelopen tijd bespied en gaat ervan uit dat de ontploffing geen ongeluk is maar opzet. Als hij in het huis van een neef door onbekenden wordt mishandeld en met de dood wordt bedreigd weet Breder zeker dat iemand het op zijn leven gemunt heeft. Al gravend in de familiegeschiedenis ontdekt Breder zaken die beter verborgen hadden kunnen blijven. Het verleden begint hem in te halen. Iemand wil wraak.

De erfgenaam is een uitstekende misdaadroman. Charles den Tex heeft een intrigerend verhaal bedacht dat zorgvuldig is opgebouwd. In prachtig proza schildert hij mooie vergezichten van het Zuid-Limburgse landschap, introduceert hij interessante en levensechte personages en bouwt hij mooie spanningsbogen op waarmee hij toewerkt naar een spannende en verrassende ontknoping. Zijn schrijfstijl is elegant en vooral heel beeldend.

De erfgenaam is echter meer dan een misdaadroman. Het is ook een kroniek over een familie die generaties lang leefde in de vanzelfsprekendheid van macht en het gebruik en misbruik ervan. Tegelijkertijd is het ook een geschiedkundige verhandeling over een tijdperk met sterk feodale trekjes dat nog niet eens zo lang geleden in Nederland bestond. Wat dit laatste betreft heeft het verhaal iets universeels. Het zou ook in andere streken in Nederland gesitueerd kunnen zijn.

Charles den Tex heeft met De erfgenaam een overtuigende en goed lezende misdaadroman geschreven, waarmee hij eens te meer bewijst dat hij tot de beste Nederlandse misdaadauteurs behoort en voor dit boek terecht is genomineerd voor De Gouden Strop.