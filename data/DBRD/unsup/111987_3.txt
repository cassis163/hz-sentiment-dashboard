Een brute moord, een mysterieuze kaart, oude geschriften en een helse speurtocht naar de waarheid. Deze ingrediënten moeten de liefhebbers van De Da Vinci Code doen grijpen naar het debuut van IJslander Óttar M. Nordfjord. Het is misschien moeilijk voor te stellen dat er in 2009 nog een boek verschijnt dat iets wezenlijks toevoegt aan de lange rij klonen van Dan Browns weergaloze thriller uit 2003. Maar wie de sprong waagt, zal zich aan Abrahams Mes geen buil kunnen vallen. Integendeel.
Abrahams Mes is een thriller die ogenschijnlijk slechts de gebaande paden bewandelt. De proloog vertelt over een brute moord op een wetenschapper. Zijn vriend en collega ontvangt kort hierna een ansichtkaart met een vers van de onheilsprofeet Nostradamus. Hij weet dat deze wel móét leiden naar de plek waar een eeuwenoud geheim verborgen is. Een geheim dat bij onthulling de wereld op zijn grondvesten zal doen schudden. Sterker nog, er is een verband met een geplande aanslag die 9/11 zal doen verbleken! Gelukkig kent de wereld helden die de strijd aandurven met organisaties die een geheim ten koste van alles een geheim willen laten blijven. Er volgt een enerverende speurtocht, inclusief bijbehorende achtervolging, door de straten en gebouwen van New York.
Zoals gezegd, schijnbaar niets nieuws: uitwisselbare personages in een kat-en-muisspel vanwege een eeuwenoud geheim. Maar gaandeweg de pagina's kan de lezer niet anders dan voelen dat Nordfjord meer dan een spannende actiethriller - wat al moeilijk genoeg is - van zijn boek heeft gemaakt. Al snel doet het er niet meer toe dat hij een veelgebruikte formule "geïnspireerd door Dan Brown" heeft gepakt. De auteur heeft immers iets bijzonders ontdekt in een daadwerkelijk bestaand eeuwenoud geschrift: Het Boek van Abraham. En hij weet zijn fascinatie voor de hierin beschreven gemeenschappelijke oorsprong van de drie grootste geloofsgemeenschappen van deze wereld uitstekend over te brengen op zijn lezers.
Abrahams mes mag alle schijn tegen hebben. En nee, Dan Brown hoeft voorlopig niet te vrezen door een IJslander van zijn troon te worden gestoten. Het staat echter vast dat Nordfjord erin is geslaagd om een uitermate boeiend onderwerp te verpakken in een jas die menig thrillerliefhebber goed zit. Een jas waarin een paar spannende en leerzame uren uiterst comfortabel kunnen worden doorgebracht.