Eiwitrijk van Fern Green oogt door de robuust uitgevoerde dik kartonnen kaft zeer solide. Door dit kaft blijft het ook goed open liggen en dat is makkelijk bij het koken. Het kookboek focust op de vegetarische keuken en in de inleiding wordt dan ook uitgelegd waarom eiwitten zo belangrijk zijn, waarom je beter plantaardige eiwitten kunt eten (weinig vet en veel vezels) en hoe je voldoende plantaardige eiwitten in je maaltijd kunt opnemen. Het kookboek moet je zien als een handige hulp met uitgewerkte gerechten; daarna kan je zelf aan de gang en je maaltijden samenstellen. Hiervoor wordt een handige tabel gegeven waarin je eerst je eiwit kiest, dan de groenten en de stijl waar je zin in hebt met de specifieke kruiden en eventuele textuur in de vorm van zaden of noten.

De indeling is klassiek, tussendoortjes en voorgerechten, gevolgd door soepen en salades, hoofdgerechten en desserts.
Op elke pagina zie je een foto van de losse ingrediënten met het lijstje van de exacte hoeveelheden. Op de foto ernaast zie je de foto van het bereide gerecht. Het nadeel is dat door de relatief grote foto van het gerecht de ruimte voor het recept wat beperkt is.  De herkomst van de gerechten is zeer divers; de hele wereld komt aan bod, zoals risotto, tempésteaks of tajine.
Wel wordt af en toe een twist gegeven aan een bekend gerecht zoals kaas en zoete aardappel in de falafel  (nog een voorbeeld). Je moet wel een liefhebber zijn van dergelijke twists. Het zou beter zijn als dit gepresenteerd werd als variatietip en er een recept werd gegeven van het oorspronkeljike gerecht, maar daar doet dit kookboek niet aan.

Minestrone
Voor 4 personen

250 gram adukibonen
1 eetl olijfolie
1 ui, grof gesnipperd
2 wortels in stukjes gesneden
1 bleekselderijstengel, fijngehakt
2 knoflooktenen, gesnipperd
1 laurierblad
1 eetlepel komijnpoeder
1 eetlepel gerookt paprikapoeder
2 eetlepels tomatenpuree
400g gepelde tomaten uit blik
1 theelepel honing
90 gram quinoa
180 gram snijbiet, grofgehakt
Zout en peper
1 eetlepel grofgehakte oregano

Laat de bonen een nachtje weken ; giet af en spoel af. Verwarm de olie in een pan en laat op een laag vuur gedurende 10 minuten de ui, de wortel en de bleekselderij in de olie zacht worden. Voeg de knoflook, het laurierblad en de overige specerijen toe en laat 3 minuten meebakken. Doe de tomatenpuree erbij en vervolgens de gepelde tomaten en laat nog 5 minuten pruttelen. Giet er 1, 8 liter water bij en voeg de bonen toe. Breng aan de kook en laat 1 uur op hoog vuur staan. Doe er 15 minuten voor het einde van de kooktijd de honing, de quinoa en de snijbiet bij. Breng op smaak en bestrooi voor het serveren  met de oregano.

Het resultaat was een heerlijke soep die ook door het proefpanel goed ontvangen werd. In het recept staat dat de bonen gaar zijn na deze periode koken. Ervaring leert dat bonen dat vaak niet zijn. Daarom werden ze een avond van te voren al gekookt. Beter nog: kook de  bonen op voorraad en vries ze in porties in. Bovendien blijft er nog iets van de groenten en quinoa over mocht je het langer moeten laten koken.

Van een aantal recepten is het de vraag of het wel voldoende is voor 4 personen. Er worden geen tips bij gegeven als “lekker met brood” of “serveer met bami of rijst”.  De meeste kokers zullen die echter zelf snel genoeg zien en kunnen inschatten.

Eitwitrijk is een leuk vegetarisch kookboek voor wie vaker vegetarisch wil koken en daarvoor een basiskookboek zoekt. De fotoindeling, ingrediënten en gerecht, dragen daar zeker aan bij.