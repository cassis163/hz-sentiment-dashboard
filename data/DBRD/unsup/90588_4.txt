De cover van het boek ziet er aantrekkelijk uit, een mysterieuze foto met een intigerende titel. Dit boek zal zeker opvallen in de boekhandel en nodigt uit tot oppakken.

Het verhaal is geschreven vanuit drie gezichtspunten: de sympathieke undercoveragente Patricia Rodiers, de slachtoffers en de dader. Het verhaal begint midden in een undercoveroperatie en daardoor zit er meteen vaart in. Het loopt niet helemaal zoals Patricia had gedacht en ook haar baas is niet zo goed over haar te spreken. Overplaatsing dreigt en daardoor gaat ze op eigen houtje verder met het onderzoek naar de moordenaar van jonge vrouwen. Privé draagt ze ook de nodige bagage met zich mee en naarmate het verhaal vordert leer je haar steeds beter kennen. Wanneer de dader aan het woord is krijg je steeds meer inzicht in zijn motieven zonder dat er wordt verraden wie het is, knap gedaan. De stukjes waarin je een stukje meebeleeft met de slachtoffers hadden wat mij betreft nog wel iets scherper gemogen zodat het iets spannender zou zijn. Nu komt de spanning eigenlijk pas aan het eind van het boek wanneer het tot een climax komt.

Er wordt niets te vroeg verraden en tot het einde kun je lekker meepuzzelen wie de dader zou kunnen zijn. Het plot zit goed in elkaar en speelt in op de hedendaagse cultuur van het daten via internet datingsites.
De schrijfster heeft een fijne schrijfstijl met hier en daar een woordje Vlaams zoals, ‘zetel’ en ‘nochtans’, woorden die in Nederland bijna niet meer worden gebruikt. De hoofdstukken zijn kort en nodigen uit tot verder lezen. Er zit veel vaart in het verhaal en het is nergens saai. Er wordt gebruik gemaakt van psychologie om de hoofdpersonages uit te diepen en dat geeft dit verhaal net dat beetje extra.

Kortom: een fijn boek met een goed plot dat zorgt voor heel wat aangename leesuurtjes.