In 2007 zond de KRO een seizoen lang afleveringen uit van Van Veeteren, naar de gelijknamige boeken van Håkan Nesser. In 1993 verscheen de eerste misdaadroman met Van Veeteren in de hoofdrol. Nesser, in 1950 in Zweden geboren, was het grootste deel van zijn werkzaam leven onderwijzer. Met de schepping van Van Veeteren ontstond een politieman die voor iedere lezer realistisch en menselijk overkomt. Dat maakt de serie, die inmiddels is uitgegroeid tot 10 boeken, tot een groot succes. Met Van Veeteren en de zaak-G komt helaas een einde aan de reeks. Nesser huldigt de filosofie, liever 10 aardige of goede boeken dan nog 5 slechte erbij. En op slechte boeken zit de lezer inderdaad niet te wachten. Dus lijkt dit boek ook tevens het afscheid van de held Van Veeteren.
Maarten Verlangen, privé detective en oud politieman, wordt door Barbara Delgado verzocht de gangen van haar man te observeren en aan haar te melden wat hij zoal uitspookt. Wanneer Verlangen na enkele dagen contact probeert op te nemen om verslag te doen blijkt ze onbereikbaar te zijn. Na luttele pogingen wordt de reden duidelijk, Barbara Delgado is dood. Ze wordt gevonden in hun privé zwembad dat leeg stond toen ze erin sprong.
Van Veeteren, al weer enkele jaren met pensioen, wordt benaderd voor hulp omdat Jaan G. Hennan, de echtgenoot van Barbara Delgado, een oude kennis van hem blijkt te zijn. Tijdens hun schoolperiode bleek deze Hennan al berucht door de agressieve wijze waarop hij iedereen benaderde. De zelfmoord van Adam Bronstein destijds, is daar het bewijs van. Met behulp van de assistentie van Van Veeteren wordt Hennan gearresteerd maar zijn alibi is dermate sluitend dat het niet tot een veroordeling komt. Hij verdwijnt uit het oog tot 15 jaar later Maarten Verlangen spoorloos verdwijnt. Het lijkt dat een oude verloren zaak weer tot leven gaat komen en Hennan hier een rol in speelt. Voer voor de oud politieman, nu handelaar in boeken, Van Veeteren die het verleden nooit helemaal heeft kunnen laten rusten.
Het is niet alleen het spannende verhaal dat Nesser belangrijk vindt in zijn boeken. Het sociale leven van zijn hoofdrolspelers speelt een even belangrijke rol als de spanning. Daarom is Van Veeteren ook een persoon die je overal ter wereld, zomaar tegen het lijf zou kunnen lopen, in iedere stad of dorp. Herkenbaar en menselijk zijn ook de problemen die zijn huwelijk kennen. Overwegingen van Van Veeteren die hij in vertrouwen deelt met zijn lezers.
Daarom is deze man een allemansvriend. Sterk in zijn vak, met grote regelmaat zwak en vol fouten in zijn privé leven. Deze basis is voor Nesser bepalend geweest voor zijn succes.