Hoofdinspecteur Jeanette Kihlberg wordt geconfronteerd met het stoffelijk overschot van een vermoorde jongen, dat gevonden wordt in een park vlakbij de ingang van een metrostation. Het lichaam is ernstig toegetakeld en gemummificeerd. Janne, zoals zij door haar mannelijke collega's laatdunkend wordt genoemd, heeft geen enkel spoor.

Sofia Zetterlund is een psychotherapeut die o.a. de behandeling van Victoria Bergman op zich heeft genomen. Victoria is in haar jeugd ernstig misbruikt en mishandelt en dat heeft diepe sporen achtergelaten. Als het lichaam van nog een jongen wordt gevonden die onder behandeling van Sofia is kruisen haar pad en dat van Jeanette elkaar.

Zowel Jeanette als Sofia, wier levensverhalen degelijk worden uitgewerkt, hebben problemen met hun relaties en er ontwikkelt zich zich gedurende het onderzoek naar de moorden een intieme vriendschap.

Het kraaienmeisje is het debuut van het Zweedse schrijversduo Jerker Eriksson en HÃ¥kan Axlander Sundquist. Hun schrijfstijl is vlot en confronterend. Het onbegrijpelijk wrede optreden van kindsoldaten in Sierra Leone, de weerzinwekkende omgang van pedofiele vaders met hun dochters, de doortrapte rechtvaardiging erna, alles wordt expliciet en gedetailleerd aan de orde gesteld en je hebt als lezer een sterk maag nodig om dit alles te kunnen verstouwen. De opbouw van het verhaal is evenwichtig en de spanning neemt gedoseerd toe tot een ontknoping die klinkt als een klok en met een gapend gat als open eind. Je weet wie het heeft gedaan maar de hoofdpersonen in het boek niet.

Wat ik jammer vind is dat de vraagstukken die in het boek aan de orde komen, zoals pedofilie en kindsoldaten, bijna niet in een maatschappelijke context worden geplaatst. Zij worden genoemd en vluchtig veroordeeld maar daar blijft het bij. Door deze thema's psychologisch en politiek dieper uit te werken zou het boek aan kracht hebben gewonnen. Wat overblijft is een goede en spannende misdaadroman, vlot geschreven, met een totaal onverwachte wending en een mooi open einde dat vraagt om een vervolg. Wie van goed geschreven misdaadromans houdt waarin zaken nogal rauw worden voorgesteld zullen met het lezen van Het kraaienmeisje een aantal uren uitstekend leesplezier beleven.