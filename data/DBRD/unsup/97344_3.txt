Eerlijk gezegd vind ik Het Oordeel nogal tegenvallen. Ik heb lang uitgekeken naar dit deel, maar uiteindelijk ben ik toch teleurgesteld. In dit deel is een serieverkrachter actief. Het begin van het boek is spannend, maar daarna gaat de snelheid uit het verhaal. Het kabbelt maar voort. Het onderzoek schiet maar niet op. Uiteindelijk wordt natuurlijk duidelijk hoe de verkrachter te werk is gegaan. Ik vind het een tikkeltje te ongeloofwaardig en het heeft me niet overtuigd.

Het leuke van deze serie is dat allerlei andere verhaallijnen tussen de personages spelen. Het gaat niet alleen maar om het oplossen van de zaak. Natuurlijk probeert Sebastian Bergman weer dichterbij zijn dochter Vanja te komen. Ook dat kabbelt maar langzaam voort. Het zou leuk geweest zijn als daar wat meer ontwikkeling in had gezeten. Op het einde van het boek lijkt er toch het een en ander te gaan gebeuren. Maar nee, daar moet je toch niet aan denken!

Het vorige deel eindigde met een spectaculaire cliffhanger. Helaas krijgt dit in Het Oordeel geen spectaculair vervolg. Ook hier geen bijzondere ontwikkelingen met originele plotwendingen. Het lijkt erop dat we hiervoor op het vólgende deel moeten wachten….