De president van de Federal Bank in Amerika overlijdt. Vijf kandidaten voor de opvolging worden ontvoerd. Het lichaam van de eerste kandidaat wordt al vrij snel gevonden met afgesneden oren en op een plaats die bepalend was voor de geschiedenis van de Federal Bank. Er wordt gevreesd voor het leven van de andere kandidaten. Om die reden wordt behalve de FBI ook de particuliere inlichtingendienst ingeschakeld waarvoor Scot Harvath werkt.

Parallel aan deze verhaallijn lopen de avonturen van CIA-agente Lydia Ryan. Op het vliegveld bij Frankfurt hoort zij van een collega uit Jordanië een beangstigend bericht. Een terroristische groep wil een aanslag plegen in Amerika. Hij wil haar meer details geven, maar verwacht daarvoor informatie terug. Ryan behoorde ooit tot een CIA-team, dat regelmatig de regels van de wet opzocht en daar overheen ging. Dat team is daarna opgedoekt, maar de Jordaniër beschikt over bewijzen dat de leden nog steeds actief zijn. Aan Ryan de taak om uit te zoeken hoe dit zit.

Scot Harvath is de hoofdpersoon van dertien boeken van Brad Thor. Lang niet alle boeken van Thor zijn in vertaling verschenen. In Nederland is daarmee pas bij het elfde boek begonnen: Zwarte lijst. Geheime orde  is het twaalfde boek en in januari verschijnt deel dertien: Operatie Gold Dust.

Geheime orde  is een avonturenroman pur sang. Scot Harvath is een held zoals we die uit vergelijkbare boeken kennen van bijvoorbeeld Clive Cussler. Thor doet af en toe een poging om Harvath een tikje menselijk te maken, bijvoorbeeld als hij zich afvraagt waarom hij na zijn veertigste nog steeds eenzaam is. Maar over het algemeen is hij toch de held zoals fans van avonturenromans het graag zien: supersportief, immuun voor kogels en trouw aan het vaderland.

Met de actie en de spanning zit het meer dan goed in Geheime orde. Door de afwisselende verhaallijnen zit de vaart erin, waarbij de vraag voornamelijk is wanneer en hoe die twee gaan samenkomen. Wanneer: pas laat in het boek. Hoe: door stom toeval.

De plot van Geheime orde  is beneden de maat. Thor heeft veel toeval en wilde gokken nodig om de personages op het spoor van de criminelen te zetten. Een topmoordenaar die tussendoor behoefte heeft aan een hoertje en haar daarna op dezelfde wijze achterlaat als de eerste kandidaat voor de opvolging binnen de Federal Bank, is slechts een van de vele zwaktes in de plot.

Avonturenromans blinken per definitie niet uit door een geweldige plot, maar Geheime orde  verdient beter dan dit.