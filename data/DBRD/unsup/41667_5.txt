Na het bekijken van de veelbelovende trailer die als voorstelling voor het boek werd gemaakt, zou het onmogelijk geweest zijn om niet als de bliksem naar de boekhandel te lopen, het boek te kopen en in razend tempo van het verhaal te smullen.
Ongelooflijk hoe een zo bijtend actueel thema in een wel erg hedendaags kader ons wordt voorgeschoteld onder prachtige vorm, in schitterende taal. De titel alleen al maakt het boek toegankelijk en intrigerend voor elk type lezer. Het boek heeft een knap omslagontwerp waarvan je pas helemaal aan het eind van het boek de volle betekenis doorziet. Het verhaal wordt voorafgegaan door een haiku van Europees president Herman Van Rompuy en een stuk uit het Dies IraeÂ… schitterend gewoon!
De personages in het boek komen echt tot leven, het zijn mensen van vlees en bloed, gewone mensen, zoals jij en ik. Hoofdpersonage is een doordeweekse man op wie niets valt aan te merken, tot hij -door een dom toeval- een verdrongen feit uit zijn kindertijd weer opgerakeld ziet, hierdoor volkomen uit de bol gaat en wraak wil nemen voor wat er toen gebeurde. In tegenstelling tot de feiten uit zijn verleden wil hij iedereen op Facebook deelgenoot maken van zijn plannen en van de uitvoering ervan. De lezers van zijn Facebookgroep zijn er getuige van dat een kille moordenaar zich doorheen de tijd ontpopt tot slachtoffer/wreker.
De Leuvense speurders die ook in dit boek van Bart Debbaut als knap uitgetekende personages naar voren treden, krijgen het niet makkelijk met de jacht op de Facebookmoordenaar. Ook voor hen is de man achter de Facebookgroep eerst een fantast, na de eerste moord zijn ze vervuld van ongeloof over het gebeurde, later kampen ze met een dubbel gevoel over wie nu eigenlijk de dader is en wie het slachtoffer.
Ongetwijfeld een schitterende psychologische thriller waarbij de schrijver niet alleen in het hoofd kruipt van zijn hoofdpersonage en diens denkwereld naar de lezer toe openstelt, maar ook een beetje probeert binnen te dringen in het hoofd van de lezer, zodat deze zijn gedachtengang laat evolueren van ongeloof en walging naar ongeloof en mededogen.
Bart Debbaut is een begeesterd en begenadigd schrijver. De Facebookmoorden wordt gegarandeerd een bestseller!