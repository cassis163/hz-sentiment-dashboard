Nachtlicht is het debuut van Peter Robinson met Alan Banks in de hoofdrol, maar het is het tweede boek in de serie rondom deze Londendse inspecteur die naar Yorkshire is verhuisd om de waanzin rondom steeds maar meer moorden te ontvluchten. Echter, ook in Yorkshire gebeurt meer dan alleen wat huis-, tuin- en keukenmisdaden, zoals Banks al spoedig zal merken.
Op een prachtige zomerochtend wordt in het dorpje Helmthorpe het lichaam gevonden van de 43-jarige Harry Steadman. Hij is vermoord, maar dat is praktisch het enige dat Banks te weten komt. Iedereen die hem kent, vond hem aardig en sympathiek en er blijkt geen enige reden te vinden te zijn waarom iemand hem om het leven zou willen brengen.
Harry Steadman was financieel onafhankelijk geworden, nadat hij een grote erfenis had gekregen na het overlijden van zijn vader. Omdat hij het gebied vanuit zijn expertise als industrieel historicus fascinerend vond, had hij samen met zijn vrouw in het dorp het huis gekocht waar zij al jaren kwamen in de tijd dat het nog een bed & breakfast was. Zijn tijd besteedde hij voornamelijk aan historisch onderzoek van de omgeving. Aan Banks en zijn mensen de moeizame taak om te achterhalen wat er nu eigenlijk met Steadman is gebeurd.
Wie had er belang bij de dood van Steadman en wat is de link tussen de vakanties van vroeger die hij met zijn vrouw en vrienden in dit gebied doorbracht en zijn dood nu, 10 jaar later? Of moet Banks het meer in de tegenwoordige tijd zoeken? Kan hij zijn pijlen beter richten op de sexy zangeres, die vroeger in Londen furore maakte maar nu is teruggekeerd naar haar geboortedorp, of weet tiener Sally Lumb meer dan zij laat blijken?
Na Stille blik was dit het tweede boek dat ik van Peter Robinson heb gelezen. Erg mooi met sympathieke mensen en een gedegen politie-onderzoek van vragen, puzzelen en theorieÃ«n uitproberen. Banks is niet van de grote achtervolgingen, maar moet het hebben van gedegen speurwerk en het in elkaar passen van de stukjes die door het onderzoek boven water komen. Dit is politieonderzoek in optima forma en de lezer krijgt naast een goed verhaal ook hele mooie beelden voorgeschoteld van het prachtige landschap van Yorkshire.
Inmiddels zijn er veel meer boeken met Alan Banks in de hoofdrol verschenen en dit boek maakt mij zeer nieuwsgierig naar de volgende delen!