Muhammad Ali is een prachtige biografie, die niet alleen heel goed weergeeft hoe het leven van Cassius Clay is verlopen, maar die ook een goed tijdsbeeld schetst en tegelijkertijd het verloop van het boksen in de VS, maar ook in Nederland en België beschrijft.

Marc Hendrickx is zeer gedegen te werk gegaan, hij heeft vanuit veel verschillende hoeken informatie verzameld en dat tot een prachtig verhaal gesmeed. Dat hij een Belg is en er dus nogal wat Belgische zinsneden in het boek zitten, is niet eens storend. Het valt op een gegeven moment wel op, maar het hindert het lezen niet.

Hoewel ik totaal niet van boksen houd, heb ik wel een diep respect voor Muhammad Ali, ook al ken ik hem alleen uit de verhalen over zijn rol na zijn bokscarrière. Het intrigeert mij dat hij zich heeft bekeerd tot de islam; ik ben benieuwd waarom iemand de overstap naar een ander geloof maakt. Nu gaat het boek niet heel specifiek in op de redenen, maar wel op de omstandigheden en het denken van Cassius Clay, zowel in zijn jonge jaren, als in zijn latere jaren.

Er is voor mij een wereld open gegaan. Veel verhalen ken je wel van horen zeggen, maar als de context zo goed uitgelegd wordt, begrijp je ook waarom bepaalde dingen gebeurd zijn. Ik vind het heel bewonderenswaardig dat Muhammad Ali altijd bij zijn eigen mening en dus bij zichzelf gebleven is. Ik heb door dit boek eigenlijk nog meer respect voor deze man gekregen!

Ik geef dit verhaal 4 sterren. Het enige minpunt is dat ik er zonder reden eigenlijk best lang over heb gedaan om het uit te lezen, terwijl ik het een prachtverhaal vind. Misschien toch het taalgebruik, de Belgische zinsconstructies? Ik weet het niet, maar het verhaal zelf is zeer zeker de moeite waard!