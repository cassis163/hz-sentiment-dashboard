Dat Grylls veel van survivallen en de jungle af weet wordt al vanaf het begin duidelijk. Met een spannende proloog waarin de actie niet van de lucht is weet hij je ook gelijk het verhaal in te trekken. Het plot van Doodsvlucht is boeiend en vol avontuur, met voldoende open eindjes om als begin van een trilogie te dienen. De verhaallijn van Jaeger nu mengt zich moeiteloos met de verhaallijn van de 2de wereldoorlog, zonder dat je als lezer de draad kwijtraakt. Met zijn personage Jaeger heeft Grylls een kruising neergezet tussen Cussler’s Dirk Pit en Child’s Jack Reacher. Een man met survival vaardigheden die voor zijn mannen door het vuur gaat, sterk en onverschrokken. Ook de overige karakters worden uitgewerkt, maar hier mag Grylls in de vervolgdelen nog wel meer energie in steken. Doodsvlucht is in de markt gezet onder het genre thriller & spanning, waarbij het boek naar mijn mening een echte spannend avonturenboek is. Voor een thriller komt het qua spanning en onverwachte wendingen net te kort, maar de avontuurlijke spanning maakt dat deze pageturner absoluut wel een aanrader is. Op naar delen 2 & 3.