Het verhaal begint in 1993. Een groepje studenten zitten in een vakantiehuis en onder invloed van drank en drugs besluiten ze een prostituee te huren. Drie tienermeiden zijn toevallig getuige van de moord op de prostituee. Peter-Paul, de dader, weet niet dat hij gezien is en besluit samen met zijn vrienden het lichaam weg te werken. De studenten komen overeen te zwijgen over hun daad, maar ook de drie meiden Manon, Juliet en Petra spreken met elkaar af het aan niemand te vertellen.
Vijftien jaar later komt Peter-Paul bij een auto-ongeluk om het leven. De begrafenis van is voor Juliet een reden terug te keren naar haar geboortegrond. Ze woont tegenwoordig in Noorwegen met haar man. Ze hoopt hiermee het verleden te kunnen afsluiten. Maar niets is wat het lijkt en het lot van verschillende mensen is met elkaar verweven.
Het verhaal leest vlot, ondanks dat er in het begin wat flashbacks zijn. De schrijfstijl is prettig. De hoofdpersonages zijn goed beschreven, Juliet en Manon zijn vrouwen waar je je mee kan identificeren. Je wilt ze soms toespreken om ze te beschermen of juist een hart onder de riem te steken. Bij de mannen vind ik Christiaan het beste beschreven.
Al vanaf het begin van het verhaal heb je het idee dat je meer wilt lezen, je kan het boek gewoon niet wegleggen. Het verhaal bevat spanning, humor en romantiek en is geen moment saai te noemen.
Het plot is allesbehalve voorspelbaar. Ik had het zo niet bedacht. De schijfster is er in geslaagd je op het verkeerde been te zetten en de spanning tot het eind op te bouwen.
Dit is het thrillerdebuut van Machteld van Zalingen. In het dagelijks leven is ze freelance journalist. Een geslaagd debuut wat mij betreft.
4 sterren.