Wanneer Carl MÃ¸rck van vakantie terugkomt blijkt dat de afdeling moordzaken bezig is met een aantal gruwelijke en vreemde branden. Ook afdeling Q werkt hier aan mee totdat er een brief uit Schotland komt. Deze brief is gevonden in een fles en blijkt na ontcijfering een regelrechte noodkreet te zijn. Het blijkt te gaan om 2 jongens die zijn ontvoerd en op deze manier een noodkreet hebben "verzonden". Carl en zijn team duiken in het onderzoek en komen al snel in op sekte lijkende geloofsgemeenschappen. Men ontdekt al snel dat vanuit deze gemeenschappen weinig medewerking te verwachten is. Bang als ze zijn houden ze de waarheid voor zich.

Wanneer blijkt dat de ontvoerder nog steeds actief is en er zelfs op dit moment een ontvoering gaande is word het een race tegen de klok. Wanneer de moeder van deze ontvoerde jongens samen met de ex-minnares van de ontvoerder, het heft in eigen hand neemt loopt het helemaal mis. Na een idiote achtervolging van de moordenaar krijgen de vrouwen een zwaar ongeluk welke ze beiden maar ternauwernood overleven. De moordenaar wordt ondanks dat toch min of meer in het nauw gedreven. Hij zal onvoorziene maatregelen moeten nemen en dat maakt hem kwetsbaarder.

Hoe kwetsbaar zal blijken wanneer de zaak aan het eind van het boek tot een zinderend slot komt. De mysterieuze branden worden en passant ook nog even opgelost, mede doordat Assad heel erg opmerkzaam is en daardoor ontdekt dat de slachtoffers een inkeping in hun pink hebben. Dit linkt verschillende branden aan elkaar en dit leidt uiteindelijk tot de oplossing.

Dit was alweer het derde deel van serie Q. In het begin vond ik het moeilijk om in het boek te komen. Na een aantal hoofdstukken versnelde het verhaal en daarmee ook de spanning. Hiermee heeft Jussi Adler-Olsen het moeizame begin van het boek, en ook het tegenvallende tweede deel, helemaal goed gemaakt. Een zinderend boek dat zeker niet in de boekenkast van de thrillerliefhebber mag ontbreken.