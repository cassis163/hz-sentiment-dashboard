Ben je fan van The Beatles (of uiteraard van George Harrison zelf), dan is deze nieuwe, uitgebreide versie van I Me Mine een feest om te lezen. Het mag zelfs niet op de leeslijst van iedere Beatles- en George Harrison-fan ontbreken.

Maar dat is natuurlijk preken voor eigen parochie. Welke fan leest er nou niet graag over zijn of haar eigen idool?

I Me Mine is echter nog veel meer dan een inkijkje in het wonderlijke leven van één van de vier Beatles. Sterker nog, het hele Beatlestijdperk (waar George Harrison van 1958 - toen nog als The Quarrymen - tot 1970 deel uit maakte), komt vrij beperkt aan bod. Deze officiële autobiografie (tot nu toe de enige van een ex-Beatle) geeft een veel beter idee van George Harrisons gedachtegoed, zijn spiritualiteit en zijn kijk op de wereld. Het springt enigszins van de hak op de tak, maar dat geeft je als lezer juist nog meer het gevoel dat George zijn herinneringen met je deelt zoals ze hem op dat moment te binnen schieten.

I Me Mine verscheen voor het eerst in de jaren '80 en is nu opnieuw uitgebracht in een luxe heruitgave die aangevuld is met foto's (veelal uit het privé-archief), extra aantekeningen en de songteksten van alle nummers die George in zijn leven schreef.