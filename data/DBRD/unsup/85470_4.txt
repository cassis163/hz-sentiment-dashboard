In More Than We Can Tell boek draait het verhaal om Rev en Emma. Rev is de beste vriend van Declan, die we in het eerdere boek van Kemmerer leerden kennen. Rev is geadopteerd nadat hij op 7-jarige leeftijd bij zijn vader is weggehaald toen mishandelingen de spuigaten uitliepen. Hij heeft een fijn leven bij zijn pleegouders, tot hij, vlak nadat hij 18 is geworden, ineens emails van zijn biologische vader krijgt. Emma is een meisje in een mannenwereld. Haar hobby is online gaming en ze heeft zelfs een spel ontworpen. Helaas zit er een vervelende speler in die nare berichten naar Emma stuurt. Als ze een heftig berichtje ontvangt, krijgen emoties de overhand en gaat ze met haar hond wandelen om tot rust te komen. Dan stuit ze op Rev...

Wederom weet Kemmerer een verhaal neer te zetten wat indruk maakt. Het plot is vrij simpel, maar de personages zijn krachtig en dragen het boek. Niet alles is wat het lijkt: er zit zo veel meer onder een eerste indruk. De kwellingen waarmee ze hun leven tot nu toe geleefd hebben hebben een grote rol gespeeld om ze te maken wie ze nu zijn. Deze kwellingen worden op een fijne manier uitgediept en zorgen voor een gelaagd verhaal. Kleine levenslesjes maken het volwassener dan een standaard Young Adult boek en dat houdt het interessant.

Het is leuk dat we de personages uit Letters to the Lost hier nog een keer in tegen komen. Uiteraard dit keer als bijpersonages, maar toch onmisbaar en alsnog met een eigen verhaal. Heel mooi om te zien hoe twee losstaande boeken met elkaar verbonden worden.

More Than We Can Tell is een mooie Young Adult met heftige onderwerpen. Helaas niet zo pakkend als Letters to the Lost, maar zeker de moeite waard om eens te lezen.