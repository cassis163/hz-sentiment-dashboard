In ‘Het ware verhaal van haar en mij’ heeft Delphine de Vigan een autobiografische roman geschreven die is uitgegroeid tot een internationale bestseller. Haar beide kinderen zijn inmiddels het huis uit en ze krijgt geen woord meer op papier. Dan ontmoet ze op een feestje een zekere L., met wie ze al snel bevriend raakt.

L. werkt als ghostwriter voor beroemdheden en wil Delphine maar al te graag helpen haar writer’s block te overwinnen. L. is geobsedeerd door Delphine, maar ze weeft haar manipulatieve web zo slim dat Delphine al snel volledig gevangenzit in deze destructieve vriendschap. Of is het toch L. die de gevangene is?

Mijn visie
Doordat de cover van dit boek mij intrigeerde, begon ik eerlijk gezegd met vrij hoge verwachtingen aan ‘Het ware verhaal van haar en mij’. Ook het thema en het feit dat het een autobiografisch verhaal betreft, zijn elementen die mijn hoop lieten groeien dat ik wellicht een juweeltje in handen had. En ach, wat een bewaarheid! ‘Het ware verhaal van haar en mij’ is een literair hoogstandje.

“Ik strompelde voort; ondanks de pijn die bij elke stap erger werd. Door de regen zag ik niets, alleen een verlicht raam in de verte dat zich in de duisternis aftekende.”

De Vigan hanteert een bijzonder verfijnde schrijfstijl in ‘Het ware verhaal van haar en mij’. Treffende dialogen en boeiende karakteriseringen bepalen het niveau van deze auteur. Een verzorgd taalgebruik en een hoge mate van kwetsbaarheid maken het pakket compleet.

Ik bleef mij overigens wel afvragen waar de grens in dit boek ligt tussen fictie en feiten. Het is in elk geval een roman die op de werkelijkheid gebaseerd is. Literaire non-fictie zo je wilt.

“In conflictsituaties sta ik machteloos, ik hap naar adem, mijn hersens blokkeren, het lukt me niet om een reeks samenhangende argumenten naar voren te brengen.”

Naast het feit dat het verhaal uniek en boeiend is, weet de auteur een prachtige balans te bereiken tussen de emoties en het vrij zware onderwerp enerzijds en een subtiel vleugje humor anderzijds. Dit vleugje humor voorkomt dat het een zwartgallig verhaal wordt over een destructieve vriendschap waarin machtsspel en manipulatie de boventoon voeren.

“Het scheelde niet veel of ik had het zenuwachtig uitgeschaterd en haar gevraagd of ze soms toneellessen had genomen bij de Actors Studio, met Al Pacino of Brando. Haar woorden bevatten een dreigement dat me niet kon ontgaan.”

‘De waarheid over haar en mij’ is een prachtig geschreven boek en ware aanrader! Het boek wordt overigens verfilmd door niemand minder dan Roman Polański. Naar verwachting verschijnt de film in 2018.

Over de auteur
De Vigan (1966) is een veelbekroonde Franse auteur. Bij Uitgeverij De Geus verscheen eerder ‘Niets weerstaat de nacht’, waarvan wereldwijd meer dan een miljoen exemplaren werden verkocht.

Naast romans schrijft De Vigan ook filmscenario’s. ‘Het ware verhaal’ van haar en mij won de prestigieuze Prix Renaudot en de Prix Goncourt des Lycéens. In Frankrijk zijn inmiddels ruim 450.000 exemplaren verkocht.

Uitvoering
Uitgeverij De Geus
Paperback, 384 pagina’s
ISBN: 9789044536621

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger.
http://hanneketinorcenti.nl