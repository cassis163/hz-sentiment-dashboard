De eerste bladzijde begint al goed:
Mijn naam is Amber Reynolds. Er zijn 3 dingen die je over me moet weten:
1. Ik lig in coma
2. Mijn man houdt niet meer van me
3. Soms lieg ik

Amber ligt in het ziekenhuis, in coma en ze kan alles horen wat er gezegd wordt. Ze kan alleen niet reageren. Ze heeft geen idee wat er gebeurd kan zijn waardoor ze in coma is geraakt. Door de gesprekken tussen haar man en zus komt langzaam haar geheugen terug. Het boek gaat dan ook steeds even terug in de tijd, naar de dagen en gebeurtenissen van voor de coma. Daarnaast zijn er ook fragmenten uit een dagboek te lezen van vroeger.
Amber werkt bij een populair radioprogramma. Zelf zegt ze hierover: Veel mensen zouden denken dat ik een droombaan heb, maar een nachtmerrie is ook een droom. In de stukken over de gebeurtenissen van voor de coma komt ook regelmatig haar werk aan bod. Zo heeft ze daar 1 leuke collega en verder heeft ze vooral een ondergeschikte rol in het programma. Gaandeweg kom je dus meer te weten over de gebeurtenissen in de dagen voordat Amber in een coma terecht is gekomen en de persoon Amber begint een steeds vager en onsympathiek typje te worden. Ook de dagboekfragmenten lijken niet in het voordeel van Amber te spreken.

Uiteindelijk ben je als lezer zover dat je denkt: nu weet ik het wel, het zit zo en zo in elkaar, aardig verhaal. Dan slaat alles ineens om en neemt het verhaal een bizarre wending die ik in ieder geval niet aan zag komen. Dit maakt het boek uiteindelijk toch zeer de moeite waard. Als je het hele verhaal kent is de cover zeer goed gekozen!

Het is een verhaal met complexe personen die je steeds op het verkeerde been zetten. Op een gegeven moment weet je gewoon niet meer van je wie nu op aan kunt: wie liegt er nu en wie niet en waarom?
Ik twijfelde tussen 3 en 4 sterren, maar uiteindelijk toch 3 sterren omdat je na het lezen van de laatste pagina toch nog met een paar vragen achterblijft en dat vind ik jammer.