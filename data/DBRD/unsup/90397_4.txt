Nikkie is een buitenbeentje die maar één echte vriendin heeft. In de zomervakantie verveelt ze zich, en daarom neemt haar vader haar mee naar zijn werk in Oudewater. Daar ziet ze Hugo, een collega van haar vader, een gedaanteverwisseling ondergaan. Hugo merkt dat Nikkie hem in een andere gedaante heeft gezien, en ontvoerd haar om haar het zwijgen op te leggen. Dit is het begin van een rollercoaster aan avonturen, waarbij Nikkie ontdekt dat ze eigenlijk een norn (voor mensen: een heks) is.
Heksenwaan is duidelijk een YA-boek, maar dan één die qua schrijfstijl beter is dan de meeste buitenlandse YA-literatuur. Martijn Adelmund heeft een prettige vertelstijl, die je (zelfs als volwassene) meesleept in het boek. Even dacht ik dat hij de Hongerspelen ging kopiëren, en Nikkie in een 'spel' ging brengen (de Wilde Jacht) waarin ze op leven en dood moest strijden en waarbij ze als overwinnaar uit de strijd zou komen. Maar Martijn trapt niet in deze valkuil en geeft het verhaal tot mijn opluchting een onverwachte wending.
Voor Nikkie is haar schetsboek haar steun en toeverlaat. Het optekenen van haar bizarre belevenissen helpt haar de greep op de realiteit te houden. Dit schetsboek wordt niet alleen beschreven, maar is ook daadwerkelijk aanwezig als illustraties voor en achter in het boek. Dit is echt een sterk punt van dit boek. Ik betrapte er mijzelf op dat ik tijdens het lezen regelmatig naar deze illustraties toe bladerde, omdat de beschreven wereld, voorwerpen en personen 'echt' te kunnen zien. De illustraties zijn van de hand van Iris Compiet. Ik had haar werk al eens op Imagicon mogen bewonderen, en ook de illustraties in dit boek zijn van uitstekende kwaliteit.
Dit is een uitstekend boek van 'The Grim Collective', met een leuke mix van geschiedenis (de Heksenwaag van Oudewater) en originele ideeën. Ga het lezen! Ik kijk al uit naar de volgende delen.