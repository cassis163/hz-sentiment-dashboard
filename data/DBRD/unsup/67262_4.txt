Tate is leerling- verpleegkundige, uit praktisch oogpunt kiest ze er voor om voorlopig bij haar over beschermende broer in te trekken. Hij heeft namelijk een luxe appartement in de buurt van haar school. Wanneer ze bij zijn woning aan komt kan ze niet naar binnen, er ligt een dronkenman voor zijn deur. Het blijkt Miles te zijn, een goede vriend van haar broer en Tate voelt zich ondanks zijn dronkenschap al meteen tot hem aangetrokken. Miles laat tijdens een latere ontmoeting – waarbij hij nuchter is – merken dat de aantrekking wederzijds is, maar maakt direct duidelijk dat hij haar niet meer kan en wil bieden dan seks. Tate gaat akkoord, maar hoopt stiekem op meer.

Wat begint als een cliché: woest aantrekkelijke piloot ontmoet sexy verpleegster, loopt al snel uit tot een passievolle roman vol erotiek, met gelukkig meer diepgang dan de doorsnee pocketroman.

Hoofdpersonage Miles kan en wil niemand toelaten in zijn leven en al lezende wordt het duidelijk waarom. Beetje bij beetje raakt de lezer betrokken bij zijn treurige verleden.

De auteur gebruikt in het boek diverse schrijfstijlen, daar moet je van houden. Sommige hoofdstukken lees je mee met Tate en speelt het verhaal zich af in het heden. Bij andere hoofstukken duik je samen met Miles in zijn verleden. Deze hoofdstukken zijn opvallend kinderlijk geschreven, waarschijnlijk om duidelijk te maken dat het hier om zes jaar eerder gaat, maar toen was hij geen drie. Ondanks dit gegeven is zijn verhaal toch ontroerend en overtuigend genoeg neergezet. Het boek laat zich gemakkelijk lezen. Onvoorwaardelijk is dan ook een heerlijke roman voor tussendoor met een verhaal wat dankzij het drama toch wat langer bij je blijft hangen dan je in eerste instantie misschien zou verwachten. Een erotische New Adult roman die vermoedelijk veel – vooral jonge – vrouwen aan zal spreken.