Een debuut geschreven vanuit ervaringen uit het werkveld. Dat is Ontferm u over ons van de Rotterdamse Aad Goedhart geworden. Ruim 30 jaar heeft hij gewerkt in de jeugdhulpverlening, waarvan dit spannende boek het resultaat is geworden. Het is gebaseerd op waargebeurde feiten, gegoten in een thriller om het tot verhaalvorm te creëren.

Het verhaal wordt vanuit meerdere personages verteld, waardoor het steeds in beweging blijft. Als lezer wil je weten wat de relaties onderling zijn en waarom de gebeurtenissen allemaal gebeuren.

In een kort hoofdstuk lezen we over een kindertehuis, waarbij de leiding misbruikt maakt van een meisje. Haar broertje is erbij, als de leiding over de schreef gaat.

Dan maken we een stap in de tijd. Frank Maes is jeugdhulpverlener, gescheiden en samen hebben ze twee dochters. In de liefde heeft hij zijn collega Sophie gevonden. Dan krijgt hij te maken met een ex-cliënt die inzage wil in dossiers. In eerste instantie neemt hij deze vraag niet serieus, totdat er gedreigd wordt met afpersing met weinig onthullende foto`s van hem en Sophie. Helaas blijft het hier niet bij en wordt zijn dochter Charlotte deel van de afpersing. Hoe zal Frank omgaan met deze gebeurtenissen?

Simoskie is een gefrustreerde agent die het allemaal niet zo nauw neemt met zijn verslaving. Wanneer er een moord plaats vindt, en niet veel later nog een, wordt hij op de zaak gezet. Zijn privé problemen beheersen zijn leven dermate, dat zijn werk er onder te leiden heeft.

Ex-cliënt Saturdah heeft geen makkelijk leven gehad, waardoor ze (te) vaak met de jeugdhulpverlening te maken heeft gehad. Ze wil het een en ander opgehelderd hebben uit het verleden, waarvoor ze het dossier nodig heeft. Ze schroomt niet om hier alles voor over te hebben.

Naast deze hoofdpersonages, spelen er uiteraard meer personages een rol. Zo leren we onder ander nog de ouders van Frank kennen, collega`s van Simoskie en de gezinnen van beiden. De schrijfstijl voelt met momenten hard, rauw en direct aan. Dit past bij het verhaal en de gebeurtenissen. Het ligt je of niet. Ikzelf vond het niet storend, gezien de inhoud van het verhaal.

Het geheel kwam wat traag op gang, maar zodra de stoomtrein op gang was, las het verhaal vlot. Voor een Nederlands debuut heeft Aad Goedhart een sterk verhaal geschreven, waarbij de lijnen goed samenkomen op het eind. Het open eind kan nog alle kanten op.

Aad Goedhart heeft waarheid en leugen, de harde schrijnende
wereld van de jeugdhulpverlening, maar ook persoonlijke problematiek in een spannend verhaal gegoten. Het is aan de lezer te beoordelen in welke mate het op fictie of non-fictie berust. Na het lezen is het, ondanks het spannende toegevoegde element, een boek om over na te denken. Ik heb vaak gedacht, wat kan de jeugdhulpverlening een moeilijke maar dankbaar beroep zijn.

Ik geef het boek 4 sterren.