Ik ben absoluut geen liefhebber van boeken of films over zombies. Uiteraard heb ik in de loop der jaren een paar pogingen gedaan, maar het resultaat was iedere keer weer hetzelfde. Afhaken en mijzelf plechtig beloven het genre nooit meer een kans te geven.
“Het meisje met alle gaven” is een fenomenaal boek. Geweldig geschreven, onvergetelijke personages en een mooi, spannend en bij tijden zeer ontroerend verhaal. Het gaat over zombies. Hoe is het mogelijk dat ik er aan begonnen ben, maar wat kan je een gelukkig mens worden als je al je vooroordelen soms toch even aan de kant durft te schuiven. Het moet wel heel raar lopen als dit boek niet hét beste boek zal blijken te zijn dat ik dit jaar heb gelezen. Ondanks dat het een boek is over zombies, is het eigenlijk helemaal geen verhaal over zombies. “Het meisje met alle gaven” is een boek over overleven, over mededogen, liefde, angst voor het onbekende en het vechten voor je toekomst. In welke vorm dan ook. Hoofdpersoon Melanie is een iconisch meisje, werkelijk beeldschoon beschreven en tevens de kapstok waar het hele boek aan is opgehangen. Samen met het jonge meisje ontdek je de wereld zoals die is na een catastrofale gebeurtenis waarbij de wereld zoals wie die kennen volledig onderuit is gegaan.
Het verhaal dat je in dit boek krijgt voorgeschoteld is niet even in een paar zinnen samen te vatten. Ik kan iedereen die deze recensie leest maar één tip geven: ga het lezen! Geef je helemaal over aan dit geweldige verhaal en ontdek de ongekende schoonheid van “Het meisje met alle gaven”.
Ik heb er bijna geen woorden voor…..