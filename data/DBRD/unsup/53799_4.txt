Nelson Mandela, de presidentiële jaren, is een vervolg op een eerdere biografie over Mandela, namelijk: De lange weg naar de vrijheid.
Het boek is geschreven met een voorwoord van de derde echtgenote van Mandela, Graca Machel.
In het voorwoord beschrijft Graca Machel dat Nelson Mandela begon met het schrijven van dit boek drie maanden na zijn huwelijk met haar, op 18 juli 1998. Hij was toen 80 jaar.
Hij wilde schrijven over zijn jaren als president, maar vooral ook over het leggen van een fundament voor een democratisch stelsel in Zuid Afrika.
Een democratisch stelsel, waarbij er geen onderscheid gemaakt zou worden tussen de rassen en waarin iedereen gelijk zou zijn.
Het boek beschrijft de aanloop naar zijn jaren als president, naar de democratie en naar de overwinning van het ANC.
Mandela werkte hieraan samen met toenmalig president de Klerk.
Mandela is zelf aan “De presidentiële jaren” begonnen, maar heeft het helaas niet kunnen voltooien, mede omdat er in die periode teveel speelde in zijn leven en in zijn omgeving.
Het boek is om die reden afgemaakt door zijn vriend Mandla Langa.

“De presidentiële jaren” is opgedeeld in dertien hoofdstukken, die gebaseerd zijn op de tien hoofdstukken die Mandela zelf geschreven heeft.
Het boek is geschreven in de derde persoon en beschrijft de jaren van Mandela als president zeer uitgebreid, waardoor het niet aldoor even gemakkelijk leest.
Het beschrijft echter een hele interessante periode van de geschiedenis van Zuid Afrika.
De invloed van politicus Mandela op het land is groot geweest, al heeft hij niet alles kunnen bereiken wat hij wilde.
Zijn visie is zeer interessant, net zoals de manier waarop hij het land wilde hervormen tot zijn idee van een democratie.
Het is een dik boek, gedrukt in een tamelijk klein lettertype, mede waardoor je er als lezer niet direct doorheen vliegt.
Doorzetten is de boodschap, maar dat loont!
Achterin het boek staan 85 pagina,s bijlagen en voetnoten, erg handig voor diegene die meer wil lezen over de bronnen .
Er staat ook een uitgebreide uitleg over de mensen die in het boek een rol spelen en de diverse afkortingen worden duidelijk uitgelegd.
Ook is er een gedetailleerde tijdlijn van gebeurtenissen die in de diverse jaren hebben plaatsgevonden.
Dat is erg prettig voor wanneer je als lezer de verschillende gebeurtenissen nog eens na wilt slaan.
Wat ook leuk is, zijn de afdrukken van handgeschreven brieven van Nelson Mandela, ze geven het boek nog iets meer persoonlijks.
En er staan op verschillende plaatsen foto’s van Mandela bij belangrijke gebeurtenissen in zijn leven.
Wat opvalt is het gegeven, dat Mandela het vertrouwen in de mensen nooit verloren heeft.

De Presidentiële Jaren is een interessant vervolg op het voorgaande boek en een boeiende beschrijving van de weg naar de democratie in Zuid Afrika en de presidentiële jaren van deze boeiende man met in Zuid Afrika de bijnaam “vader des vaderlands “ , die veel voor het land, maar ook voor de wereld betekend heeft.