Dutch Venture Publishers heeft deze van oorsprong Duitstalige Young Adult onder haar vleugels genomen en in het Nederlands uitgegeven. Helaas is de schrijfster, Petra Nouns, in 2015 overleden en zal er geen vervolgdeel verschijnen op ‘Takla Makan, Het blauwe licht’. Toch wilde ik graag dit boek voor DVP lezen en recenseren ongeacht of ik achter zou blijven met het gevoel een vervolg te willen lezen.

Het boek gaat over de 15-jarige Ella die in Berlijn woont, in een bizar appartementencomplex. Haar thuissituatie is enigszins apart te noemen om meerdere factoren. Haar moeder is voor werk praktisch altijd op reis en onderhoudt het contact met haar dochter via e-mail. Haar vader is schooldirecteur, weliswaar niet op haar eigen school waar ze het helaas flink te stellen heeft met haar klasgenoten. Pesten, racisme niks lijkt te gek. Dan is er ook nog haar vage klasgenoot Orkan, aan wie ze een bloedhekel heeft, die beweert dat zijn tante kan toveren. Gelukkig heeft ze wel een beste vriendin, Sofia, met wie Ella praktisch alles deelt. Maar of dit zo blijft als ze dankzij een vreemd blauw licht toekomstvisioenen lijkt te ontvangen?

Ik vond het een leuk boek om te lezen. Wel echt zo’n even tussendoor verhaal wat mij zeker niet lang bij zal blijven, maar toch erg vermakelijk omdat het boek diverse aspecten bevat. Zoals veel humor, magie, serieuze puber problematiek, racisme, de ouder-kind relatie en liefde. Oftewel een flinke dosis aan laagjes in het verhaal, waardoor het voor mij boeiend genoeg bleef om tot het eind te lezen. De karakters in het boek blijven vooral aan de oppervlakte, pubers die nog redelijk aan het begin staan van hun leven richting volwassenheid. Het zou niet passen als er een hele diepgaande psychologie aan te pas kwam. Toch maken zij wel een zekere ontwikkeling door in het verhaal die past bij hun leeftijd. De schrijfstijl vind ik vooral geschikt voor de jeugdige doelgroep, misschien zelfs wel voor iets jonger dan de YA doelgroep zelf. Maar dit maakt niet uit en de boodschap die de schrijfster mee wilde geven met dit verhaal komt alsnog binnen bij elke lezer. Alles bij elkaar gezien is het ook wel een origineel verhaal wat mij betreft. Vooral door de betrokkenheid van zowel de Duitse als de Turkse cultuur. Het einde laat ruimte over voor een vervolg maar zoals ik eerder al benoemde is de schrijfster helaas overleden voordat ze dit kon verwezenlijken.

Ik geef dit boek 3 sterren.

Spanning: 5
Plot: 6
Leesplezier: 6
Schrijfstijl: 7
Originaliteit: 7
Psychologie: 6