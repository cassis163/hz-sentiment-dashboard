Op de vrolijke kleurrijke cover, die van voor naar achter doorloopt, zien we opa Geit. Op zijn rug zitten Max & Lily. Even verderop staan Mama, Billy het konijn, Kiki de muis en vijf kuikentjes. De rode tractor, het weiland met bloemetjes en bomen, en op de achtergrond de windmolen en de woonboerderij geven duidelijk weer dat ze op de boerderij zijn.

Zowel op de eerste als laatste schutbladen worden alle dieren voorgesteld. Op de laatste schutbladen gebeurt dit in omgekeerde volgorde.

Voorin het boek, op een gele pagina, is een etiket afgebeeld met de tekst: Dit boek is van … hierdoor wordt het een persoonlijk cadeau voor kinderen. Achterin het boek, op een gele bladzijde, staat uitnodigend: ‘Teken jij hier jouw Max & Lily?’. De kinderen worden hiermee gestimuleerd hun creativiteit te gebruiken.

Wat beleven Max & Lily op de boerderij als ze op bezoek gaan bij opa Geit? En wie komen ze daar allemaal tegen?

Mevrouw Kip had ’s morgens nog vijf eieren en nu nog maar vier. Hoe kan dit? En waar is dat vijfde ei gebleven? Mevrouw Kip is erg verdrietig.

Lily, het poesje, zegt tegen mevrouw Kip: ‘Maakt u zich maar geen zorgen. Max is de beste detective van Regenboogland! Hij wil u vast wel helpen.’
Max het hondje knikt en zegt: ‘Lily heeft gelijk’. Kom’, Lily, help je mee zoeken?’

Gaat het de twee vriendjes lukken om het vijfde ei van mevrouw Kip terug te vinden?

Sabina laat kinderen op een leuke en spannende wijze kennis maken met de dieren op de boerderij. Ze verwoordt het verhaal levendig; je kunt de dieren allemaal op hun eigen manier horen praten.

Elke bladzijde heeft een kleur van de regenboog en de toepasselijke illustratie bij de tekst maakt het beeldend.

Sabina is erin geslaagd een boek te schrijven waar kinderen spelenderwijs een hoop van kunnen opsteken.