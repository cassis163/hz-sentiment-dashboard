Hoe vet is het om zulke grote bellen te blazen dat je zelf in een hele grote bel boven de wereld kunt zweven? In de serie ‘verhalen uit de Heksenkeet’ kan alles. Keet met bubbels is het tweede deel van de serie, na Een pittig soepje. Het verhaal doet denken aan de boeken van Paul van Loon, Roald Dahl en Astrid Lindgren. Een heerlijke fantasiewereld, waarin niets te absurd of raar is.  

De serie speelt zich af in de Heksenkeet, een grote, oude villa waarin vier heksen wonen. Het zijn de vier vriendinnen Luna, Stella, Sybil en Lidwien. Keet met Bubbels is het avontuur van Luna. Ze wil bubbels en maakt daarom sop in een hele grote tobbe. Het sop vult ze met alles dat ze in haar keukenkastjes vindt, bijvoorbeeld de toverthee. Stella komt kijken en denkt dat Luna wil wassen. In Luna’s kamer zijn veel spullen die wel een schoonmaakbeurt kunnen gebruiken. Ze gooit de muziekinstrumenten in het sop, het servies, wat huisraad. Met veel moeite weet Luna Stella te stoppen en ze fluistert er snel een toverspreuk bij. Gelukkig, het sop werkt nog en even later vliegen vrolijk gekleurde bubbels, die ook nog muziek maken door de lucht. In een zit zelfs Fladder, de vleermuis van Luna. Het loopt helemaal uit de hand als Stella de tuba van Luna erbij pakt en daarmee bellen gaat blazen.  Stella blaast zo’n grote bel dat ze flauwvalt. Pas als ze is bijgekomen merken de vriendinnen dat Luna is verdwenen. Die zweeft prinsheerlijk in een bel helemaal hoog de lucht in. Als dat maar goed komt…  

Keet met Bubbels is een superspannend, vrolijk en absurd boek voor beginnende lezers. De heksen zijn vriendinnen, met ieder hun eigenaardigheden, hobby’s en huisdieren en ze toveren natuurlijk. Ze maken duistere brouwseltjes, spreken toverspreuken uit, maar verder zijn het net gewone mensen.  

De zinnen in het verhaal zijn kort, dat maakt het verhaal makkelijk om te lezen. Maar Femke Dekker gebruikt veel zelfbedachte woorden: slakkenslijm, toverthee, muziekbellen. Ze kleuren het verhaal, maar dat maakt het voor de kinderen moeilijker om het verhaal te lezen. Daarbij helpt het wel dat het boek heel rijk geïllustreerd is, de tekeningen van Marieke Nelissen laten bijvoorbeeld de muziekbellen zien en wat een kralengordijn is. Daarbij vullen de illustraties het verhaal heerlijk aan, je ziet de emoties, hoe de Heksenkeet er uitziet en ook de personages zijn heel treffend. Het maakt lezen ook echt leuk voor kinderen die nog maar net beginnen. Emoties zijn echt, de spanning is voelbaar, het is fantasierijk, maar niet kinderachtig. Femke en Marieke nemen jonge kinderen serieus en maken een verhaal dat uitnodigt tot het lezen van het volgende boek.  

Femke Dekker (1973) is fantasyschrijfster. In 1993 verscheen haar eerste boek Joris en de Zonneprinses. Behalve ‘Verhalen uit de Heksenkeet’ schrijft ze ook fantasy voor jongeren van vijftien jaar en ouder.  

 Illustrator Marieke Nelissen schrijft op haar website: ‘I love a little bit of craziness and darkness’. Die combinatie komt helemaal terug in dit vrolijke, fantasievolle en spannende boek.