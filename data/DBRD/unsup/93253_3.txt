Hoofdpersoon Noor, 30+, werkzaam in het Bonnefantenmuseum in Maastricht en kenner én groot liefhebber van het werk van Vincent van Gogh, krijgt de kans van haar leven. Een, tijdelijke, prachtbaan in het Van Gogh Museum in Amsterdam. Een kans die ze met beide handen aanpakt.

Noor vertrekt doordeweeks naar Amsterdam en woont in het weekend samen met haar (saaie) verloofde Ewald in Itteren, om de hoek bij haar ouders. Een veilig en burgerlijk bestaan.

In Amsterdam gaat Noor na enige tijd samenwonen met haar oude studiemaatje Joost en haar, ietwat excentrieke, zusje Kiki. Met z’n drieën huren ze een prachtig, te renoveren, grachtenpand. Het pand wordt gerenoveerd door Gijs, de klusjesman, die al snel niet meer is weg te denken uit het huis; net als zijn hond Meneer Janssen. Noor geniet steeds meer van haar baan en haar leven in Amsterdam en de relatie met Ewald houdt geen stand. Lang om de breuk treuren doet ze echter niet.

Noor is lekker op haar plaats in het museum en lanceert een geweldig idee voor een grote tentoonstelling en krijgt van het Van Gogh museum alle ruimte om de expositie te organiseren. Hiervoor reist ze veel en ontmoet ze tal van interessante mensen en doet, en passant, ook nog een bijzonder belangrijke ontdekking...

Na de dood van een geliefde collega stuit Noor op een immens schandaal in de kunstwereld. De interim directeur van het Van Gogh speelt hier wellicht een grote rol in. Noor zet alles op alles om achter de waarheid te komen.

Ik vond het een leuk boek; luchtig geschreven, met een lach én een traan. Het boek speelt zich deels in de internationale kunstwereld af; dat geeft het boek net wat extra’s. Erg leuk!