Ik was voor de boekenweek weer een weekje in Nederland en ben tijdens mijn bezoek met mijn nicht naar de Harry Potter tentoonstelling in Utrecht gegaan wat heel erg de moeite waard was. Terug in Ierland heb de eerste film weer gekeken en had toen ineens zin om het tweede boek weer te gaan lezen (voor de derde keer). De rest van de reeks zal dit jaar ook wel weer volgen. Deze boeken blijven leuk. De eerste twee zijn wat minder en eenvoudiger wat betreft verhaaluitwerking maar dat is muggenziften want de verhalen zijn origineel en de serie in z'n geheel is geweldig. Alhoewel ik ze sowieso in het Engels lees, heb ik ooit een Nederlands exemplaar ingekeken maar ik vind het zo jammer dat ze alle namen hebben vertaald. Daar hadden ze niet aan moeten komen. Maar goed deze recensie staat dus niet voor niets bij de Engelstalige versie.

Alhoewel het tweede deel niet het beste is, geeft het wat meer informatie over Hagrid en een paar andere karakters in de serie. Dit tweede deel, samen met het eerste, kun je als de inleiding en introductie tot de wereld van Harry Potter zien. Harry en zijn medeklasgenoten zijn nog erg jong en onervaren. Daardoor is het verhaal ook wat simpeler. Vanaf het derde boek wordt het naar mijn mening nog interessanter en ook langzamerhand duisterder.