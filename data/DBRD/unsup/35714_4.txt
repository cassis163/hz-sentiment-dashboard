Saskia Harkema heeft met Blijven of gaan? een persoonlijk verhaal op papier gezet dat de lezer tot nadenken zal zetten. Vanuit haar visie en belevingswereld vertelt zij hoe verschrikkelijk de oorlog in Syrië is voor diegenen die daarmee van zeer dichtbij te maken hebben gehad en nog hebben.

Het verhaal kwam in mijn beleving traag op gang en de eerste 40 bladzijden waren even doorzetten. Saskia vertelt in dit eerste deel hoe zij in contact kwam met Syriërs nadat zij werd gevraagd om onderwijs te geven aan een groep in Turkije voor 2,5 weken. Nadat ze de mail ontvangen heeft met deze vraag twijfelt ze in eerste instantie. Het is dicht bij het oorlogsgebied en wat als haar wat overkomt?

Eenmaal besloten om te gaan, kan ze niet weten hoe het haar leven zal gaan veranderen. Saskia neemt de lezer mee met een aantal verhalen van mensen die ze heeft persoonlijk heeft leren kennen tijdens haar periode in Turkije maar ook vrienden van deze mensen.

De verschrikkelijke verhalen over de bombardementen, de mens onterende vluchten over land en zee, maar ook hoe de vluchtelingen behandeld worden als ze eenmaal in Europa zijn. Door het verhaal te vertellen vanuit ‘ervaringsdeskundigen’ komt deze oorlog in een ander perspectief te staan. Voor veel mensen is de oorlog in Syrië een ‘ver van mijn bed verhaal’ maar na het lezen van de twijfels van de mensen in Syrië om te blijven of te gaan wordt de lezer gedwongen hier anders naar te kijken.

De vluchtelingen, waar we vaak een mening over denken te hebben, zijn mensen net zoals jij en ik met een gewoon dagelijks leven, in het bezit van een baan, studie en gezin. Zij hebben niet gevraagd om deze oorlog, maar ze staan wel voor de vraag: blijf ik voor mijn land en familie of ga ik een kies ik voor mijzelf en veiligheid?

Saskia Harkema heeft met Blijven of gaan? een actueel boek geschreven dat de oorlog in Syrië en de vluchtelingen die naar Europa trekken voor een nieuw veilig leven in een ander daglicht zet. Haar tomeloze inzet voor deze mensen kenmerkt het boek Blijven of gaan?

Ze schroomt niet om haar emoties te tonen en aan te geven waar hulpinstanties tegen aanlopen om deze groep mensen te helpen.

Ik geef het boek 3,5 sterren. Heb getwijfeld of ik het boek 4 sterren zou geven gezien het onderwerp, maar het boek begon twijfelachtig en vraagt om doorzetten.

Gelezen voor het blog In de boekenkast.