Fatale Oversteek, de eersteling van Lone Theils, is een vlotte boeiende thriller die elementen van de Scandinavische Ã©n de Britse thrillertraditie combineert. En niet alleen omdat het boek zich daar ook afspeelt, en het hoofdpersonage, de Deense journaliste Nora Sand, in Londen woont. De trage start en de manier waarop ze aan het werk gaat met een aantal foto's die uit een oude koffer vallen, die ze in een klein Engels kustplaatsje heeft gekocht, doet toch wel wat Brits aan eerlijk gezegd. Het komt allemaal heel rustig op gang en de gebeurtenissen rollen zich vrij traag voor je ogen uit. En Scotland Yard komt er later eveneens bij kijken, dat helpt natuurlijk ook!

Waar het om draait, is dat ze tussen deze foto's een foto vindt van twee Deense meisjes die jaren terug waren verdwenen op een ferry tussen Denemarken en Engeland. De koffer waarin de foto's zaten, leidt haar naar een beruchte seriemoordenaar die echter ondertussen al een tijdje in de beruchte Wolf Hall gevangenis zit. Tijdens de zoektocht van Nora komt ze echter ook zelf het gevaar tegen en zo mondt het verhaal uiteraard uit in een spannend einde dat goed is opgebouwd.

Het verhaal is best intelligent en boeiend, maar blijft misschien nog wat op de oppervlakte. Er is zeker nog ruimte om het personage van Nora nog wat meer 'body' te geven. Ze beleeft een romantische escapade die wel wat evolutie belooft in een vervolg. Theils beheerst ook de 'thriller'stijl met een vlot taalgebruik dat nergens stokt en ook de dialogen zijn goed uitgeschreven. Psychologisch gezien zou er ook nog wat meer focus gelegd kunnen worden op de nabestaanden en eventuele getuigen. Dit kan er ook wel aan liggen dat het hier om een vrij (k)oude zaak gaat. Een fijne Deense ontdekking om verder op te volgen dus!