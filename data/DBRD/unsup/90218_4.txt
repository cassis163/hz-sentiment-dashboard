Dit tweede boek in de Gretchen Lowell & Archie Sheridan-serie bouwt verder op “Hartzeer” en geeft ook wat meer informatie over wat zich afspeelde tussen Gretchen en Archie voor de Beauty Killer in de cel belandde.

Het verhaal begint met een lijk dat gevonden wordt in het park waar Archie ooit zijn eerste lijk, vermoord door Gretchen, vond. Kan dit iets met haar te maken hebben? Gretchen weet te ontsnappen uit de gevangenis en daardoor is niet enkel Archie in gevaar, maar ook zijn gezin en Susan, de journaliste.

Susan Ward speelt ook in dit tweede boek opnieuw een rol naast Archie. Haar personage staat in contrast met de vele politiemensen en collega’s van Archie in het boek. Met haar onbezonnen en door emoties geleide gedrag biedt Susan dan ook een welkome afwisseling in dit verhaal.

“Hartendief” vertelt een verhaal met verschillende aparte verhaallijnen: het verleden tussen Archie en Gretchen, de moeilijke relatie tussen Archie en zijn (ex-)vrouw en kinderen, Susan de journaliste, enkele nieuwe moorden en de spannende ontsnapping van Gretchen uit de gevangenis.

Beslist een spannend en origineel verhaal met een einde dat je doet uitkijken naar het volgende boek in de serie.