In ‘ Thuis in Virgin River’ van Robyn Carr volgen we Melinda Monroe. Melinda is na de moord op haar man Mark toe aan een ander leven, waarin niet alles haar herinnert aan deze verschrikkelijke gebeurtenis. Daarom neemt ze een baan aan als verpleeg- en verloskundige in Virgin River. Maar zo mooi en pittoresk als het er op de foto’s uitziet, is het jammer genoeg niet. Haar onderkomen blijkt een bouwval en de arts blijkt een knorrige oude heer die helemaal niet op haar hulp zit te wachten. Ondanks dat Melinda van plan is direct weer rechtsomkeert te maken, is er telkens iets wat haar tegenhoudt. Het begint met de te vondeling gelegde baby, en dan is er weer iets anders wat haar besluit om toch te blijven. Zou Jack, de eigenaar van de plaatselijke bar/restaurant daar misschien toch ook iets mee te maken hebben? En zo gaat ze, tegen wil en dank, steeds meer deel uit maken van de samenleving en lijkt ze haar plekje gevonden te hebben, ondanks dat Virgin River ook donkere kanten heeft. Ook hier wordt ze geconfronteerd met drugsmisdaad en huiselijk geweld. Dingen waarvoor ze, naast het verdriet om haar man, juist uit Los Angeles is vertrokken. Zal Melinda blijven en Virgin River haar thuis maken of kiest ze er toch voor haar leven elders verder op te bouwen? Voor wie antwoord op deze vraag wil, zal deze heerlijke roman toch echt zelf moeten lezen. Een roman die leest als een trein. Je leeft mee met Melinda en de andere bewoners van Virgin River, bijna alsof je er zelf deel van uit maakt. Dit is het eerste deel uit de 20-delige Virgin River serie en ik ben zeer benieuwd hoe het de bewoners in de volgende delen vergaat. Voor wie houdt van een romantisch verhaal waarin de harde werkelijkheid soms niet wordt geschuwd een aanrader.