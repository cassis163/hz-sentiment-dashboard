Siska Mulder / Met zachte hand

Over: Met zachte hand (2013)
Mijntje van der Lelie voldoet al haar hele leven aan alle verwachtingen. Carrière­vrouw, echtgenote, moeder: voor de buitenwereld is ze geslaagd, maar zelf vindt ze haar bestaan in toenemende mate braaf en benauwend. Ze besluit het roer radicaal om te gooien. In Frederique, Berdine en Claire vindt ze bondgenoten. De vier brengen een ongekende woede in elkaar naar boven. Woede op mannen die vrouwen haten en wegkomen met hun misdaden. De vriendinnen besluiten de rollen om te draaien en het recht in eigen hand te nemen. Ze binden de strijd aan met een pedofiel, een eerwraak­pleger, een BNer die zijn vrouw mishandelt en een serieverkrachter. Pas als een van hen haar eigen man als doelwit kiest, beseft Mijntje dat ze te ver zijn gegaan.

Het verhaal wordt verteld door Mijntje van der Lelie. Na een ingrijpende hartoperatie, besluit Mijntje dat ze genoeg heeft van haar brave leventje. Ze neemt zich voor om een slechter mens te worden. Via internet komt ze in contact met Frederique, Berdine en Claire. Ze klagen steen en been over het leven dat ze leiden. Ze besluiten om elkaar te ontmoeten. Na een wat onwennige start, klikt het prima tussen de vrouwen. Elke dinsdagavond komen ze bij elkaar om te klagen over misdadigers, die in hun ogen bijna altijd mannen zijn. Het besluit om wraak te gaan nemen komt hieruit voort. Ze nemen wraak op deze foute mannen.

Op de cover staat een half vrouwelijk gezicht met intrigerende blauwe ogen. Origineel detail: Achter de voor- en achterflap staan in totaal vier fotos die meteen de vraag opwerpen: waarom staan deze fotos hier?

Siska Mulder heeft een fijne schrijfstijl waardoor je moet blijven lezen. De karakters van de vier vrouwen is goed uitgewerkt; je ziet ze, bij wijze van spreken, zo aan je tafel zitten. De onderhuidse spanning kriebelt onder je huid terwijl het verhaal zich ontvouwt.
De verhaallijnen kloppen en de ontknoping is erg verrassend.
Het doet me enigszins denken aan De eetclub van Saskia Noort, maar vind Met zachte hand beter!

Dit was mijn eerste kennismaking met Saskia Mulder. Ik ga zeer beslist haar andere boeken ook lezen. Aanrader dus!

Het boek verdient een dikke 4 ****.