Ieder familie heeft een geschiedenis, heeft ongeschreven wetten, kent oorzaken en gevolgen, heeft met geluk en tegenslag te maken. Jaap Scholten schetst een boeiende familiegeschiedenis. Hij begint bij het begin, toen het gezin arm was, maar de opa’s van beide kanten toch over ruim voldoende middelen beschikten. Landhuizen, jachtpartijen, buitenhuizen tot in Schotland aan toe. Vanuit de armoede leert de hoofdpersoon vooral via zijn grootouders de aristocratische geneugten van het leven kennen. Strijden met zijn broers, samen op pad, het onbekende verkennen. Zelf emigreert hij uiteindelijk naar Roemenië. Maar ook in rijke families komt het noodlot langs en heeft het evenveel impact als in arme families.
De lezer volgt het verhaal van Frederik, hoe hij door zijn afkomst en zijn familie gevormd wordt, en zijn eigen weg kiest, net als zijn broers. Maar dan moeten zij, net als vroeger, weer gezamenlijk optrekken. Om elkaar te steunen en vooral de oudste broer, die ernstig ziek blijkt te zijn.
'In moeilijke situaties was er ineens die verbondenheid en intensiteit met mama en mijn broers, waar we gewoonlijk als een stel autisten bij elkaar hadden gezeten en het ophalen van herinneringen aan vechtpartijen het intiemste was waartoe we in staat waren.'