Het vijfde evangelie vertelt over de twee broers Alex en Simon Andreou. Beiden zijn priester, echter is er binnen het katholieke geloof een tweedeling. De ene is een Rooms-katholieke priester, de ander een Oosters-katholiek. Het verhaal speelt zich af tijdens de nadagen van paus Johannes Paulus. Op een dag wordt er een belangrijke curator dood gevonden bij het Castel Gandolfo. Deze curator werkte aan een expositie over de Lijkwade van Turijn.

Tijdens het lezen volg je voornamelijk Alex Andreou, die een vijfjarig zoontje heeft en verlaten is door zijn vrouw. Na de ontdekking van de moord, blijkt dat zijn huis is doorzocht. Vervolgens wordt zijn broer beschuldigd van de moord. Zou er toevallig een verband zijn? Naarmate het verhaal vordert, blijkt dat de curator een geheim heeft gevonden om de Katholieken en de Orthodoxen weer te herenigen.

De auteur heeft tien jaar gewerkt aan Het vijfde evangelie. Desondanks kan je merken dat hij niet stil heeft gezeten. Hij heeft grondig onderzoek gedaan naar het geloof, de Vaticaan en alle andere relevante zaken. Deze informatie heeft hij kundig verweven in zijn verhaal, zoals een rechtszaak volgens het Kerkelijk recht. Je krijgt werkelijk een overvloed aan informatie. Dit zorgt ervoor dat je in het begin echt even moet doorbijten, maar uiteindelijk word je beloond met een schitterend verhaal met goed uitgediepte personages en verhaallijnen. Het geloof staat natuurlijk centraal, maar wel in de breedste zin van het woord. Geloof in vertrouwen, familie en in liefde.

Het vijfde evangelie wordt weggezet als thriller. Het is geen doorsnee thriller. Je zit niet continue op het puntje van je stoel, maar het weet je wel te boeien om door te lezen.