De verkeerde vriend is de debuutroman van Gert-Jan van den Bemd, wetenschapsjournalist, publicist en kunstenaar. Vooral zijn kunstenaarschap kom je in de hele roman tegen in de sterke observaties van het dagelijks leven op een camping.
In de roman volgen we het verhaal door de ogen van Werner Mans, een man van middelbare leeftijd met een burgerlijk bestaan. Hij heeft een vrouw en een tiener-dochter, een baan die wat voortkabbelt, en een stacaravan op de plaatselijke camping. Zijn leven speelt zich af op een paar vierkante kilometer. Langzaamaan komt er reuring in zijn dagelijks leven wanneer zijn dochter Roos met twee vriendinnen uit wil naar de disco, die naast de camping ligt. Hier komt zij in aanraking met een nieuwe groep vrienden die het kalme leven bij het camping-zwembad volledig ontregelt. Wat dat allemaal tot gevolg heeft, wordt door Van den Bemd in een heel eigen schrijfstijl verteld.
Het lijkt erop dat er hier sprake is van een thriller, maar de doorgewinterde thrillerlezer zal teleurgesteld achterblijven. Omdat we het verhaal volgen vanuit het perspectief van Werner krijgen we te maken met zijn werkelijkheid en worden de andere karakters ook alleen door hem vormgegeven, zodat zij passen in zijn verhaal. Hierdoor is er meer sprake van een psychologische roman en blijft de spanning en intrige van een thriller achterwege. Het geeft wel een duidelijk beeld van wat de consequenties kunnen zijn van een burgerlijk leven en dat maakt de roman weer bijzonder. Wanneer er iets meer vaart in het verhaal gebracht zou worden is het zeker vier sterren waard. Nu zijn sommige elementen nog wat te lang en te langzaam waardoor het gevoel ontstaat: wanneer gebeurt er nou eens wat? Maar deze debuutroman smaakt zeker naar meer. Aan de volgende roman schijnt al gewerkt te worden.