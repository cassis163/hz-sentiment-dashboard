Hij had letters en woorden uitgeknipt en geplakt voor zijn afpersingsbrief, zoals hij dat van de televisieserie Columbo kende. Dat klusje had veel tijd gekost, temeer omdat hij zorgvuldig om foto’s van prinses Diana heen had geknipt.
Joegoslavië,

Begin de jaren negentig. Postbode Andrej vult zijn armoedige wedde aan met het openen van brieven, liefst die waar er geld in steekt. Zo komt hij te weten dat stadsgenoot en verantwoordelijke voor de kabeltrein Josip er een affaire op na houdt. Hij slaagt erin enkele compromitterende foto’s te maken en besluit Josip af te persen om zo zijn loon nog meer aan te vullen. Voor Josip wordt het alsmaar moeilijker om aan zijn chanteur te voldoen, tot hij op een dag ontdekt dat Andrej brieven opent. Op zijn beurt besluit hij de postbode af te persen en kan hij zo zijn schulden aan de brievenlegger aflossen. Beiden weten echter niet wie hun afperser is, wat soms tot hilarische situaties leidt.

De eerste drie delen van het boek zijn best grappig, maar vanaf deel vier verschijnt het Joegoslavië conflict op het toneel en wordt het verhaal grimmiger. Er schuilt heel wat symboliek in het verhaal wat je dan weer tot nadenken stemt.

Dit boek gaat over relaties en vriendschap, goed en kwaad, blijft vlot leesbaar maar vol geheime deurtjes die je kunt openmaken. Idem voor de humor: Je moet lachen, maar eigenlijk is het niet 'echt' grappig. Na rivieren opnieuw een groots boek van Martin Michael Driessen.