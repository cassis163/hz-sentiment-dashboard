De literaire thriller ‘De Schoonheidssalon’ van Melba Escobar zet pijnlijk uiteen hoe de enorme klassen-, ras- en genderongelijkheid, waarbij vrouwen ongegeneerd uitgebuit worden als ze zich in de lagere klassen bevinden, nog steeds plaatsvindt in de Colombiaanse hoofdstad Bogotá. Het boek geeft de sfeer van deze stad goed weer; het gevoel van deze miljoenenstad is prachtig omschreven. Wat niet verrassend is als je weet dat de auteur Melba Escobar (1976) in deze stad woonachtig is en eerder een documentaire maakte over de angsten, verlangens, behoeften en herinneringen van kinderen die in Bogotá woonden. Melba slaagt er daardoor prima in om enerzijds de levensstijl vast te leggen van enkele personen die in Bogotá wonen en leven, maar anderzijds ook die van degenen die hun bikini-wax doen, hen koffie serveren en die de continue vernederingen van het kastesysteem te verduren krijgen. Melba heeft haar personages daarbij voldoende interessant en dynamisch gemaakt. Het boek werd niet voor niets gekozen als een van de beste boeken van 2016 door de Colombian National Novel Prize. Ondanks het feit dat het af en toe verwarrend is wie er aan het woord is (de hoofdpersoon, een cliënte van de schoonheidssalon en gerenommeerd psychoanalyticus, vertelt het verhaal van schoonheidsspecialiste Karen) is het boek zeer de moeite van het lezen waard omdat het tot nadenken stemt en laat zien hoe de samenleving in Colombia beweegt.