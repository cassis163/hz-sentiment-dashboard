"Ooit had ze haar hart en vertrouwen gegeven aan iemand. Om zes jaar later dan te ontdekken dat diezelfde persoon haar bedrogen had en financieel geruïneerd."

Om komaf te maken met de spoken uit haar verleden verhuist Jolien Daems naar Antwerpen. Jolien heeft een nare scheiding achter de rug. Ze probeert haar leven weer op orde te krijgen en haar zelfvertrouwen terug te winnen. Ze gaat wonen in een aantrekkelijke flat met prachtige muurschilderingen.

"Wanneer je straks in bed ligt en denkt aan die Italiaan van je en de mannen die misschien in de toekomst je levenspad zullen kruisen, denk dan ook eens aan Zoë, liefje."

Kort na de verhuizing blijkt dat Zoë Kok, de vroegere bewoonster van de nieuwe flat, dood is teruggevonden in het stadspark. De politie zoekt nog altijd naar de dader. Over het beloftevolle nieuwe begin valt plotseling de schaduw van mysterieuze gebeurtenissen.

"Terwijl de deur openzwaaide, wist Steve dat deze vrouw hem nog dik in de problemen zou brengen."

Tussen het opbouwen van een nieuw leven door probeert Jolien mee de waarheid boven tafel te krijgen. Gelukkig is er Steve Dex, die in de flat boven haar woont. Steve is hoofdinspecteur van de Antwerpse politie en belast met het onderzoek naar de moord op Zoë Kok. Ondanks Joliens terughoudendheid om zich opnieuw te binden, maakt Steve meteen iets los bij haar. Steve en Jolien worden verliefd op elkaar.

"Die wederzijdse fixatie op elkaars lippen en hoe ze elkaar zo voederden. Walgelijk gewoon. Dacht zij nu echt dat dit meer was dan een kortstondige bevlieging? Zij behoorde hém toe, verdomme!"

Wie heeft Zoë vermoord? En wie probeert Steve ervan te overtuigen dat Jolien blijft omgaan met haar Italiaanse ex-man, in de hoop zo een wig te drijven tussen hen?

"Het tussendoortje had nu lang genoeg geduurd. Wie niet horen wilde, moest maar voelen en wie niet weg was, was gezien."

Wanneer ook Jolien zelf wordt bedreigd, begint de ellende pas echt en wordt de zoektocht naar de moordenaar van Zoë een race tegen de tijd…

"No way dat haar hetzelfde zou overkomen als Zoë. No way!"

Zinsbedrog is het debuut van Lizi Mulder, een Vlaamse auteur, waar ik tot de Antwerpse boekenbeurs in november nooit eerder van hoorde. Dankzij de beurs en onze Thrillerlovers groep op Facebook mocht ik kennis maken met deze nieuwe schrijfster.

Op de cover van het boek siert een mooie roodharige dame, hoofdpersonage Jolien, niet een hele opmerkelijke cover, de titel daarentegen is een stuk bijzonderder. Het woord zinsbedrog, ik had er nog niet eerder van gehoord en heb de betekenis dan ook opgezocht en ik moet zeggen, het is een bijzondere titel, eentje die goed bij het verhaal past op meerdere manieren. Hoe niet alles is wat het lijkt in dit leven. De omschrijving op de achterkant van het boek is heel uitgebreid en beschrijft het verhaal uitstekend.

Zinsbedrog bestaat uit 24 hoofdstukken, die onderling onderbroken worden met een sjabloon. Het verhaal gaat van start met een spannende proloog, de vondst van het lichaam van een jonge vrouw in het Stadspark en eindigt met een afsluitende epiloog. De hoofdstukken zijn geschreven in wisselend perspectief, voornamelijk vanuit hoofdpersonages Jolien Daems, Steve Dex en Julia Bianchi.

Lizi Mulder heeft een fijne, vlotte, beeldende, plezierige schrijfstijl. Haar woordgebruik is typisch Vlaams, voor mij als Nederlandse soms hier en daar een beetje wennen. Lizi maakt gebruik van humor in haar verhaal, wat een aangename afwisseling en glimlach, oplevert. Vanaf het moment dat ik begon met lezen werkt ik meegezogen in het leven van Jolien.

Zinsbedrog bestaat uit meerdere verhaallijnen die al vrij snel in het begin samen komen. En kent een goed uitgewerkt plot. Mulder weet je gedurende het lezen op het verkeerde been te zetten en bijna tot het einde toe verborgen te houden wat er nu daadwerkelijk gebeurd is? Knap gedaan. De verregaande gevolgen van insinuaties.
Het mooie Antwerpen staat centraal in Zinsbedrog.

Lizi heeft veel karakters in het verhaal verwerkt, welke ze op een uitstekende heeft neergezet. Herkenbare, goed uitgewerkte personages, die je zo voor je ziet, je leert ze echt kennen, stuk voor stuk met hun eigen persoonlijkheid en eigenaardigheden.

De zeventwintigjarige roodharige keukenprinses Jolien Daems. Zeven jaar geleden trouwde zij met de vijftienjaar oudere Italiaanse Marco Cavelli. Dit huwelijk bracht niet wat zij ervan gehoopt had, Marco bleek er meerdere liefjes op na te houden en heeft haar leven compleet verruïneerd. Ander halfjaar geleden besloot zij voor zichzelf te kiezen. Jo is klaar met het hoofdstuk uit het verleden dat Marco heet, ze heeft zichzelf weten op te krabbelen en wil het leven weer van de zonnige kant gaan bekijken. Antwerpen moest haar nieuwe begin worden.

Jo betrekt het oude herenhuis en wordt daarmee automatisch de nieuwe onderbuurvrouw van hoofdinspecteur Steve Dex. Badboy Steve, een stoere flik en eeuwige vrijgezel met bindingsangst, het type man waar Jo ver vandaan zou moeten blijven. Jolien is nog helemaal niet toe aan een nieuwe relatie, zij wil niet weer haar persoonlijkheid verliezen. Toch is er vanaf het aller eerste moment een fysieke aantrekkingskracht tussen beide en liefde laat zich door niets of niemand tegen houden. Steve heeft last van wisselende stemmingen, Jo weet niet wat ze hiermee aan moet? Waar komen deze buien vandaan? En hoe zit het met zijn bezorgdheid en zijn grote verantwoordelijkheidsgevoel?

Steve lijdt het onderzoek naar het verdachte overlijden van Zoë Kok, enkele maanden eerder. Het Nederlandse meisje was voor Jo, de bewoonster van haar flat. Haar levenloze lichaam werd ontdekt in het Stadspark na een afstudeerfeest in de Antwerpse dierentuin. Steve kon het goed vinden met zijn onderbuurvrouw, de zaak beheerst zijn leven en hij is vastbesloten om alles tot op de bodem uit te zoeken. Wat deed Zoë in het park en wat is er met haar gebeurd?

Jo, kan nadat zij ten gehore kreeg wat er met de vorige bewoonster van haar flat is gebeurd, heel het gebeuren niet meer uit haar hoofd zetten. In haar slaap wordt zij overvallen door vage terugkerende dromen. Wat willen die haar vertellen?

Jolien is een luxueus leven gewend in de zeven jaar dat zij samen was met Marco, nu is de tijd aangebroken om op eigen benen te gaan staan. Het vinden van een baan is prioriteit nummer één. In haar zoektocht naar een baan ontmoet zij de middelbare Julia Bianchi, eigenaresse van restaurant Piazza Navona. Koken is Jo’s lust en haar leven, wat zou er nou mooier zijn dan van je hobby je baan te kunnen maken? Julia, biedt haar een nieuwe kans, een nieuwe uitdaging en Jo pakt hem met beide handen aan. Ze begint als kok in haar lievelingsrestaurant en heeft hiermee haar droombaan gevonden.

Huiseigenaresse Dora Sunder, een wijze oudere dame, weet de dingen tot de juiste proporties te herleiden en bewoont de begane grond van het herenhuis. Dora had een grootste carrière als showbizz-girl in het theater en is daarmee een sprankelende persoonlijkheid.

Control freak Anna, werkzaam als verpleegster in het ziekenhuis is al sinds hun twaalfde, Jolien’s boezemvriendin. Ze leerden elkaar kennen op de eerste dag van de middelbare school.

Stamkroeg Den Beaux-Arts speelt ook een rol in Zinsbedrog, eigenaar Eric nam zijn kroeg vier jaar geleden over en is de beste vriend van Steve.

Het genre dat het boek heeft toebedeeld gekregen is romantische thriller, in sommige gevallen vind ik het lastig om een genre op een boek te plakken, Zinsbedrog is nou typisch zo’n boek. Ik vind Zinsbedrog namelijk niet echt heel spannend, naar mijn mening is het meer een roman, chicklit dan thriller. Bij vlagen werd het verhaal spannend, zeker naar mate de eindstreep in zicht kwam en het verhaal rondom de mysterieuze dood van de jonge vrouw is spannend, verder staat voornamelijk het liefdesleven van Jolien en Steve centraal in dit verhaal, de romantiek, erotiek voert de boventoon. Laten we het erop houden dat dit boek niet geschikt is voor degene die van harde spannende thrillers houden want die komen bedrogen uit. Eindconclusie: Typische vrouwenthriller dan maar?

Op dit moment werkt Lizi Mulder hard aan haar tweede boek. Ik hoop dat dit deel spannender gaat worden dan Zinsbedrog, dan kan het niet anders dan dat het een heel goed verhaal gaat worden. Want Lizi heeft zeker talent en Zinsbedrog is dan ook een goed debuut.

Zinsbedrog, uitstekend debuut, romantisch verhaal met een vleugje spanning, insinuaties met fatale gevolgen.