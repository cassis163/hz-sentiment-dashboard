Barbara gaat met haar zoontje Rens en haar nieuwe vriend Robbert, een uitgever, op vakantie in de Ardennen. Het huis wordt gehuurd door bemiddeling van een bekende schrijver, die zijn boeken uitgeeft bij Robbert. Deze schrijver broedt al enige tijd op zijn tweede boek in dit dorp in de Ardennen. De schrijver treedt in het boek op als ik-figuur en door zijn ogen wordt er verslag gedaan van de gebeurtenissen. Het eerste deel van het boek kabbelt voort als de rivier uit de titel. Robbert leest manuscripten en Barbara probeert haar zoon Rens te vermaken met hulp van de schrijver en zijn hond Clint. Geïnspireerd door het verhaal van een verdwenen meisje in de buurt, start Barbara een spannende speurtocht. Dit lijkt allemaal onschuldig tot blijkt dat de werkelijkheid het spel wel heel dicht nadert. Vanaf dat moment verandert het verhaal van een roman in een thriller, hoewel op geen enkel moment de spanning erg hoog oploopt. Aan het einde is er een mooie plotwending.
Frederik Baas, pseudoniem van Jan van Mersbergen, debuteert met zijn thriller ‘Dagboek uit de rivier’. Baas speelt met de schrijver als ik-figuur. Hierbij houdt hij zich niet aan de regels van een ik-verteller, maar dat is ook niet nodig, aangezien de schrijver ook degene is die uiteindelijk dit boek schrijft.
Zelfs in het begin als het boek nog niet spannend is, wil je verder lezen. Hier zie je de ervaring van de auteur als romanschrijver terug. Het is vlot geschreven. De auteur heeft aandacht voor het beschrijven van de omgeving. De karakters echter blijven vlak. De plottwist is goed gevonden. Het einde zou iets verder uitgewerkt mogen worden. Nu blijft de lezer met enkele onbeantwoorde vragen achter. Misschien is dat wel de bedoeling van de schrijver.
Het is een prettig boek om te lezen, echter vind ik het eerder een roman met een tikje spanning dan een zinderende thriller. Toch zeker een aanrader om te lezen.