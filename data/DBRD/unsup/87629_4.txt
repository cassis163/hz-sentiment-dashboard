Het is vrijdagavond, de deurbel gaat en daar staat de uitgever van Uitgeverij BLOP. Hij komt persoonlijk het meesterlijke debuut van Peter Elshout brengen. Hij vertelt hoeveel aandacht er in het boek gestoken is en strijkt liefkozend met zijn hand over de kaft. Die titel spat er van af door het gebruik van een speciaal stofje. Ik bekijk het boek eens met andere ogen en zie dat het gebonden is met een geel karton, dezelfde kleur als het leeslintje. Peter Elshout is leraar in de bovenbouw. Hij krijgt het idee voor dit boek naar aanleiding van een kringgesprek over de vraag: “Heb je wel eens iets op school gehoord dat niet voor jouw oren bestemd is?” De voorbeelden van de kinderen leiden tot het inzicht dat de basisschool niet alleen een plek is voor de kinderen, maar dat er ook tussen de volwassenen van alles gebeurd. Peter hoopt dat de kinderen door het lezen van dit boek inzien dat juffen en meesters ook maar mensen zijn.

De vader van Ben van Klaveren heeft een electronicazaak. Hij krijgt voor zijn verjaardag een spionagemicofoon. Hij wil hem laten zien aan zijn beste vriend Vince, maar die is ziek. Ben speelt nog wat op het plein van de Regenboogschool tot Ronnie hem laat schrikken en vraagt wat hij daar heeft. Ronnie zit bij Ben in de klas en ze hebben eigenlijk nooit eerder met elkaar gesproken. Ronnie pakt zijn cadeau af en rent ermee weg, Ben weet het terug te pakken en legt uit hoe het microfoontje werkt. Ronnie daagt Ben uit om Marloes en Nadine, twee populaire meisjes uit de klas, af te luisteren. Het werkt, maar wat ze te horen krijgen is niet mals. Als Ben een tijd later het microfoontje weg wil halen, wordt hij betrapt door Marloes. Zij betrekt Sandy, een stil meisje, er bij en bedenkt dat ze de lerarenkamer af moeten gaan luisteren. Ze wil weten wat er over hen gezegd wordt. Ze bedenken een plan om het spionagemicrofoontje daar te verstoppen en luisteren wekelijks, via het mobieltje van Ben, de lerarenvergadering af. Ben wil terugkrabbelen maar is niet mans genoeg. Marloes heeft het op juf Nel voorzien en probeert uit alle macht haar overspannen te krijgen. Dan worden er ook nog eens persoonlijke spullen uit de klas gestolen en gaat meneer Roelofs zich ermee bemoeien. Er is bijna geen weg terug, wat Ben ook bedenkt. Misschien kan hij de dief ontmaskeren en alles opbiechten of gooit Marloes roet in het eten?

Het is een spannend verhaal met veel wendingen. Die zijn goed te volgen, omdat er veel zinnen voor gebruikt worden. De pentekeningen, het zijn er niet veel, geven de locatie of gebeurtenis treffend weer. De leeftijdsindicatie op de achterzijde van het boek is 10- 14 jaar. Ik weet niet of de oudere kinderen het verhaal nog leuk vinden. Iets jongere lezertjes zouden het boek per kort hoofdstuk kunnen lezen. De schrijver wil de lezertjes veel meegeven, dat juf Nel ook maar een mens is komt goed uit de verf. Dat er verschil is tussen arm en rijk, ieder kind een andere thuissituatie heeft en we allemaal nog veel moeten leren ook. Ik zie Ben en Sandy sterker worden, ook Ronnie en Marloes blijken aangename kanten te hebben. En er is altijd een weg terug!

‘Meesterspion’ van Peter Elshout met illustraties van Joke Eikenaar, Uitgeverij BLOP 2015.

/Lmcmr