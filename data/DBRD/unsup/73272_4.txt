Rijkeluiszoontje Craig Cavanagh is smoorverliefd op zijn lerares Nathalie. Als zij zijn liefde niet beantwoord, begint hij haar te stalken en wordt opgepakt. Forensisch psychiater Paul Lucas moet hem behandelen. Al snel zijn de rollen omgedraaid en neemt Craig de touwtjes in handen. Hij weet wel erg veel over Pauls privé-leven en weet hem keer op keer te raken op zijn zwakke plekken. De consulten draaien steeds meer uit op een strijd der titanen en de slimme Craig lijkt aan het langste eind te gaan trekken. Als er een dode valt realiseert Paul zich dat het nu of nooit is. Hij moet Craig uit zijn tent lokken en op die manier weer controle krijgen over zijn leven, carrière en toekomst. Daarvoor moet hij wel zijn normen en waarden opzij schuiven en doen wat hij het meest verafschuwd: liegen.
Het leugenspel is een fascinerend boek waarin een psychiater en zijn patiënt een ogenschijnlijk subtiele strijd voeren met desastreuze gevolgen. Dat Anscombe kaas heeft gegeten van het menselijke brein en werkt met geesteszieke misdadigers is een absolute pre. Het tilt het boek naar een hoger niveau en maakt het verhaal uiterst geloofwaardig. Het Leugenspel is intelligent geschreven met scherpe dialogen en een broeierige onderhuidse spanning. Achter elke verbale hoek schuilt gevaar, elk psychologisch speldenprikje bezorgt je kippenvel. Obsessie, wanhoop en verdriet voeren de boventoon en zijn vakkundig verwerkt in de tweegesprekken tussen Paul en Craig. Anscombe laat zien dat subtiliteit juist een enorme impact kan hebben, mits op een goede manier ingezet. Een briljant en fijngevoelig geschreven boek waaraan alles klopt.