In dit boek hervertellen en interpreteren Jan Blokker en diens twee zoons de Bijbel. Ze benaderen het bekendste boek ter wereld niet zozeer vanuit theologische hoek, maar hebben vooral als doel om als ‘ongelovigen’ zonder persoonlijke bijbedoelingen, te vertellen over de kracht van de bijbelverhalen.
En hierin slagen ze goed. De Blokkers vertellen bloemrijk over de verschillende bijbelboeken, beginnend bij Genesis, en vullen dit aan met enkele persoonlijke interpretaties of historische duidingen. Hiermee is het zeker boeiend voor iedereen die enige interesse heeft voor de Bijbel en religie.
Wat na lezing uit het boek duidelijk blijkt is onder meer de scherpe tegenstelling tot de ‘Joodse’ god uit het Oude Testament (veeleisend, jaloers, wrokkig) en de ‘Christelijke’ versie uit het Nieuwe (de barmhartige en milde ‘Vader’ voor alle mensen). Ook is het Oude Testament eigenlijk veel interessanter dan het Nieuwe: waar het Oude fascinerende en rijkgeschakeerde verhalen bevat over Abraham, de vorming van het Joodse volk, Noach, Mozes, de uittocht uit Egypte, de vele oorlogen en onderlinge twisten en de Baylonische ballingsschap, is het Nieuwe veel eenduidiger: het bevat slechts 4 versies (‘Evangelies’) van in wezen hetzelfde verhaal, namelijk de opkomst en -vooral- ondergang van Jezus, een boek over de jaren hierna (‘Handelingen’) en een stapel brieven van Christus’ belangrijkste profeet Paulus. Oh ja, en natuurlijk het uiterst cryptische en apocalyptische Openbaringen, dat door Dawkins al heel raak werd gekenschetst als ‘Johannes aan de LSD’.
De conclusie is duidelijk. De Blokkers hebben een mateloos interessant onderwerp gekozen en vertellen hier mooi over. Geïllustreerd met de prachtige platen van H.J. Isings levert het een zeer lezenswaardig boek op.