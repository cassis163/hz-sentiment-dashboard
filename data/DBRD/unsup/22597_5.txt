Ik kon niet wachten om aan deze nieuwe thriller van één van mijn favoriete auteurs te beginnen! “Helaas” had ik eerst nog wat andere verplichtingen, dus lag hij eerst een tijdje naar me te lonken. Stiekem ook niet erg, want ik wist dat als ik eenmaal zou beginnen… En uit is ook weer uit hè!
En inderdaad: ik begon, kon niet meer stoppen en had hem in no time uit! Wat een heerlijk vlot en spannend verhaal. Een échte Simone van der Vlugt. Met als verschil dat dit boek hoofdzakelijk een mannelijke hoofdrolspeler heeft, Menno. Menno helpt zijn 17-jarige zoon Luuk om wat schuldeisers af te betalen waar Luuk gokschulden bij heeft. Ze betalen, besluiten niks aan moeder Sascha te vertellen en de kous zou daarmee af moeten zijn. Maar nee…
Vervolgens komen de schuldeisers naar Menno’s transportbedrijf en eisen ze nog meer geld, want Menno is rijk genoeg. Ze laten Menno maar niet met rust en hij schakelt via zijn advocaat en vriend Jan een ex-crimineel in om voorgoed een einde te maken aan het afpersen. Maar de zaak gaat alleen maar van kwaad tot erger, helemaal wanneer Menno’s vrouw Sascha bij een “ongeluk” het zicht in beide ogen verliest…
Dit verhaal is duisterder dan we gewend zijn van Simone van der Vlugt. De zwarte cover geeft de sfeer van het boek perfect weer. Een familie die steeds dieper in de shit (excusez le mot) raakt en uit wanhoop keuzes maakt die misschien niet helemaal de juiste zijn. Levens die verwoest raken en de vraag die je je erbij stelt: had dit voorkomen kunnen worden? Wat zou ik zelf doen? Hoeveel is teveel, hoever is te ver?
Je wordt van A tot Z meegesleurd in dit keiharde en super spannende verhaal! En als je dan denkt te weten hoe het zit…
Wat heeft Simone van der Vlugt weer een ijzersterke thriller geschreven. WOW!!! Als dit boek niet in de prijzen gaat vallen, weet ik het ook niet meer!