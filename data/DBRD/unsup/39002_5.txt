Liam is een jongen die maar met zijn vingers knipt en de vrouwen werpen zich aan zijn voeten. Als hij op Schiphol een mooi bruinharig meisje tegen het lijf loopt staat zijn wereld even stil. Dat ze hem dan ook nog keihard afwijst is voor Liam niet te bevatten. Hij krijgt immers altijd wat hij wil.
Als hij weer thuis is krijgt hij het meisje maar niet uit zijn hoofd. Wie is ze?
Hij zet de gedachten even opzij wanneer Kai een nieuwe huishoudster aanneemt. Via een schrift communiceren ze met elkaar en ook zij wijst hem af. Ze pakt hem op zijn eigen woorden en Lionking wordt eindelijk op zijn plaats gezet. Maar ook zij blijft in zijn hoofd hangen. Denkend aan het Schiphol meisje en het schriftmeisje met een grote mond komt Liam tot een schokkende ontdekking. Kan hij dit allemaal wel aan?

Liam is een goed uitgewerkte personage. Je leert iets over zijn verleden en zijn denkwijze. Hoe hij met zijn opa praat over zijn seksleven is iets wat ik me niet kan indenken. Hij is erg open en deelt alles. De overige heren van WWW spelen een belangrijke rol in het verhaal en het is leuk om een keer over Liam te lezen.
Hij is ondanks zijn grote mond erg onzeker en compleet in de war gebracht door Charlie.

Het verhaal is erg leuk en goed geschreven. Je vliegt door de pagina's.
Het schokkende verleden van Charlie doet me enorm denken aan situaties die bekend zijn vanuit de biblebelt in Nederland. Je merkt dat Miranda onderzoeken heeft gedaan en dit tot een mooi geheel in het verhaal naar voren laat komen. Ook de machteloosheid die je voelt als de kerk niet meewerkt is een herkenbaar feit. Helaas.

De appjes en de berichten die naar elkaar worden toe gestuurd zijn mooi weergegeven in het verhaal van Liam. Bij elk boek bedenkt Miranda wel iets om het speciaal te maken. Erg mooi gedaan!

Liam krijgt van mij dan ook 5 sterren.