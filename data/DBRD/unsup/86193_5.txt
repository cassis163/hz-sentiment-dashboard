Met Mijn niet zo perfecte leven komt Sophie Kinsella met een heerlijke nieuwe chicklit. Voor velen bekend als de auteur van de Shopaholic-serie. En alhoewel ik een grote fan van Becky Bloomwood ben, keek ik erg uit naar weer eens een ander boek van Kinsella.

En wat een heerlijk boek is dit. Natuurlijk bevat ook dit boek weer een flinke portie heerlijke, droge humor die we van de auteur gewend zijn. Maar daarnaast had dit verhaal ook een serieuzere ondertoon. Katie/Cat heeft moeite om haar leven te leven zoals ze dat wil en het zit haar allemaal niet mee. Iets wat niet met een simpel grapje op te lossen is. En dat vond ik erg sterk aan deze roman. Het blijft een heerlijke chicklit, maar met Mijn niet zo perfecte leven heeft Kinsella naar mijn idee een groei doorgemaakt waar ik erg van onder de indruk ben.

Daarnaast heeft ze ook weer een aantal geweldige personages neergezet. Katie/Cat heeft de nodige problemen, maar probeert overal het beste van te maken. In het verhaal zien we haar karakter een enorme groei doormaken. Heel knap geschreven. Daarnaast speelt ook haar baas Demeter een grote rol in het verhaal. Een vreselijk mens die je uiteindelijk ook beter leert kennen, begrijpen en zelfs een beetje medelijden mee krijgt. Daarmee laat Kinsella zien wat een briljante schrijfster ze is.

Kortom met deze heerlijke roman heeft Sophie Kinsella weer bewezen dat ze de auteur van het Feelgood/chicklitgenre is. Een heerlijk boek dat je heel wat uurtjes leesplezier zal opleveren!