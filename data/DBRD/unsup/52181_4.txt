Ontbijt, de belangrijkste maaltijd van de dag. In Superstarters staan meer dan 150 gezonde en snelle ontbijtvariaties. Na twee jaar experimenteren heeft David Bez samen met een voedingsdeskundige een aantal uitgangspunten samengesteld. Regel nummer 1 is dat het ontbijt er verleidelijk en kleurrijk uit moet zien. Regel nummer 2 is dat het moet bestaan uit ongeraffineerde ingrediënten.  

Het ontbijt wordt samengesteld uit een aantal basisproducten; groente of fruit, granen of pitten, eiwitten, toppings en “dressing”. Daarbij moet deze maaltijd voornamelijk uit groente of fruit bestaan, en niet andersom zoals in het traditionele ontbijt.  

De recepten zijn onderverdeeld in de hoofdstukken ‘zoet’ en ‘hartig’. Ze zijn zo simpel dat er niet eens een bereiding omschreven staat, alleen een optelling van de ingrediënten. Het boek zo doorbladerend ben ik benieuwd naar een aantal recepten: de zelfgemaakte notenyoghurt (als alternatief voor normale yoghurt), boekweitpap en de hartige ontbijtjes. Dat betekent dus gewoon een aantal ontbijtjes testen. Voor een ontbijtboek staan er voor de verandering weinig recepten met ei in.  

Afgelopen week heb ik de ontbijtjes getest. Wat heerlijk, weer eens wat anders dan de havermout met gojibessen of de yoghurt met zelfgemaakte granola die ik normaal gesproken eet! Prima ontbijtjes hoor, maar op een gegeven moment wil je wat anders. In het weekend bereid ik mijn ontbijtjes voor: ik haal de ingrediënten, snij ze voor en maak de pap. Voor de boekweitpap maak ik alleen de fout dat ik geen haver gebruik maar meel, oeps. Een grijze cementachtige substantie is het resultaat, het ziet er niet smakelijk uit en smaakt ook naar niets. Ik maak er maar pannenkoekjes van en die zijn best lekker in combinatie met wat fruit.  

Goed, dit was niet de opdracht. Poging twee dan maar: rijstepap maken. Ik heb nog zilvervliesrijst in huis, maar kan je daar pap van maken? Ik speel het veilig en kies voor risottorijst. Deze pap lukt wel, al heb ik er wat meer amandelmelk bij gedaan dan de twee delen die het boek zegt.  

De volgende ontbijtjes heb ik getest:  

Kers, banaan, boekweitpap & amandelen
80 ml boekweitpap (rijstepap in mijn geval)
1 banaan, in stukjes
handvol kersen, ontpit en gehalveerd
2 el amandelen  

Aardbei, banaan, cornflakes & hazelnoten
handvol cornflakes
handvol aardbeien, in stukjes
1 banaan, in plakjes
handvol hazelnoten
80 ml melk  

Komkommer, tomaat, roggebrood & halloumi
50 gr komkommer, geschild en in stukjes
handvol kerstomaatjes, gehalveerd
30 gr halloumi, in stukjes gebakken
1 snee roggebrood, in reepjes
1 tl geroosterd sesamzaad
een scheut extra vergine, koudgeperste olijfolie en wat verse munt.  

De ontbijtjes waren perfect; niet te zwaar, maar wel voldoende om door te kunnen tot de lunch. David Bez heeft ook een boek gemaakt over salades. Die ga ik nu snel aanschaffen, want ook daar kan ik wel wat nieuwe inspiratie gebruiken.