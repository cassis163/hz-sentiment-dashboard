‘Nemesis’ heeft een mooie cover, de letters in de titel spreken tot de verbeelding en wekken de suggestie van agressie in het boek. De kleuren van de achtergrond zijn wat kil en ook dit past het boek goed. De helm, wapenstok en het geweer passen wat mij betreft niet helemaal bij het verhaal.

Het boek trok de aandacht omdat het een thriller is geschreven voor een Nederlandse schrijver van wie ik nog niet eerder een boek gelezen heb. Ik had wel direct enige twijfels of het boek me aan zou spreken omdat ik het lastig vindt wanneer de politie op eigen houtje zal gaan handelen. Dit bleef een klein struikelblok, wat werd goedgemaakt doordat de recherche meer dan genoeg reden had om op eigen houtje door te gaan.

Het boek gaat over officier van justitie Sylvia en haar rechercheteam. Zij voerden een grootschalig onderzoek uit naar topcrimineel Guzman. Na lang onderzoek hadden zij eindelijk twee personen bereid gevonden om te getuigen. De getuigen en ook rechercheur Mark worden op brute wijze vermoord. De moord op Mark heeft een enorme impact op het rechercheteam. Door de moorden op de getuigen zijn er geen aanknopingspunten meer die zullen leiden tot het oppakken van Guzman. Er rest het team geen andere keuze meer dan om buiten de wet om te handelen.
Het plot was niet zo verrassend omdat vanaf het begin van het boek al enigszins vaststond dat de hoofdpersonen buiten de wet om zouden handelen. De wijze waarop hier vorm aan is gegeven was hier en daar wel verrassend.

Er is weinig ontwikkeling in de hoofdpersonen. Het officiële onderzoeksteam bestaat uit officier van justitie Sylvia en rechercheurs Mark, Brian, Danielle, Omar en Ruben. Lars was ook onderdeel van dit team maar werd recent ontslagen uit zijn functie.
Sylvia maakte naar mijn zin te weinig veranderingen door. Zij is wel ‘de hoofdpersoon’ en daarom is het jammer dat ze zo weinig verandering doormaakt. Het was prettig geweest als ze wat meer interne strijd had gehad om waar ze mee bezig was.
Brian heeft wel een grote verandering doorgemaakt. Hij was een rechercheur die de dingen graag deed via het boekje. Na de dood van Mark wordt hij overspoeld door gevoelens van schuld. Hij heeft geen flauw idee van hoe hij hier mee om moet gaan en zakt steeds dieper in de ellende. Uiteindelijk geeft hij hier toch nog zelf richting aan op een onverwachte manier.

Ik vond het een prettig leesboek; een fijne leesstijl, goed te volgen verhaal en de verhaallijn houdt de aandacht goed vast. Doordat er te weinig binding was met de hoofdpersonen werd het geen geweldige thriller voor me, dus liefhebbers van thrillers zou ik het boek niet aanraden. Ik zou het wel aanraden aan iedereen die op zoek is naar een goed leesboek binnen het politiegenre.