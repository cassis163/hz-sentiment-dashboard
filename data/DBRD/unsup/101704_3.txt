Uitgeverij Historische Verhalen komt na de bundel 27 korte geschiedenisverhalen nu op de markt met een nieuwe verzameling van korte verhalen uit de Oudheid. Drie auteurs geven dit keer het beste van zichzelf in 22 vertellingen, gebaseerd op een flink stuk geschiedenis. Het verleden komt opnieuw tot leven, met dank aan Marjolijn van de Gender, Denise Michelle Pol en Key Tengeler.

Korte verhalen – die nooit slabakken – over het oude Babylon, Alexandria, Knossos, Pompeii… voor elk wat wils. Uiteraard, lezers die een meer dan gewone belangstelling hebben voor de Oudheid, zullen met deze bundel echt aan hun trekken komen. Na elk verhaal schetst de betreffende auteur de historische achtergrond, zodat het beeld uit het verleden glashelder wordt geprojecteerd. Lovenswaardig, hoe de drie schrijvers zich verdiepen in hun onderwerpen, zonder de lezer uit het oog te verliezen! Integendeel, hun grondig opzoekwerk is een echte verrijking voor het boek.

“Chloe had zich verstopt achter een van de standbeelden op de Akropolis. Vanaf haar verhoogde positie had ze een uitstekend zicht op de kleine processie van priesters en priesteressen die vanuit Eleusis was aangekomen. Een warm gevoel trok door haar lijf. Eindelijk was ze oud genoeg om de Mysteriën mee te maken!” (fragment uit: De ontsluiering van Denise Michelle Pol, een vertelling over het Athene tijdens de zesde eeuw voor Christus) Als ik dan toch zou moeten kiezen, dan krijgt deze schrijfster een extra voorkeurstem.

De verhalenbundel wordt bijzonder kundig geïntroduceerd door Dr. K. Beerden, een Leidse professor, die als een onvervalste kenner het kader schetst van Korte verhalen uit de Oudheid. Jammer dat sommige vertellingen ietwat te beknopt zijn, zodat niet elke bijdrage afzonderlijk van uitmuntende kwaliteit is. Dit betekent evenwel niet, dat het boek als matig moet worden beschouwd. De gustibus et coloribus…, zo is dat. Positief is zeker dat realiteit – lees geschiedenis – en fictie (de fantasie van de auteurs) mooi in elkaar vloeien. Dit maakt het boek aantrekkelijk en origineel. Je weet telkens vooraf tijdens welke periode en plaats het volgende verhaal zich afspeelt; hier geen onaangename verrassingen. Als lezer keer je terug naar een ver en duister verleden, waarbij je vast moet stellen, dat de geschiedenis erg dichtbij is en zo herkenbaar.

Na dit tweede boek met historische verhalen is het me wel duidelijk geworden, dat dergelijke originele initiatieven een nieuwe niche aanboren in de huidige boekenmarkt. Dit verdient in ieder geval een applaus!