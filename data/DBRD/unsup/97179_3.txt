Lichte jaren is een roman over de familie Cazalet, die bestaat uit drie broers en een zus. Inmiddels hebben de drie broers, Edward, Hugh en Rupert, een eigen gezin en elke zomer komt de hele familie Cazalet samen op een landgoed in Sussex. In dit eerste boek leer je de hele familie Cazalet kennen. De familie is behoorlijk groot en daarnaast hebben ze ook nog enkele mensen in dienst. Als lezer moet je het hoofd er goed bijhouden, want het is ingewikkeld om goed te onthouden wie wie is en wie er bij elkaar horen.

Elk familielid heeft zijn eigen vreugden en problemen, dit gaat van een geboorte van een kind tot huwelijksproblemen en verhoudingen. De kinderen hebben andere belevenissen en bij hen draait het meer om schoolangsten en toekomstdromen. De familieleden komen afwisselend aan bod en op de kleinsten na volg je hen gedurende verschillende zomerverblijven in Sussex in de jaren voor het uitbreken van de Tweede Wereldoorlog. De auteur schetst de belevenissen van alle familieleden, waardoor je als lezer alle personages goed leert kennen. Doordat iedereen aan bod komen wordt het boek wel langdradig, waardoor het boek je niet echt weet te pakken. Het volgende boek gaat over de belevenissen van de familie Cazalet tijdens de Tweede Wereldoorlog, hopelijk weet dat boek de lezer meer te grijpen. Door de uitgebreide beschrijvingen en het volgen van de personages ben ik wel benieuwd geworden naar het vervolg, omdat ik wil weten hoe het verder gaat met de familieleden.