Soms lees je een boek dat je vanaf de eerste pagina bij de strot grijpt, doordat het voortdurend emotie uitademt. Dit is zon boek!
Matt heeft Tender ten huwelijk gevraagd, heel romantisch tijdens een dineetje. Ze hebben een geweldige avond, een super nacht, maar de volgende morgen ligt Matt dood in bed. Tender kan het niet geloven, ligt Matt echt dood naast haar? Dood na de waanzinnige vrijpartij van die nacht? Dood nadat hij haar ten huwelijk heeft gevraagd? Echt dood? Dat kan niet!
Je zit meteen in het verhaal en je voelt niets anders dan machteloosheid. Je wil Tender helpen, je wil Tender troosten. Het boek is emotie. Het laatste boek waarin ik deze emotie en machteloosheid heel erg heb gevoeld was Ademloos van Kim Moelands, al kan je beide boeken niet met elkaar vergelijken. Tender heeft grote problemen met het verwerken van de dood van Matt. Ze grijpt naar allerlei hulpmiddelen om Matt in leven te houden, om met hem te kunnen blijven praten, met hem te kunnen blijven vrijen, om hem bij haar te houden. Op Discovery Channel ziet ze iets over Lucide Dromen. Hiermee kan je contact maken met overledenen. Tender doet er alles aan om deze techniek te leren. Zo belandt ze al snel in de spirituele wereld.
Het boek is zeer geloofwaardig. Er is gedegen onderzoek gedaan naar deze vormen van spiritualiteit. De hoofdstukken zijn kort en dat houdt de vaart in het verhaal. In Oversteken is niets wat het lijkt. Judith Visser hoort wat mij betreft in het rijtje top auteurs van Nederland: Loes de Hollander, Corine Hartman en Esther Verhoef. Ik kijk nu al uit naar een nieuwe Visser.