Andrew Britton werd 24 jaar geleden in Engeland geboren. Op zevenjarige leeftijd emigreerde de familie Britton naar de Verenigde Staten. Na het eindexamen van zijn middelbare school ging Andrew het leger in. De ervaringen die hij in dienst van Uncle Sam opdeed, zouden van invloed zijn op zijn literaire toekomst. Op eenentwintig jarige leeftijd zwaaide hij af. De studie die hij na zijn diensttijd volgde, werd onderbroken toen zijn debuutroman De Amerikaan een daverend succes bleek te zijn.
De Amerikaan begint met de succesvolle aanslag op het leven van Senator Levy. Al gauw blijkt oud-commando Jason March voor de aanslag verantwoordelijk te zijn. March heeft zich aangesloten bij een Iranese terroristengroep van Al-Qaida. Uit onderzoek blijkt dat de moord op senator Levy, onderdeel vormt van een plan, waarbij heel Amerika in gevaar komt. Richard Kealy, eveneens oud-commando en voormalig commandant van March, wordt ingezet om een volgende aanslag te voorkomen. Samen met de van oorsprong Britse Naomi Kharmai, doet Kealy er alles aan om het gevaar March te elimineren.
De Amerikaan is een spannend, onderhoudend boek. Het is haast onvoorstelbaar dat een debutant van vierentwintig een dergelijk gedetailleerd boek kan schrijven.
Vanaf de eerste bladzijde lukt het de schrijver de lezer mee te voeren. Zijn kennis over wapens, overheidsinstellingen en terroristische groeperingen is zeer uitgebreid. Soms wordt dit echter te ver doorgevoerd. De zondvloed aan technische details staan wat mij betreft het leesplezier behoorlijk in de weg. De hoofdpersonen van het boek komen overtuigend over. Dit kan helaas niet gezegd worden over de liefdesrelatie van Richard Kealy met zijn vriendin Katie. Zijn ultieme liefde voor Katie en zijn relatie met Naomie Kharmai werken overduidelijk en voorspelbaar naar een bepaalde afloop toe. Het is dus ook geen verrassing dat deze climax uiteindelijk ook komt.
Al met al is De Amerikaan een goed boek dat ik met plezier gelezen heb. Afgaande op zijn leeftijd, verwacht ik nog veel moois van deze schrijver.