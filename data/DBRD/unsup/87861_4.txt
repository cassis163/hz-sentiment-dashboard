Niki Mackay studeerde aan de toneelschool, maar bleek beter in het schrijven van scripts dan in acteren. Ze behaalde een Bachelor of Arts Honours graad in Engelse literatuur en drama en ontving een beurs om een Master graad in Journalistiek te behalen. Haar debuut I, Witness is een intrigerend begin van een nieuwe serie met voormalig rechercheur, nu privé-detective Madison Attallee als hoofdpersoon.
Mackay heeft een niet bepaald innemend personage als hoofdpersoon gekozen. Kettingrookster Madison is bij de politie ontslagen. Haar ex-man Rob heeft de voogdij over hun dochter Molly, omdat Madison verslaafd was aan alcohol. Eenmaal in de twee weken mag ze twee uur Molly thuis ontvangen en om de twee weken wordt Madison gecontroleerd op het gebruik van alcohol. Ze is een stoer no-nonsense type dat niet op haar mondje is gevallen en op zijn tijd droge humor ten beste geeft. Haar disfunctionele privéleven maakt dat Madison als persoon niet erg sympathiek overkomt. Ze probeert een detectivebureau op te zetten en heeft vooralsnog niet meer om handen dan alleen wat echtscheidingszaken. Dan verschijnt Kate.
'I thought I must be guilty. The evidence said I was guilty, I was still drunk when I was arrested, my memory was hazy at best and… 'I pause, I have to say it. 'I wanted her to be dead.'
Nadat Kate Reynolds zes jaar gevangenisstraf heeft uitgezeten omdat ze tijdens een feestje haar vriendin Naomi Andrews doodgestoken zou hebben, doet Kate een beroep op de diensten van Madison. Kate had net als Naomi tijdens het feestje veel alcohol en amfetamines ingenomen en kon zich niet herinneren wat er gebeurd was. Ze denkt dat ze niet de dader is en vraagt Madison die destijds bij de politie aan haar zaak werkte om haar naam te zuiveren door aan te tonen dat ze niet de dader is.
Madison gaat op onderzoek en komt er al snel achter dat de meeste gezinsleden Reynolds niet sporen. De zus van Kate, Martha, zit in een psychiatrische inrichting vanwege anorexia en depressies. Haar broer Marcus lijkt een volmaakt huwelijk te hebben met Claudia, maar niets is minder waar. Hun moeder Ruth pleegde zelfmoord en hun vader James heeft in al die zes jaar Kate nooit in de gevangenis bezocht. Haar therapeut Dean was de enige die dit wel deed. De vermoorde Naomi was weliswaar populair, maar ook verwend, arrogant, manipulerend en door velen gehaat. Het onderzoek van Madison maakt duidelijk dat leugens, bedrog en geheimen aan de orde van de dag zijn; het komt erop neer dat niets is wat het lijkt.
Het verhaal wordt verteld vanuit de perspectieven van vier vrouwen en wel die van Madison Attallee, Kate Reynolds, Claudia, zijnde de vrouw van Kate's broer Marcus en Anthea Andrews, de moeder van Naomi. Omdat elk hoofdstuk in de ik persoon geschreven is, kan dit verwarrend zijn. De lezer moet snel schakelen, maar wordt daarbij geholpen doordat elk hoofdstuk de naam van de vertelster als titel draagt en daarmee duidelijk wordt wie aan het woord is. Elk van de vier vrouwen heeft zo haar eigen problemen. Door de verschillende perspectieven wordt helder wie wat waarom doet.
Claudia is een rustige, intelligente vrouw. Ze is dol op haar dochter en heeft één groot probleem en dat is haar huwelijk met Marcus. Het leven van Anthea Andrews draait ook zes jaar na Naomi's dood nog continu om haar dochter Naomi. Haar dood maakte haar diep ongelukkig en dat zal ze altijd blijven. Wanneer Kate uit de gevangenis komt, wordt haar verdriet omgezet in het verlangen naar wraak jegens het meisje dat Anthea haar dochter afnam.
Er zijn thema's in overvloed: gezin, moederschap, huiselijk geweld, alcoholisme, manipulatie, overspel en geestesziekte. Deze worden op knappe wijze door de schrijfster met elkaar verbonden. Daarbij hanteert Mackay een geweldig tempo. Ze schrijft meest korte, krachtige hoofdstukken, vol vloeiende en heel natuurlijk overkomende dialogen. Het verhaal zit zo vol twists, dat het de vraag oproept of door de complexiteit van alle relaties alles nog wel met elkaar klopt. Toch blijkt dit het geval te zijn. I, Witness is een aangrijpende, goed geschreven psychologische thriller, die naar meer smaakt! Gelukkig verschijnt begin maart 2019 het tweede deel in de Madison Attallee serie, getiteld I, Suspect. Dus de liefhebber wordt op haar of zijn wenken bediend.