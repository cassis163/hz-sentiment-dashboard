De Derde Stem is op alle gebied een verderzetting van Springvloed. Het verhaal gaat niet alleen verder, maar ook de plus- en minpunten van het eerste boek lopen gewoon door in dit tweede deel:
- de hoofdpersonages zijn interessant om volgen en er valt - ook na dit tweede deel - nog veel over hen te ontdekken (pluspunt);
- de scenes flitsen nog steeds snel heen en weer en de dialogen zijn vaak beperkt tot het hoogstnodige, wat beter geschikt is voor film of televisie (minpunt);
- de plot zit goed in elkaar, beter nog dan in het eerste boek (pluspunt);
- er zitten net iets te veel toevalligheden in het verhaal om alles goed te doen uitkomen (minpunt).

Wie genoten heeft van Springvloed zal minstens evenveel van De Derde Stem genieten. Wie Springvloed maar niks vond, zal weinig reden hebben om van het tweede boek te genieten.