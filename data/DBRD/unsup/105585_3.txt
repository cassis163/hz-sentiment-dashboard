Dit is een avonturenroman pur sang. Drie groepen mensen zijn op zoek naar het topje dat ooit de piramide van Cheops sierde. Als die top weer op de piramide wordt geplaatst op 20 maart 2006 en er een ritueel wordt uitgevoerd, dan zal dat het desbetreffende land een wereldheerschappij geven van duizend jaar. Volgende kans hierop komt over 4500 jaar. De brokstukken van de vermiste top bevinden zich bij de (overblijfselen) van de zeven wereldwonderen. In luttele dagen tijd en zonder enige voorbereiding wordt het onmogelijke gedaan: eeuwenoude valstrikken worden omzeild, een gevangene wordt bevrijd uit de zwaarbewaakte Guantanamo Bay gevangenis, er wordt iets gestolen uit het Louvre... Een tienjarig meisje dat uit een oud geslacht van Orakels komt is de enige die de eeuwenoude aanwijzingen kan lezen om de brokstukken te vinden; iets dat ze zichzelf leert. Zodra er weer een brokstuk is gevonden blijkt ze de volgende aanwijzing (die in omschrijving steeds moeilijker wordt) te kunnen lezen. Klinkklare, maar heerlijke onzin. En bovenal actie, actie en nog eens actie. Van de meeste personages kom je niet meer te weten dan hun naam; een enkeling krijgt een achtergrond van twee zinnen mee. Daarnaast is het boek vergeven van de illustraties van de situaties waarin de personages terechtkomen om het de lezers die het een en ander niet uit de tekst kunnen opmaken wat makkelijker te maken. Liefhebbers van het Indiana Jones-genre kunnen hun hart ophalen.