Literair agent Paul Sebes bracht in 2008 het boek Bestseller uit om de beginnende schrijver een handje te helpen. Samen met zijn compagnon Willem Bisseling heeft hij nu Alweer een bestseller geschreven. Geen vervolg, maar een herschreven en mogelijk verbeterde uitgave.

Met het oog op het televisieprogramma De pennen zijn geslepen kan het uitbrengen van dit boek worden gezien als de perfecte marketing strategie. Natuurlijk zullen er verbeteringen en recente gebeurtenissen verwerkt zijn in Alweer een bestseller, maar het televisieprogramma over schrijvende BN’ers is de ware reden van de heruitgave. Je kan niets anders dan de heren hier groot gelijk in geven, een beter moment om een dergelijk boek uit te brengen is er namelijk niet. Gelukkig zijn Sebes en Bisseling de eersten om dit toe te geven.

In Alweer een bestseller proberen de literair agenten antwoorden te geven op alle prangende vragen van beginnende schrijvers. Dit loopt uiteen van het scheppen van sfeer en het opbouwen van spanning tot vertelperspectieven het creëren van geloofwaardige personages. Naast verhaaltechnische elementen komen ook andere onderdelen van het schrijfproces aan bod. Denk hierbij aan het benaderen van een uitgever en het schrijven van een motivatiebrief. Dit klinkt allemaal vrij abstract, maar dit wordt afgewisseld met spannende belevenissen en hilarische gebeurtenissen uit het boekenvak.

Daarmee volgt direct de eerste, en vrijwel enige, kritische noot aan dit boek. Alweer een bestseller bevat simpelweg weinig tot geen spannende belevenissen en hilarische gebeurtenissen uit het boekenvak. Er worden inderdaad anekdotes en voorbeelden van brieven aangehaald, maar dit behoort niet tot de categorie hilarische of spannende belevenissen. Helaas, kans gemist.

Bovenstaande kritische noot neemt niet weg dat de heren een zeer vermakelijke stijl van schrijven hebben. Zij weten interessante, maar over het algemeen theoretische materie om te buigen tot een prettig leesbaar boek. Tips voor beginners zijn handzaam, bruikbaar en zeer begrijpelijk. Naast de beginnerstips bevat het boek genoeg nuttige tips voor de gevorderde schrijver, zoals bijvoorbeeld voorbeeldbrieven om naar uitgevers te sturen.

Zoals de heren zelf aangeven is het geen heilige graal waarmee je het perfecte boek kan schrijven. Het is een hulpmiddel om voor jezelf tot een goed boek te komen. Sebes en Bisseling hebben met Alweer een bestseller een amusant, toegankelijk en bruikbaar handboek geschreven.