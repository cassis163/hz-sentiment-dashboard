Kiezen of Daten is een hilarische roman, die je met een goed gevoel achterlaat.

De vrijgezelle 33-jarige Noor zet graag de bloemetjes buiten. Naast haar werk als assistent-architect gaat ze zoveel mogelijk uit. Ze jaagt op mannen en beland met regelmaat bij een van hun in bed. Dan ontmoet ze tijdens een opleiding bouwkunde medestudent Dave. Ze voelt zich direct tot hem aangetrokken en wanneer Dave toenadering zoekt belanden ze al snel tussen de lakens. Maar dit keer blijft het niet bij een kortstondig avontuurtje. Het tweetal blijft elkaar op zoeken en kunnen hun handen niet van elkaar afhouden. Maar dan ontmoet ze gentleman James. Hij is juist een stuk ouder dan Noor, maar ook tot hem voelt ze zich sterk aangetrokken. Omdat ze niet op zoek is naar een vaste relatie besluit ze met beide heren te blijven daten. Dat kan geen kwaad! Ze is vanaf het eerste moment eerlijk geweest en niemand is verliefd, toch?

Krista van der Hulst heeft met Kiezen of Daten een heerlijke roman geschreven. Er zijn niet veel boeken die ik in een dag uitlees, maar dit is er een van. Noor is een sympathiek feestbeest, die direct je hart steelt. Ze komt zelfverzekerd over en is gek op seks. Krista schrijft met veel humor, de situaties die ze beschrijft zijn vaak flink over de top. Haar zinnen zijn wel overdacht, soms dubbelzinnig en vaak dolkomisch. Hoewel humor volgens mij een van de moeilijkste dingen is om op papier over te brengen weet Krista hier duidelijk raad mee.

Kiezen of Daten moet gewoon mee in elke koffer, is heerlijk leesvoer voor een dagje aan het zwembad of aan het strand. De roman verdient het ook om op het nachtkastje van elke vrouw te belanden. Een boek dat je met een gerust hart kunt aanschaffen, zeer zeker van zult genieten en waarschijnlijk daarna nogmaals wil lezen.