Niet zozeer alleen True Crime als wel non-fictie. De 8 cent optie slaat op het feit dat er vlak voor de Tweede Golfoorlog openlijk werd gesproken over het vermoorden van Saddam Hoessein. Met één kogel, die ongeveer 8 dollarcent kost. Vandaar.
De 8 cent optie is een non-fictie boek met de spanning van de beste thriller, vol met de meest (on)waarschijnlijke plots en verrassingen. Niet elke politieke moord van de laatste jaren (of verdenking van moord, zoals de dood van Prinses Diana) wordt van A tot Z behandeld. De hoofdstukken zijn anders ingedeeld dan normaal het geval is. Ze gaan over de diverse aspecten van het beramen en eventueel uitvoeren van politieke moorden. Er staan voorbeelden te over in. Ook hoe het niet moet, wordt uit de doeken gedaan. Zoals in het hoofdstuk Planning, waarin beschreven wordt hoe men zo dom kan zijn om alle details van een beraamde moord op papier te zetten en uit te laten typen Of hoe men zo dom kan zijn om als terrorist een gebouw op te willen blazen, maar te vergeten één van de meest essentiële onderdelen van de bom, namelijk de ontsteking, aan te sluiten.
De 8 cent optie is geen boek waarin je lekker een stukje gaat lezen voor het slapen gaan, of rustig liggend op een zonnig strand. Het is meer voor een regenachtige middag. Je moet af en toe naar adem happen om boven te komen uit de grote hoeveelheid feiten en namen die over je heen komen. Maar Richard Belfield weet het geheel wel leesbaar en boeiend te houden en dat is heel knap voor een onderwerp als dit.