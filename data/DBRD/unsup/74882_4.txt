Elizabeth George leert je hoe belangrijk het is voor een kunstenaar om creatief te kúnnen zijn. Als je dat kwijtraakt blijft er niet veel van je over en ben je tot alles in staat én bereid hét terug te krijgen. Dat is het thema van haar 'Zand over Elena', een titelvertaling die kant noch wal raakt. De oorspronkelijke uitgave heet 'For the sake of Elena 'en snijdt hout. Maar het is me al vaker gebleken dat titelvertalingen in het Nederlands veel te wensen over laten.
Dat gezegd hebbende, George heeft er een zeer boeiende en erg goede thriller van gemaakt, die een hoge plaats in de Lynley-reeks verdient. Dit keer weer met een aanzienlijke rol voor Barbara Havers, de altijd ontnuchterende en met beide voeten op de grond hard werkende assistente van Lynley. Een prima span, die twee en ze staan garant voor veel goede thrillers.