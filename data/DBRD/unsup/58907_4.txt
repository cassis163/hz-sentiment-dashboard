Op 7 februari 2013 werd Delete uitgebracht, de 'Young Adult' thriller waarmee Juultje van den Nieuwenhof bijna een jaar geleden de eerste Crimezone YA-thrillerschrijfwedstrijd won. Het schrijven van haar eerste echte boek was voor Juultje 'fantastisch, intensief en bijzonder'. De winst die het manuscript, dat eerst Zijn worden blijven heette, haar bracht, kwam als een verrassing, maar Juultje noemde het ook een schitterende kans. Ze geeft ook aan graag in hetzelfde genre te willen blijven schrijven, dus waarschijnlijk horen we nog meer van deze schrijfster!
Het debuut Delete gaat over vijf leerlingen van het Dante College, die in dezelfde klas zitten, maar verder bijna nooit contact met elkaar hebben. Totdat er een nieuwe lerares op school komt, Julia de Vries, die hun levens op de kop zet en dan vooral dat van Mauro. Mauro, sowieso al geen lieverdje, zint op wraak, maar wat begint als een onschuldig wraakspel groeit al snel uit tot een bloedserieuze strijd.
Het idee achter het boek lijkt bijna te erg om echt te kunnen gebeuren, maar na de Facebookmoord die vorig jaar in Nederland zoveel ophef maakte, zou dit verhaal ook wel werkelijkheid kunnen worden. Hiermee maakt Delete de gevaren van de social media en het online zetten van je leven nog maar eens goed duidelijk, zonder daarbij echter te belerend te zijn, integendeel. Het verhaal is niet alleen spannend, maar ook goed geschreven, waardoor het boek lekker en makkelijk wegleest. Doordat het verhaal telkens vanuit een ander personage wordt beschreven, krijg je ook werkelijk álles van het verhaal mee en snap je ieders beweegredenen beter dan als het verhaal vanuit een ik-figuur was gebracht. Een goede keuze van Juultje.
Er zitten wat lijntjes in het verhaal die niet helemaal goed afgesloten worden, maar door het drastische einde is het verhaal voor de lezer wel echt beëindigd en blijft de spanning tot aan het einde van het boek goed behouden. Prima thriller om mee te debuteren!