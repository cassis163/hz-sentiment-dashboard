In ‘Daar heb je vrienden voor’ speelt de veertigjarige Joost de hoofdrol. Hij is misschien wat suf en degelijk, al ziet hij dat liever anders. Als hij een paar maanden naar Italië gaat om een boek te schrijven over de Romeinse keizer Augustus, zorgt dat voor hilarische scènes. En een nieuw uiterlijk. Terug in Nederland hoopt hij dat goede gevoel vast te houden. Maar dat is van korte duur. Ineens wordt hij geconfronteerd met van alles – ontslag, een geheim genootschap en een diepe hartenwens, een kind. Gelukkig staan zijn vrienden altijd voor hem klaar!

‘Daar heb je vrienden voor’ is een vrolijke, lichtvoetige roman over een man en zijn zoektocht naar geluk. Dit verhaal leest makkelijk weg en je bent er snel doorheen. Het knappe aan dit boek is dat je nergens door hebt dat dit verhaal door een vrouw is geschreven. Je zult hoogstens Astrids losse schrijfstijl herkennen, net als in ‘Drie vrienden, een huis (en een klusjesman)’ (https://www.hebban.nl/boeken/drie-vrienden-een-huis-en-een-klusjesman-astrid-harrewijn).
Joost is toegankelijk, herkenbaar en niet te mannelijk, wat misschien voor ons vrouwen wel zo prettig is. Aandoenlijk is de manier waarop hij in Italië met zijn buurmeisje aangaat. Hij wordt van meerdere kanten belicht en je voelt mee met zijn twijfels en zoektocht.

Humor speelt, naast vriendschap, een grote rol in dit verhaal. Regelmatig kun je hardop grinniken om de bizarre situaties waar Joost in belandt. Met zijn ‘Kees’, met Bert en Berta of Gerda en Theo. Omdat het verhaal in het ik-perspectief is geschreven, lees je regelmatig de gedachten van Joost, vol droge humor. Zoals “Je kunt ook alleen op vakantie gaan, denk ik, iets wat ik in zijn geval sowieso zou doen...” of “Ik vind het behoorlijk overdreven. Het lijkt wel een slecht toneelstuk uitgevoerd door de plaatselijke amateurtoneelclub, maar ik ben ook maar een man en Kees denkt sowieso nooit na.”

Verwarrend zijn misschien alle andere thema’s die in dit boek naar voren komen. Je duikt letterlijk van de humor naar de spanning naar de feelgood. Ook zijn er te veel verhaallijnen die allemaal oppervlakkig blijven. Italië, de orde, het Rijksmuseum, de boot, het klusbedrijf, de zoektocht naar een vrouw… af en toe weet je niet meer welke kant het op gaat. Knap is dan wel de plot, die waarschijnlijk als een verrassing komt.

Buiten de vele thema's is er niets mis met 'Daar heb je vrienden voor'. Houd je van een gewoon geestig verhaal dat je met een glimlach leest? Dan zul je dit boek zeker heerlijk ontspannend vinden.
Heb je het eerste deel al gelezen? Bedenk dan wel dat ‘Daar heb je vrienden voor’ echt om Joost draait, en niet om Noor of Kiki!