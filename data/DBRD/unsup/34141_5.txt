Aangeraden door een leesclub vriend die laaiend enthousiast was over dit boek.
Wat had ze gelijk. Een emotrip vanaf de eerste letter. Jasper en Sam zijn twee tegenpolen die elkaar gevonden hebben (op platonische wijze, laat dat duidelijk zijn). Zij is 16 en hoogbegaafd, maar ook niet echt de aangenaamste persoon ter wereld. Hij is 18 en doet alles wat zijn vader van hem vraagt, wat hem ernstig ziek maakt.
Jasper blijkt echter zo ziek dat hij nog maar een aantal dagen te leven heeft. Hij wil zijn laatste dagen niet doorbrengen, wegkwijnend in een ziekenhuisbed, dus sleept Sam hem mee om zijn laatste wens te vervullen.
De twee belanden in Londen, waar ze met hulp van twee vrienden, Max en Jonathan, Jasper laten deelnemen aan een talentenjacht. Zijn doel: nog eenmaal zingen voor een live publiek (vandaar de prachtige, warme cover). Haar doel: zorgen dat hun laatste dagen samen nog betekenisvol zijn.
Over vriendschap gesproken ... zelden een vriendschap meegemaakt die je zo meesleept en je zo overdondert. Elke conversatie zat juist, elk detail was mooi en goed uitgewerkt en het einde was overweldigend. Ik heb tranen met tuiten gehuild, zonder schroom, omdat het zo mooi en zo goed in elkaar zat.
Wat een ongelofelijke klepper van een boek. Prachtig gewoon.