Daar is íe weer, op een lage tak langs het bospad. Als ik tot stilstand kom, hipt hij naar een takje iets verder van me vandaan. Ik begroet hem. Hij was hier al eerder. Ik was hier al eerder. Zo nu en dan komen we elkaar tegen en herinnert hij mij aan geruststellende woorden. 'Frequent bezoek van een roodborstje zou een teken zijn dat een overledene over je waakt.' Ik glimlach en buig mijn hoofd uit dankbaarheid voor het wakend oog van mijn geliefde oudtante én voor mijn metgezel, de zangvogel met de rode borst, mijn krachtdier.

In Krachtdieren van klassiek homeopaat, spiritueel coach en tarotiste Petra Stam lees ik bij thuiskomst nog eens de uitgebreide informatie die zij over het roodborstje heeft verzameld. Petra schrijft vanuit de mens die het krachtdier 'is' of die de inzichten ervan nodig heeft. Hierdoor word je, mits het dier als krachtdier bij je past, regelmatig op een prettige manier door een aha-erlebnis overvallen. In dit boek staan 66 krachtdieren beschreven in duidelijk onderverdeelde hoofdstukken. Het is de schrijfster gelukt om de essentie van de krachtdieren te documenteren vanuit verschillende invalshoeken, waardoor je op diverse niveaus verbinding met hen kunt maken. Elk hoofdstuk sluit af met adviezen en valkuilen want als je de spirituele kracht, boodschappen en levenslessen van het dier tot je neemt, aldus Petra Stam, zul je krachtiger in de wereld staan en trouw blijven aan je natuur.

Ontdek de veelzijdigheid van je krachtdier(en) en jezelf!

Krista Feije
Onze Lieve Aardevrouwe