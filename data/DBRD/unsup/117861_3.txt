Hoogverraad is geschreven door Louise Flint, een boek over de duistere tijd van de inquisitie in Frankrijk. Ze begon met schrijven, omdat de boeken die zij graag las, niet bestonden. Flint heeft op haar elfde al eens een schrijfwedstrijd gewonnen. Hoogverraad is haar debuut, waarin ze niet voor de gemakkelijkste onderwerpen kiest.
Het is het jaar 1241, Zuid-Frankrijk. Philippe Vital woont in Camurac, een rustig dorpje waar nooit iets opwindends gebeurt, tot het op een dag wordt bezocht door een vreemdeling. Hij noemt zichzelf een parfait, een soort katharenpriester, genaamd Roger. Vanaf dat moment is het dorpje niet meer zoals het geweest is, mede doordat het de tijd is van de inquisitie: de jacht op Katharen door de katholieken. Philippe sluit vriendschap met Roger. Die neemt Philippe in vertrouwen en vertelt hem over de 'Eed op water en brood'. Als Philippe die aflegt, besluit hij om de Katharen te helpen. Hij wordt koerier en met helpt hen te vluchten naar Spanje. Daarbij komt zijn eigen leven in gevaar, wat Philippe vaak laat twijfelen of hij wel de goede keuze heeft gemaakt. Door deze twijfel beginnen de leden van de Eed hem langzamerhand te wantrouwen. Philippe zal veel moeten doen om hun vertrouwen te winnen. Zijn geheimen stapelen zich steeds hoger op en de inquisitie begint harder in zijn nek te hijgen. Wie kan hij vertrouwen, nu iedereen zijn eigen hachje probeert te redden? Vrienden worden opgepakt of vluchten, mensen die hij vertrouwde zijn niet zo onschuldig als hij dacht ... En dan wordt er jacht op Philippe en zijn vriendin Esperte gemaakt, en zullen ze moeten vluchten. Zullen ze de inquisitie overleven?
Hoogverraad is een interessant boek met veel informatie en geschiedenis. In het boek zijn veel historische gegevens verwerkt, waardoor het soms lastig leest, met name door de veelheid aan informatie. Het maakt het ook lastig om in het boek te worden getrokken, door de vele onderbrekingen in het verhaal. Ook de wisselvallige karakters van de hoofdpersonages maken het boek er niet makkelijker op. Hoogverraad is voor 12+, maar het lijkt mij te lastig en oninteressant voor die leeftijdcategorie. Hoogverraad is een prachtig boek voor mensen die ge√Ønteresseerd zijn in deze periode uit de geschiedenis, en anders raad ik aan om eerst wat informatie over deze tijd op te zoeken.