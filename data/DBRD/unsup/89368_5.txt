Een waarschuwing ten aanzien van 'Roald Dahl Woordenboek', van AAIEN tot ZWOEVIG, is op zijn plaats: je raakt niet uitgelezen. En het is een stimulans om alle boeken van Roald Dahl te herlezen. Precieus!

Een fantastelijke uitgave van Van Dale, samengesteld door Susan Rennie, bewerkt door Heidi Aalbrecht en Pyter Wagenaar.
Prachtige lay-out, met voorin een handleiding hoe het woordenboek te gebruiken. De Wist je dat?s leren je iets over de geschiedenis van woorden. Andere tekstblokken gaan over Husselen met woorden of adviseren je een bepaald woord op te zoeken. Er zijn ook blokken met tips voor alternatieve woorden, zodat je zeker weet dat je in de verhalen die jij schrijft NOOIT SAAI bent. Door Dahl bedachte en in het Nederlands vertaalde woorden zijn in blauwe letters weergegeven. Kortom: het woordenboek zit vol grapjes en leukigheid en het is nog leerzaam ook.

"Hurken zijn net zulke vreemde lichaamsdelen als kladden en lurven. Waar zitten die eigenlijk?"

De illustraties van Quentin Blake zijn even fraai als altijd.
Op elke pagina staat het alfabet langs de rand; de afwijkend gekleurde letter geeft aan waar je op dat moment bent. Bovenaan de bladzijden zie je het eerste en laatste trefwoord van die bladzijde, dat vergemakkelijkt het zoeken naar de trefwoorden.
Er komen in het boek zelfs weetjes voor die volwassenen niet kennen.

Bij werkwoorden is de verleden tijd en de voltooid tegenwoordige tijd vermeld: ROEPEN (riep, heeft geroepen). Bij sommige woorden staat de uitspraak: BIJZONDER (je zegt: biezonder). Zelfstandige naamwoorden zijn voorzien van lidwoord en meervoudsvorm. Voorbeeld:

"Trefwoord: de ANGST (twee angsten)
Angst is het gevoel dat je hebt als je bang bent.
Dan volgt er een blok 'Husselen met woorden', ook over ANGST:
Roald Dahls personages zitten vaak in angstige situaties, daarom kom je in zijn verhalen ook veel manieren tegen om angst te beschrijven. De passagiers in de perzik zijn bijvoorbeeld 'verlamd van angst' en mevrouw Griezel wordt 'wit van schrik' bij de gedachte aan de gevreesde krimpziekte. Je kunt ook 'versteend' of 'verstijfd zijn van angst', of 'van angst aan de grond vastgenageld staan' (zodat je je niet meer kunt bewegen). Kijk bij BANG om te zien wat er nog meer gebeurt als iemand angstig is."

Niet na elk trefwoord staat een tekstblok dat daar dieper op ingaat, maar op elke pagina staat wel i√©ts extra's.

Uit het nawoord: "De grootste geheimen zijn altijd verstopt op de meest onwaarschijnlijke plaatsen en als je er niet naar zoekt, vind je ze nooit. Sommige magische woorden houden zich misschien verscholen op een pagina die je eerder hebt gemist. ..."
Een boek om binnen handbereik te houden en veelvuldig te raadplegen, want stel je voor dat je tijdens het bladeren, lezen en glimlachen een buitengebruikelijk woord gemist hebt.
Het is ommogeluk alle facetten van het 'Roald Dahl Woordenboek' te beschrijven, je moet het beleven!

Voor wie dat nog niet wist: van alle inkomsten uit de Roald Dahl-boeken gaat tien procent naar goede doelen, zoals specialistische verpleegkundigen voor kinderen, toelagen voor families met zieke kinderen en onderwijshulpprogramma's.

Roald Dahl zei:
"Als je fijne gedachten hebt,
zonnestraalt dat van je af
en zie je er altijd mooi uit."