Mag ik allereerst de schrijver Peter DeWillis (pseudoniem van Peter van Roermond) feliciteren met een superspannend kinderboek en hem bedanken voor een heerlijke tijd in zijn fantasiewereld. Ik nader zelf de vijftig, maar ook ik heb al lezend en knagend aan mijn nagels het einde van zijn boek bereikt. En zo kom ik op de plek waar ik het over wil hebben. Het einde.
Ik kan het lezen van het eerste boek van de Terra Fabula serie het beste vergelijken met het nuttigen van een verrukkelijk blokje chocolade vol verrassende smaken. Je raakt een tijdlang betoverd en in vervoering om vervolgens er achter te komen dat er maar een blokje chocolade is. Het tweede blokje mag voorlopig nog niet gegeten worden, omdat het nog niet gemaakt is. Of in dit geval: geschreven. De cold turkey trad gelijk in.
Het boek eindigt open. En niet zomaar open, maar meer aan de rand van de afgrond open. Soms vind ik een open einde heel goed, maar in dit geval stopte het verhaal op weg naar de grote climax. Abrupt dus. Wat ik echt heel jammer vond. En dat is zacht uitgedrukt. Ik geef toe dat het boek je naar veel meer laat verlangen. Maar na de laatste regel kon ik alleen nog maar "Nee!" schreeuwen in mijn hoofd. Een week wachten op de volgende aflevering van je favoriete serie is nog te overleven. Maar een jaar zonder een voortzetting van dit verhaal? Zo goed vond ik zijn boek dus.
Het boek gaat over twee kinderen, William en Martha, die samen met hun tantes op zoek gaan naar hun verdwenen ouders (avonturiers/archeologen) in het onbekende land Terra Fabula.
De schrijfstijl zorgt ervoor dat je lekker doorleest. Je belandt van de ene in de andere vreemde situatie en je wordt geconfronteerd met bekende en minder bekende wezens. Erg leuk, vol herkenning en fantasie. De actiegedeeltes zijn goed en beeldend geschreven. Je ervaart ze als een film. (Vandaar de afgekloven nagels.) Ik kan echt niet wachten op het volgende deel. Schrijf je wel even door, Peter.
Beoordeling: 5 Inktvisjes.

Robert Bijman
(Auteur van de Anumoria initiatie en de Eldurea deceptie)