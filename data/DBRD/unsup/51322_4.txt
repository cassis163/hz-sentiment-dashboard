Dit was niet het plan gaat over Charlie Goldwyn. Charlie is 34 jaar en weduwnaar, zijn vrouw kwam om bij een vliegtuigcrash. Zijn moeder, die hem en zijn tweelingzus Zadie in haar eentje heeft opgevoed, overleed een jaar eerder. Hij heeft een zoontje van vijf, Caleb (die is geobsedeerd door natuurrampen en het liefst in jurkjes loopt), voor wie hij veel te weinig tijd heeft. Charlie heeft namelijk een veel te drukke baan bij een gerenommeerd advocatenkantoor, waar hij op het punt staat partner te worden. Tot hij in een dronken bui op een bedrijfsfeestje de waarheid vertelt en ontslagen wordt. Vlak daarna vertelt Zadie, die bij Charlie in huis woont, hem dat ze gaat trouwen en dus niet meer fulltime voor Caleb kan zorgen. Niet bepaald ingrediënten voor een feelgood roman, zou je denken. En toch is dat precies wat Dit was niet het plan is. Schijnbaar is er eerst een hele hoop ellende nodig om erachter te komen wat er écht toe doet in het leven. Overigens is al die ellende wel heel beeldend en met de nodige humor beschreven. Hoewel Dit was net het plan zich in een typisch Amerikaanse setting afspeelt, zijn de thema’s voor iedereen herkenbaar. Ik hoop alleen iets minder extreem…