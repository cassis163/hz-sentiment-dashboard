- Zo staat het geschreven: ‘En zij bundelde de bliksem in hare hand. En zij gebood deze toe te slaan.’ – Uit het boek Eva, 13-17 -

In de Macht vertelt Naomi Alderman over de Wrong. Een mysterieus orgaan waar alle vrouwen over beschikken, maar nog niet allemaal kunnen gebruiken: met de kleinste aanraking kunnen ze een folterende elektrische lading uitstoten. Het boek volgt drie vrouwen en een man door een tiental jaren heen, waarin de vrouwen de macht grijpen door hun kracht en de mannen deze kwijtraken.

Het verhaal wat Alderman vertelt wordt ondersteund door archeologische vondsten en onderzoeken uit de toekomst. De vondsten komen uit de tijdsperiode waarin wij ons nu bevinden. Deze zijn als illustratie en inzet toegevoegd in het boek en maken het verhaal daarmee compleet.

Het boek begint met een briefwisseling tussen schrijfster Naomi Alderman en schrijver Neil Adam Armon. Neil heeft een manuscript geschreven wat hij vindt dat Naomi echt moet lezen. Dat manuscript ligt nu voor je.

Het verhaal strekt zich over een periode van tien jaar, waarin we sprongen maken van een jaar. Elk deel van het boek begint met ‘nog … jaar te gaan’ en uiteindelijk maken we een sprong van vijf jaar. Elke deel sluit af met de eerder genoemde tekeningen van historische vondsten. Binnen de jaren wisselt de verteller per hoofdstuk. Het zijn voornamelijk hoofdstukken vanuit de vier hoofdpersonen en een enkeling uit het perspectief van een bij-persoon. Elke persoon heeft ook zijn eigen stijl, van de meer formelere stijl bij bijvoorbeeld Margot tot een informele, bijna straattaal-achtige variant van praten bij Roxy.

De spanning bouwt, naarmate je verder in het verhaal komt ook op. Je merkt dat in het begin de vrouwelijke hoofdpersonen lyrisch zijn, over hun krachten. Maar dat er naarmate de jaren vorderen ook bedenkingen ontstaan. En ook de mannen, de schrijfster weet het dusdanig op te bouwen dat je op ten duur gewoon medelijden krijgt. Uiteindelijk komt alles bij elkaar in een zinderend einde.

Een veelbelovend verhaal, zeker iets wat elke vrouw zou moeten lezen. Het is goed geschreven maar er had meer in kunnen zitten qua opbouw, we missen immers een paar jaar in het verhaal, maar ook aan het einde. Want uiteindelijk heb je toch nog een paar vraagtekens over op het einde.

En wat uiteindelijk ook erg belangrijk is, eenmaal begonnen kon ik maar met moeite het boek steeds wegleggen.