Een uit het Spaans vertaalde thriller die speelt in het Barcelona van het jaar 1888; het jaar waarin in die stad een grote wereldtentoonstelling werd georganiseerd. Het verhaal speelt rondom drie hoofdpersonen : Daniel Amat een leraar in het Engelse Oxford die terugkeert naar zijn geboortestad Barcelona na het overlijden van zijn vader, de journalist Bernat Freixa en de student geneeskunde Pau Gilbert.
Daniel Amat is indertijd Barcelona ontvlucht nadat er brand was uitgebroken in zijn ouderlijk huis waarbij zijn broer Alec en zijn verloofde zijn omgekomen. Daniel heeft een onduidelijk schuldgevoel over die brand.
Aangespoord door de journalist Freixa die op jacht is naar nieuws gaat hij op zoek naar de omstandigheden waaronder zijn vader is overleden. Daarbij krijgt hij de hulp van de student Pau, die weer zijn eigen geheimen heeft. De zoektocht leidt onder andere door de achterbuurten en de riolen van Barcelona. De auteur besteedt veel aandacht aan gebouwen, parken en andere bijzonderheden die rondom 1888 in Barcelona aanwezig waren. Ik ken Barcelona te weinig om te weten of deze nog altijd bestaan. Voor de kenners van Barcelona zal dit ongetwijfeld een interessant aspect van het verhaal zijn.
Zoals het in een goede thriller betaamt zijn er, vooral in het laatste deel, allerlei onverwachte plotwendingen en komen de hoofdpersonen in situaties waarin je ze als verloren beschouwd. Dat maakt het boek spannend. Sommige karakters, zoals dat van de louche industrieel Aldell die de electriciteitscentrale voor Barcelona bouwt, zijn wat caricaturaal.
Het verhaal speelt voorafgaan aan de Wereldtentoonstelling van 1888 en de hoofdstukken zijn ingedeeld naar het aantal dagen vóór de opening van de Wereldtentoonstelling. Dat doet wat kunstmatig aan.
Een geheim achtste hoofdstuk van een oorspronkelijk manuscript van de historische persoon Vesalius, die als grondlegger van de anatomie wordt beschouwd, speelt een belangrijke rol in de zoektocht van de drie hoofdpersonen. Het leidt tot allerlei lugubere situaties met een biblothecaris die omkomt in een brand, verminkte lijken van jonge meisjes en het met kunstgrepen weer tot leven wekken van een overleden geliefde.
Hoewel het verhaal af en toe wat langdradig is en zich verliest in teveel details blijft het toch, door de plotwendingen, een boek dat je achter elkaar uitleest.