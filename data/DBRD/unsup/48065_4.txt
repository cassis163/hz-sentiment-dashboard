Wat gebeurt er met je als je leest: ‘uw leven staat op het punt beter te worden’ en: ‘dit boek is een kans, grijp het!’ ? Dan wordt je toch geprikkeld om verder te lezen? De Amerikaanse Judith Orloff noemt zichzelf energiepsychiater en had als kind intuïtieve inzichten en voorspellende dromen. Na een heftig incident besluit zij intuïtie in haar praktijk te integreren. In haar ruim 400 pagina’s tellende zelfhulpgids: Emotionele Vrijheid integreert ze wetenschap met intuïtieve kennis. Emotionele vrijheid is het vermogen om méér liefde te geven en méér liefde te ontvangen. En zoals zij zelf zegt in het nawoord is dit de overkoepelende boodschap van het boek: het uitdragen van liefde.

In het eerste deel worden de 4 belangrijke componenten van emoties uitgelegd: biologie, spiritualiteit, energetische kracht en psychologie. Orloff laat zien hoe meditatie en ontspanningstechnieken je denken kalmeert en je biologische systeem herprogrammeert. Maar ook hoe je emoties kunt beschouwen als een betrouwbare gids en kunt leren de energetische kracht ervan positief te gebruiken. Als een rode draad komt het belang van een goede slaaphygiëne naar voren, waardoor je makkelijker toegang krijgt tot je onbewuste en zo kunt luisteren naar antwoorden of openbaringen in je dromen. Orloff’s devies: minder nadenken, maar slapen over het probleem.

In het tweede deel ga je negatieve emoties onder ogen zien en daarvoor positieve emoties ontwikkelen in 7 transformaties (transformeren van energie). Angst wordt moed, frustratie geduld. Eenzaamheid, bezorgdheid, depressiviteit, jaloezie en woede maken plaats voor een positieve geestestoestand. Aan de hand van een zevental testen wordt gekeken wat een bepaalde emotie met je doet. De tests zijn beknopt en hadden wat uitgebreider gekund. Orloff leert je de verschillende aspecten te herkennen en geeft handvatten hoe je de biologie per emotie opnieuw kunt programmeren, wat de spirituele betekenis is, hoe je de energetische kracht kunt ervaren. Als laatste wordt de psychologie van de emotie in kaart gebracht. Uiteraard gaan de transformaties gepaard met oefeningen. Deze zijn van een heerlijke eenvoud en zeer praktisch. Naast praktijkvoorbeelden geeft ze ook ruimte aan haar eigen verhaal.

Emotionele Vrijheid is een praktisch werkboek waarin alle facetten van emoties zijn verweven. Het is een mix van cognitieve gedragstherapie (CGT), de kracht van positief denken en intuïtie. Door Orloff’s op medicatie gebaseerde opleiding in de psychiatrie wordt regulier gecombineerd met spiritueel. Het is zo heerlijk compleet en praktisch! Hoe overleef je emotionele vampiers of hoe ga je om met moeilijke mensen, narcistische persoonlijkheden, controlfreaks of de eeuwige criticus, om er maar een paar te noemen. Een boek dat eigenlijk bij iedereen op het nachtkastje hoort te liggen, en met name voor (hoog)sensitieve personen onmisbaar is. Het is in de u-vorm geschreven; deze beleefdheidsvorm maakt het wat afstandelijk, evenwel goed geschikt voor de Vlaamse lezers.