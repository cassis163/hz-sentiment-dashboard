Steve 'SJ' Watson (1971) is een Engelse auteur die in 2011 debuteerde met zijn eerste thriller 'Voor ik ga slapen'. 'Tweede leven' is zijn tweede thriller die het daglicht zag in 2015. Voor mij was het echter zijn debuut aangezien ik 'Voor ik ga slapen' nog niet achter de kiezen heb.

'Tweede leven' komt behoorlijk traag op gang. Hoewel in het eerste hoofdstuk al blijk is van de dood van Julia's zus Kate, laat de spanning langer dan verwacht op zich wachten. Wanneer blijkt dat Kate vermoord is, gaat Julia zowel off- als online op zoek naar antwoorden op haar vragen. En die krijgt ze vanzelfsprekend pas helemaal op het einde van het boek. Als lezer word je van de ene verwondering in de andere ondergedompeld. Toch zijn de meningen verdeeld: velen vinden het boek voorspelbaar, maar ik moet toegeven dat ik zelf tot op het laatste ogenblik helemaal niet door had hoe de vork in de steel zat. Zoals mijn eigen titel het dan ook zegt 'onvoorspelbaar zonder nadenken'. Als je zelf niet te ver nadenkt, kan je je tot op het einde nog laten verrassen.

Allesbehalve een slecht boek dat mij tot op het einde wist te bekoren.
Tweede leven - SJ Watson
398 pagina's
Uitgeverij Ambo|Anthos
2015