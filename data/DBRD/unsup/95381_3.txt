Rachel staat aan het hoofd van diverse projecten voor de NSA, de National Security Agency. Met behulp van haar computer Jonesy, die wereldwijd rekenkracht verzamelt van hen die hun computer hiervoor laten gebruiken, kunnen problemen worden opgesplitst en verspreid via het internet. Op deze manier wordt samengewerkt aan een mogelijke oplossing of doorbraak als het gaat om bijvoorbeeld de bestrijding van een erfelijke ziekte. Het verhaal voert ons onder meer naar de tombe van de Egyptische godin Pesesjet, als Rachel een email krijgt van ene John Tavak die mogelijk een geneesmiddel heeft gevonden tegen meerdere zenuwaandoeningen. Rachel is gebrand op het redden van Allies leven, haar jongere zus die lijdt aan de ziekte van Krabbe. Ze besluit John te helpen en beiden slaan de handen uiteindelijk ineen. Wat volgt is een filmisch, bijna Indiana Jonesachtig avontuur waarbij het duo menig tegenstander uit de farmaceutische industrie tegenkomt, die hen de weg proberen te versperren voordat de buitenwereld er lucht krijgt van deze spectaculaire medische doorbraak.

Onmisbaar is geen boek dat zich makkelijk als thriller laat bestempelen, maar eerder gezien kan worden als een avonturenroman. De afstandelijke en onsympathieke Rachel blijft ongrijpbaar. Hoewel duidelijk getracht is haar van enige empathie te voorzien, slagen moeder en zoon Johansen er niet in om Rachel Kirby menselijk te maken. Ook de mysterieuze John Tavak legt het regelmatig af tegen diverse goed geportretteerde bijfiguren zoals Hal Demanski, een verwende rijkaard waar Rachels zus Allie het mee aanlegt. Toch heeft het boek veel te bieden. Het verhaal fascineert en is origineel en daarom voor een breed publiek geschikt. Het nawoord van de auteurs geeft aan dat fictie en realiteit goed door één deur kunnen. Het ontbreken van enige diepgang in zowel de karakters als het verhaal, een weinig verrassende plot, en het gebrek aan een goede spanningsboog maken dat Onmisbaar geen onuitwisbare indruk achter zal laten.
(Door Diana Bokkinga)