Michael Robotham. De naam zei me werkelijk helemaal niets. De verdenking. Ook de titel zei me niets. De beschrijving van de inhoud op de omslag van het boek sprak me niet aan, ik had nog niemand over het boek horen praten en daarbij kwam ook nog dat ik mezelf verboden had geld uit te geven aan boeken aangezien ik nog tientallen ongelezen exemplaren thuis had liggen. Uiteindelijk heeft de gouden sticker op de omslag met de woorden "Thrillersensatie van het jaar!" me overgehaald het boek toch te kopen. Overgehaald door een sticker... Ik schaam me werkelijk diep.

Maar ik ben maar wat blij dat ik me heb laten overhalen. De verdenking is een boek dat razend knap in elkaar steekt en ook nog eens boordevol spannende wendingen zit. Hoofdpersoon Joe OLoughlin is gelukkig getrouwd, heeft een geweldige dochter en een succesvolle carrière als psycholoog. Dat hij kort geleden te horen heeft gekregen dat hij aan de ziekte van Parkinson lijdt was een flinke tegenslag, maar de ellende begint pas goed als er een lijk wordt gevonden en Joe een verdachte wordt. Joe is er echter van overtuigd dat Bobby, een patiënt van hem, iets met de moord te maken heeft. Als Joe niet geloofd wordt en de bewijzen tegen hem zich opstapelen, vermoedt hij dat iemand hem er probeert in te luizen. Hij ziet nog maar één mogelijkheid: vluchten om uit te zoeken wat er precies aan de hand is. Een superspannende zoektocht naar de waarheid volgt. Maar als Joe eenmaal denkt te weten hoe het zit, is zijn lijdensweg nog niet ten einde en moet hij alles op alles zetten om zijn gezin te redden.

Niet enkel de spanning maakt De verdenking de moeite waard om te lezen. Robotham`s schrijfstijl draagt daar zeker aan bij. Hij schrijft helder, alsof hij al jaren thrillers schrijft. Hilarische opmerkingen over telescoopvissen en kerstbomen maken het verhaal wat luchtiger en geven een komische draai aan toch niet al te vrolijke passages. Maar wat dit boek echt een topper maakt, zijn de levensechte personages. Eindelijk een keer geen Superman als hoofdpersoon. Joe is geen held, is niet altijd de perfecte echtgenoot en heeft nog enkele andere tekortkomingen. Hierdoor komt hij bijzonder geloofwaardig over en leef je met hem mee. Ook slaagt Robotham erin gevoelens van sympathie voor `de slechteriken bij de lezer op te wekken, waardoor er geen standaard gevecht van goed tegen kwaad ontstaat.

Spanning, herkenbare personages en niet te vergeten een topverhaal, maken De verdenking een geweldig debuut. En die gouden sticker heeft dit boek dubbel en dwars verdiend.