The Shining verscheen oorspronkelijk in 1977. In 1978 werd het verhaal vertaald en uitgegeven door Luitingh-Sijthof onder de titel Het tweede gezicht. Deze thriller is een van de bestsellers geschreven door Stephen King. King is een schrijver uit Amerika die bekend staat voor zijn horrorverhalen waarin opvallende karakters worden ondergedompeld in beangstigende situaties. The Shining valt hierbij zeker niet uit de boot en typeert de schrijfstijl van Stephen King helemaal.
Het verhaal gaat over de familie Torrance die tijdens de koude en barre wintermaanden het hotel Overlook onderhouden. Het hotel bevindt zich in de bergen van Colorado en is door de hevige sneeuwval tijdens de winter moeilijk tot niet bereikbaar voor gasten, daarom sluit het zijn deuren voor enkele maanden.
Jack Torrance is een schrijver en alcoholist die moeilijk kan doorbreken in de schrijverswereld. Hij verheugt zich op een rustige en eenzame periode in de hoop een goed boek te kunnen schrijven. Omdat hij zijn gezin niet meer kan onderhouden, neemt hij de baan als winterconciërge maar al te graag aan. Samen met zijn vrouw Wendy en zijn zoontje Danny verhuist hij dus richting de hoge bergen. Wendy wil er graag een paar maanden tussenuit. Het gaat al enkele maanden niet meer zo goed in hun relatie. Danny daarentegen verhuist niet graag, omdat hij een naar voorgevoel heeft. Hij denkt immers dat er gevaar dreigt waartegen niemand iets kan beginnen.
De titel van deze thriller slaat op Het Licht, een gave die hun vijfjarige zoontje blijkt te bezitten. Hij voorspelt een gevaar waartegen niemand iets zou kunnen beginnen. Later in het verhaal lijkt het dat hij niet de enige is met die gave. Ook de kok, die tijdens de zomer in het hotel werkt, bezit Het Licht en weet perfect hoe Danny ermee moet leren omgaan.
Hotel Overlook komt later in het verhaal echt tot leven in de gedachten van Jack, waarna het noodlot toeslaat. Best een spannend gedeelte in het boek en zeer levendig verteld. Als lezer kom je steeds weer voor een nieuwe verrassing te staan.
Nochtans kwam het verhaal niet zo vlug op gang. Als lezer weet je tijdens de eerste hoofdstukken niet echt waarover het gaat. Het was een ingewikkeld begin waarbij je echt je hoofd moest houden. Later in het verhaal raakte ik beter gewoon aan de schrijfstijl van Stephen King, waardoor plots alle puzzelstukjes in elkaar bleken te passen.

Ik raad het boek aan bij mensen die echte liefhebbers zijn van thrillers. Zoals ik al zei kom je als lezer steeds voor nieuwe verrassingen en wendingen te staan. Je mag de moed niet laten zakken na het lezen van de eerste hoofdstukken, want later, wanneer het boek echt op gang is gekomen, zit het verhaal enorm goed in elkaar.