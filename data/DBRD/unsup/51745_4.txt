Met gemiddeld een 8,6 / 10 in de Hebban Thriller leesclub moet Rudy Soetewey toch wel tevreden zijn met zijn laatste geesteskindje ‘Bewijs het maar’. Nieuwsgierig gemaakt door alle lofuitingen en de waardering moest er tijd vrij gemaakt worden voor het lezen van dit boek. De reputatie van de auteur is bekend en deze lezer is benieuwd of daar nog iets aan veranderd is na ‘Bewijs het maar’….

Matthias De Wolf is journalist en werkt op freelance basis. Hij wordt benaderd door Alberta de Bouzinghe die hem vraagt een onderzoek te doen naar de vermeende zelfmoord van haar neefje en metekind Kevin.
Kevin zou zelf voor de aanstormende trein zijn gesprongen en zo een einde aan zijn leven hebben gemaakt. Nadat Matthias de opdracht heeft geaccepteerd, ontdekt hij vrij snel dat Kevin’s vriendin ook is overleden. Alleen kloppen de opgegeven data niet en blijkt de oorzaak van het overlijden van Saskia Pacorro nogal wat vragen op te roepen. Matthias ontdekt ook dat Saskia geen onbekende voor hem is dus nu wil hijzelf ook wel meer weten over de oorzaak van beide sterfgevallen….

Rudy Soetewey staat bekend om zijn formidabele schrijfstijl en ongekende vertelkunst. Met zijn bekende zwierige pen, waar regelmatig een druppel humor uitlekt, weet hij de lezer mateloos te boeien. Aandacht van lezers zoeken, in het verhaal trekken en vasthouden, lijkt zijn credo te zijn. Het mooie is dat dit ook met zijn laatste boek volledig is gelukt.
‘Bewijs het maar’ is een absoluut actueel thema waarin de machtige voedingsindustrie niets te gek lijkt om het grote geld bij de consumenten weg te trekken. En dan kan het niet anders of het loopt een keer verkeerd af, zoals in de normale maatschappij ook met regelmaat gebeurt. Soetewey heeft dat goed geïnventariseerd en daar een realistisch en spannend verhaal omheen gebouwd. Het verhaal is soms informatief sterk om daarna even sterk relativerend met de nodige humor weer met twee benen terug op de aarde gezet te worden. Maar opbouwend zo sterk dat het continu uitnodigend is en stimuleert tot doorlezen, ongeacht de verplichtingen die op je liggen te wachten. En dat toont het ware vakmanschap dat bij Rudy Soetewey nog in ruime mate aanwezig is. Met ‘Bewijs het maar’ heeft Soetewey ruimschoots bewezen nog steeds tot de top van de Vlaamse schrijverswereld te horen.

Eindoordeel: 4 sterren

Spanning: 3 sterren
Plot: 4 sterren
Leesplezier: 4 sterren
Schrijfstijl: 4 sterren
Originaliteit: 3 sterren
Psychologie: 4 sterren