"Je klasgenoten zullen je erom gaan haten, let maar op mijn woorden." ~ p29.

Dark Swan meets Gossip Girl, maar dan van eigen bodem! Zet het geluid van je telefoon maar uit tijdens het lezen, anders schrik je nog van binnenkomende berichten....

"Ook al is het een wedstrijd, ik wil de hoofdrol op een eerlijke manier winnen, omdat ik er hard voor gewerkt heb en omdat ik goed genoeg ben." ~ p63.

Truth or Dance is het eerste deel van een spannende trilogie, waarin de balletwereld een centrale rol speelt. De vriendinnen Inda, Lisa, Nikki en Zoë worden toegevoegd aan een groepschat: Truth or Dance. Ze denken dat het onderdeel is van een schoolproject, waarbij ze kans maken op de hoofdrol in de eindvoorstellen van het conservatorium. De opdrachten worden echter steeds bizarder, en zelfs gevaarlijk! De meiden willen niets liever dan de hoofdrol, maar is het hun vriendschap waard?
Als Chinouk Thijssen ergens goed in is, dan is het je als lezer op een verkeerd spoor brengen. Ook in dit boek weet ze goed te verbergen wie het leven van de dames zuur maakt, en was ik zelfs redelijk geirriteerd dat ik het aan het einde nog niet wist... Het grote nadeel van een eerste deel: je moet weer wachten op het volgende boek! Wie van ballet houdt kan haar hart op halen, maar ook voor de mensen die niet specifiek van ballet houden is dit een boek om van te genieten. Centraal staat natuurlijk de spanning, de vriendinnen en de grote vraag: wie zit er achter de berichten en waarom?!

"Even begin ik aan mezelf te twijfelen. Is het überhaubt wel gebeurd of heb ik het gedroomd?" ~ p121.

Ik hou echt van alles wat Chinouk schrijft, dat is inmiddels wel bekend. Toch miste ik iets in dit verhaal, waar ik niet helemaal de vinger op kan leggen. Absoluut een geweldig verhaal, en ik raad hem ook iedereen aan, maar ik heb net geen 5 sterren gevoel... Hopelijk komt dat in het volgende deel!