Vorig jaar (of nou ja, in 2014 eigenlijk) las ik de Grisha-trilogie en was ik ondergedoken in de Grisha wereld. In 2015 bracht Leigh Bardugo het eerste boek in een nieuwe serie uit, ‘De kraaien’, die zich afspeelt in de wereld van de Grisha’s maar in een heel ander deel. Als je de Grisha-trilogie niet gelezen hebt, kun je ‘List en leugens’, het eerste deel in ‘De kraaien’ serie prima lezen. Er wordt gaandeweg genoeg uitgelegd over de wereld zelf.

Goed, ‘List en leugens’. Kunnen we het eerst even hebben over de cover? Ik zat echt te kwijlen toen dit boek binnen kwam, want was is ie mooi!! De special edition is eigenlijk nog mooier, want daarvan zijn de zijkanten van de bladzijdes zwart, wat echt perfect past bij de setting van dit boek. ‘List en leugens’ speelt zich af in Ketterdam, een stad waarin iedereen voor zichzelf vecht, om in leven te blijven of uit handen van de slechterikken te blijven.

Kaz Bekker, crimineel en leider van de Kraaien, krijgt een opdracht die bijna onmogelijk lijkt. Hij stelt zijn team samen en gaat op pad. ‘List en leugens’ wordt verteld vanuit zes personages: Kaz zelf, ‘de Schim’ die een geweldige spion is en de rechterhand van Kaz, een gevangene die de groep helpt te ontsnappen en die wraak wil nemen op de Hartenwringer die ook mee is, een gokverslaafde en een rijkeluiszoon.

Leigh Bardugo neemt de tijd om ieder karakter te beschrijven, maar die geschiedenis is zo boeiend dat het geen enkel probleem is. Je springt weliswaar van heden naar verleden en weer terug, maar zo leer je iedereen goed kennen. Je leest over hun achtergrond en dat kost wat opbouw in het verhaal. Dat is dan wel weer het voordeel van een serie, daarvoor moet je in het eerste boek de personages goed leren kennen en is het verhaal op sommige momenten wat meer ondergeschikt.

Ondanks dat je heen en weer springt tussen het heden en het verleden, leest het totaal niet saai. Als de groep eenmaal begonnen is aan de onmogelijke opdracht, kun je het boek gewoon niet neerleggen. Iedere keer als het misloopt denk je dat het afgelopen is, maar dan weten ze zichzelf weer te redden. Het lijkt wel een snoeispannende Hollywood film in boekvorm (ik zou er geen bezwaar tegen hebben als deze serie verfilmd wordt, integendeel. Ik ben benieuwd wie Kaz zou gaan spelen, maar dat is een heel ander verhaal, haha!) en zakt geen moment in.

‘List en leugens’ is een retespannend verhaal, gevuld met magie en natuurlijk grisha’s. De wereld van de grisha’s is zo goed in elkaar gezet, je merkt dat Leigh Bardugo elke hoek en elk stukje geschiedenis van deze wereld uitgeplozen heeft. Daarnaast zijn de personages zo goed geintroduceerd dat je het gevoel hebt dat je zelf onderdeel bent van de Kraaien. ‘List en leugens’ is het eerste deel uit ‘De kraaien’ serie en ik kan echt niet wachten op het volgende deel.