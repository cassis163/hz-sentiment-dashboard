Jasmine, afgekort Jazz, is een doodnormale jonge vrouw. Behalve dan dat ze op de maan woont. En dat ze naast haar baan als koerier ook nog bijklust in het zwarte circuit van de smokkelwaren misschien. Op een dag krijgt ze een aanbod wat ze niet kan weerstaan, maar doet ze hier wel zo verstandig aan?

Direct bij het lezen wordt je flink in het verhaal onder gedompeld. Het boek begint dan ook gelijk met een spannende situatie die een bijzonder bloedstollende scene oplevert. Hierna houdt het verhaal een hoog tempo en wordt je als lezer van de ene in de andere actie scene geslingerd. Op die manier gaat het boek nooit vervelen. Er gebeurd altijd wel weer iets spannends en je rolt van de ene in de andere verbijstering over wat Jazz nu allemaal weer voor elkaar krijgt.

Het hoge tempo en de opeenstapeling van actie na actie maken wel dat er wat diepgang in de karakters ontbreekt. Hoewel het boek vanuit het perspectief van Jazz geschreven is en zij een prettige verteller is die het verhaal met veel humor weet te brengen, leer je haar niet diep van binnen kennen. Alles blijft wat aan de oppervlakte liggen. Dit geldt ook voor de andere karakters.

Wat Weir in dit boek sterk neerzet zijn de feitjes en weetjes over de maan. Zoals de zwaartekracht die daar heel anders is dan hier en wat dat voor het leven op de maan betekent. Door de manier van correspondentie die hij in het boek gebruikt en manier waarop hij Jazz het verhaal laat vertellen wordt dit als een soort spinnenweb door het verhaal heen gewoven. Bijna onzichtbaar maar zeker aanwezig. De manier waarom Jazz je als lezer meerdere malen in het boek direct aanspreekt maakt dat je bijna een dialoog met dit boek begint.

Samenvattend kan gezegd worden dat dit een spannend boek is met een hoog tempo. De humor en wetenswaardigheden over de maan maken dit tot een boek wat het lezen zeker waard is, ondanks het ontbreken van wat diepgang. Een aanrader van de sci-fi liefhebben. Maar ook voor de lezer die minder thuis is in de wereld van ruimtereizen en het maanleven een boek om eens op te pakken!