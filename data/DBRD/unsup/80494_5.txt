Dr. Claire Elliot is pas negen maanden huisarts in het afgelegen plaatsje Tranquility. Ze doet veel moeite om geaccepteerd te worden door de lokale bevolking. Als plotseling een golf van tienergeweld, waar ook haar zoon bij betrokken is, uitbreekt en ze een medische verklaring zoekt voor deze geweldsexplosie keert het stadje zich tegen haar. Maar gelukkig heeft ze in de lokale sheriff een medestander.
Tess (Terry) Gerritsen is, al zou je op basis van die achternaam anders verwachten, een Amerikaanse schrijfster en arts uit Maine, waar haar verhalen zich ook afspelen. Ze heeft een lekker vlotte schrijfstijl en weet de spanning goed op te bouwen met onverwachte twist. Dat ze arts is etaleert ze wel duidelijk met veel medische details maar dat maakt het boek alleen maar interessanter. Koud bloed is voor een schijntje te koop, maar het is erg goed, super spannend en filmisch geschreven. Kortom, een aanrader die naar meer smaakt. Dit boek moet verfilmd worden. Ik ben zo enthousiast dat ik meteen vier andere "Tessen" heb aangeschaft.