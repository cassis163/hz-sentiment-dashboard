Dit is alweer het tiende boek in de Tony Hill & Carol Jordan serie. Ik heb er net vier achter elkaar gelezen (bingelezen kan soms heerlijk zijn) en het waren spannende weken. In dit tiende deel, Insidious Intent, krijgt het nieuwe team de eerste echte klus voor de kiezen en het blijkt een moeilijke te zijn want de dader is slim en er wordt van hogerhand resultaat verwacht. Er is nog een interessant zijlijntje dat over Torin gaat, (de tiener die bij Paula en Elinor in pleegzorg is). Daarnaast gaat een deel van dit boek over Carol en haar strijd met de alcohol en de verwerking van de dood van haar broer met partner en de manier waarop ze van de rechtzaak over haar rijden onder invloed is afgekomen met de gevolgen die dit had. Tony moet alle zeilen bijzetten om Carol op het rechte pad te houden want de druk van de media, haar onverwerkte trauma's en de druk van de zaak die geen kant lijkt op te gaan, doen haar geen goed.

Dit is het laatstverschenen deel en ik hoop dat Val McDermid niet te lang wacht met het volgende want na dit boek ben ik erg benieuwd hoe alles zich verder ontwikkelt.