Laat ik beginnen met het feit dat ik positief ben over dit boek. Dit laaiende vuur vertelt een goed verhaal dat mooi is opgeschreven. De schrijfstijl lijkt een beetje poëtisch, maar is niet te ingewikkeld: het is prima te volgen.

Lucille vond ik tof. Hoe zij zich om haar zusje bekommert: echt lief! Ondertussen doet ze ook nog duizend en een andere dingen tegelijk, wat natuurlijk onmogelijk is. Daarom snapte ik ook niet dat er geen hulp van buitenaf kwam. Ik begreep Lucille volkomen: zij wil geen hulp zoeken omdat ze bang is dat zij en haar zusje Wren dan uit elkaar worden gehaald. Maar bijna niemand bemoeit zich met hen en daar kon ik echt niet tegen. Bijna iedereen in hun omgeving vermoedt wel dat er iets niet klopt maar waarom gaat niemand zich er na een bepaalde tijd dan mee bemoeien?

Het maakt Lucille’s verhaal overigens wel interessanter. Ik moet ook zeggen dat ik het in de loop van het verhaal steeds meer vergat: het is nou eenmaal zo en dan is het feit dat iedereen weg is het belangrijkste punt niet meer. Die moeder is in het begin echt ontzettend stom: waarom ga je weg en ben je niet bereikbaar? Wie laat er nou twee kinderen alleen thuis achter zonder aan te geven wanneer je terugkomt? Maar dat haar vader en haar moeder beide weg zijn, moet je eigenlijk gewoon accepteren als je dit verhaal leest.

Over het einde kan ik natuurlijk niet te veel zeggen, maar ik vond er wel wat moois aan. Het is ook open, maar tegelijkertijd hoopvol, al moet er veel zelf worden ingevuld. Ik vond het in eerste instantie niet per se vervelend, omdat ik het mooi vond, maar nu ik erover nadenk besef ik dat ik veel te weinig weet over de afloop. Er had nog wel meer uitgelegd mogen worden. In de loop er naartoe ging het namelijk ook best snel. Meer kan ik daarover niet verklappen in verband met spoilers, haha.

Ik heb lang getwijfeld over het aantal sterren dat ik dit boek geef: 3,5 of 4. Op het moment dat ik het boek uit had, zei mijn gevoel 4. Ik kies nu echter voor de andere optie, omdat ik liever meer informatie had gekregen over de afloop. Desondanks is dit boek zeker een aanrader!

Kijk voor deze en meer recensies van young adult boeken op mijn blog: http://bibliofem.nl/category/recensies/