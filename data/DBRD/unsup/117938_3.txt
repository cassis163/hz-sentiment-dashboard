met een spetterend orgamse op het eind,De uit Mechelen afkomstige, naar de Belgische hoofdstad uitgeweken, Luc Deflo leverde in 1999 met Naakte zielen zijn spannend debuut af. Het was het eerste deel van de reeks met onderzoeksrechter Bosmans en speurder Deleu die nog altijd springlevend is, want de meest recente aflevering, Pitbull, sleepte verleden jaar nog de Hercule Poirotprijs in de wacht. Tussendoor publiceerde hij ook de trilogie rond de in kindermisdrijven gespecialiseerde Cel 5 en bij tijd en wijlen schudt hij losstaande thrillers uit zijn pen. Met Lust bewijst de auteur dat hij tien jaar na zijn debuut nog niets aan gedrevenheid als misdaadauteur ingeboet heeft en dat de inspiratie nog volop aanwezig is.
Lust is het verhaal van Iris Bruweel en Dirk Janssens. Beiden zitten vast in het keurslijf van hun respectievelijke huwelijken. Tijdens hun eerste ontmoeting bloeit er iets moois en hoewel op voorhand duidelijke afspraken worden gemaakt dat hun relatie niets meer kan en zal inhouden dan nu en dan vrijblijvende seks, slaagt Iris er niet in Dirk uit haar hoofd te zetten. Ze wil hem tot elke prijs voor haar winnen, maar Dirk van zijn kant kan een stalkende scharrel missen als kiespijn...
Het gegeven doet onmiddellijk denken aan de, in het boek ook aangehaalde, film Fatal attraction uit 1987 met Michael Douglas en Glenn Close in de hoofdrollen. Maar in Lust is niet wraak maar liefde en passie de oorzaak van de spanningen tussen de hoofdrolspelers. En gelukkig voor het realisme, escaleert hun gedrag ook niet zo fel.
Eigenlijk ligt Lust erg in de lijn van het werk van Patrick De Bruyn: gewone mensen die, zowel door verkeerde beslissingen als door factoren buiten hun wil om, in een nauwlijks of niet te stoppen negatieve spiraal terecht komen en zo hun ondergang tegemoet gaan.
Deflo houdt er stevig de vaart in: zesenegentig hoofdstukken op een totaal van driehonderdzesentwintig bladzijden zorgen niet alleen voor veel blanco oppervlaktes maar ook voor een grote leessnelheid. Ook het feit dat de auteur zich louter beperkt tot het vertellen van zijn verhaal en zeer weinig zijsprongen maakt, draagt bij tot de grote vlotheid waarmee het verhaal verslonden wordt.
De plot is, hoewel tamelijk rechtlijnig, niet slecht gevonden en goed uitgewerkt om in een atypische, zeer goed gevonden en al even bevredigende, ontknoping te eindigen waarin de doden er toch nog in slagen hun wil op te leggen aan de levenden. Het einde is dan ook, zoals het hoort in de erotiek, het hoogtepunt van Lust. Maar om de vergelijking door te trekken moet ook gezegd worden dat het voorspel wat van te lange duur is: Deflo gebruikt net iets teveel bladzijden om de obsessie van Iris voor Dirk uit te schrijven, waardoor op een gegeven moment langdradigheid dreigt.
Met Lust levert Deflo een degelijke overspelthriller af die erin slaagt niet in het ordinaire te vervallen, maar tevens ook niet te romantisch uit te hoek te komen. De auteur is erin geslaagd zijn evenwicht op het slappe koord te bewaren waardoor het boek best aangenaam leesvoer is. Het verhaal is echter niet sterk genoeg om uit te groeien tot een klassieker.