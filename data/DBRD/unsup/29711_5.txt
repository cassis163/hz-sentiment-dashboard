Oprichtster van de vrouwenblog Wine-up, Yvanka van der Zwaan, debuteert sprankelend met een dolkomische feelgood roman, 19% kans op geluk.

Vanaf pagina één treedt de lezer(es) binnen in het chaotische leven van Ava Villepein; een pas gescheiden moeder met een druk bestaan. Meteen is duidelijk dat Ava een pragmatisch ingestelde duizendpoot is: ze neemt voor alles en iedereen de verantwoordelijkheid op zich, en rent en vliegt 24/7 alle kanten op. Hoewel het op de lezer overkomt als een chaotisch leven, en die in het begin ook echt even nodig heeft om in de pas te lopen, is het dagelijkse leven voor Ava als een draaiboek: je simpelweg strak aan het plan houden en dan kan er niets mis gaan. Haar vastomlijnde dagritme wordt echter verstoord wanneer Ava op haar werk als eventmanager te maken krijgt met een reorganisatie en uit haar veilige, goed georganiseerde schulp moet zien te kruipen. De zoektocht naar een nieuwe liefde wordt vooral gestimuleerd door haar vriendinnen en buurvrouw, waardoor Ava, in eerste instantie ongewild, ver buiten haar comfortzone op een datingsite belandt. Daarbij wordt haar huiselijke situatie ook flink door de war geschud als haar ex-man Thijs opeens met hangende pootjes terug op de stoep staat en tijdelijk zijn intrek neemt op zolder. Om nog maar niet te spreken over het experimentele gedrag van haar puberende dochter. Ineens lijkt Ava de controle over haar leven te verliezen.

Ava is niet het standaard type hoofdpersoon die je in eerste instantie voor ogen neemt bij een feelgood roman als deze. Meteen denkt de lezer aan stereotyperingen als Bridget Jones of Becky Bloomwood, en ergens geeft deze roman ook wel een dikke knipoog naar deze romantische boegbeelden. Maar Ava is anders. Met haar enorme perfectionisme en controledrang kan zij bijna als autistisch worden bestempeld. Zonder de spot te drijven met deze stoornis, weet Van der Zwaan Ava’s eigenaardigheden op ontzettend humoristische wijze kleur te geven. Meermalen zal de lezer hardop uitbarsten van het lachen om de hilarische denkwijze van Ava. En zich tegelijk herkennen in de situaties waarin zij zich begeeft.

Scenes waarbij Ava in een vergaderzaal boven een café speeddates met mannen organiseert die ze op zakelijke wijze heeft uitgenodigd voor een tien-minutengesprek, zijn absurd grappig. Eisen die ze stelt aan de lengte van een eventuele toekomstige partner omdat hij lang genoeg moet zijn om als vierde drager van haar doodskist te kunnen fungeren, evenzo. Het boek is doordrenkt met zulke maffe passages, waarmee de lezer één en al vermaakt wordt en het liefst het boek in een ruk uitleest. Van der Zwaan heeft het talent om haar verhaal out of the box maar tóch realistisch en herkenbaar over te brengen.

Toch heeft Ava naast al die gekkigheid ook een gevoelige kant, en ook die belicht Van der Zwaan op sublieme wijze. Ava is echt. Levendig. Herkenbaar. Innemend. De lezer sluit haar én haar familie en vrienden in het hart, waarmee de roman met vlag en wimpel slaagt voor het label feelgood. Met 100% kans op buikpijn van het lachen, pakt Van der Zwaan de lezer van begin tot eind in!