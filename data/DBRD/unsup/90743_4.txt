Hilarisch, maar o zo vertederend gebracht. Je zit echt in het hoofd van het autistisch hoofdpersonage, leeft zo met hem mee, beleeft alles met hem, ziet alles door zijn ogen, al lees je tussen de regels natuurlijk wat hij niet ziet, niet voelt. Sociale conventies, bepaalde gezichtsuitdrukkingen, uitspraken en dergelijke zijn hem compleet vreemd, hij doet er zelfs even over om “tussen aanhalingstekens” te achterhalen. Heerlijk dus dat je als lezer steeds op die twee niveau’s kan vertoeven, zijn wereld & wat jij als lezer extra aanvoelt, maar wat hij, Don, toch niet altijd ziet, al wordt hij daar steeds beter in, naarmate het verhaal vordert. En dat zit er ook nog eens achter, een knap verhaal, een echt filmscenario, met een spanningsboog tot het eind, ontknopig pas helemaal op het eind, laatste pagina. Vandaar dus ook dat je het in één ruk uitleest.

Of, zoals Don het zou stellen, 3 redenen om dit boek te lezen :

1. machtig vlot geschreven, leest als een sneltrein.
2. hilarisch verhaal, met een leuk bedacht basisconcept.
3. tot in de puntjes uitgewerkt, een echt filmscenario.