'The Girl in the Ice' is het eerste deel uit de ‘Erika Foster’ serie. Erika is inspecteur bij de politie in Londen en geeft leiding aan een team rechercheurs. Als onder het ijs in een park het lichaam van Andrea Douglas-Brown wordt gevonden, wordt Erika ingeschakeld om het moordonderzoek te leiden. Andrea is een rijke, jonge vrouw die het ideale leven lijkt te leiden. Haar vader is een belangrijke en invloedrijke man en haar verloofde is een gerespecteerd zakenman. Er vallen meer slachtoffers. Wat zijn de verbanden? Wat heeft de familie Douglas-Brown te verbergen?

Erika Foster is een sterke vrouw, maar wel eigengereid: ze gaat dikwijls in haar eentje achter de dader aan waardoor ze zichzelf soms in gevaar brengt en ze heeft lak aan de regels. Tijdens een politieactie heeft ze haar man verloren. Ze voelt zich verantwoordelijk hiervoor en heeft dit nog niet helemaal verwerkt. Wat er precies gebeurd is, wordt in 'The Girl in the Ice' nog niet helemaal uit de doeken gedaan, maar we lezen hier vast meer over in de volgende delen. Als personage is Erika vooral neergezet als inspecteur en leren we haar niet echt kennen.

Opvallend zijn de korte hoofdstukken in die aan de boeken van Arlidge doen denken. Arlidge wisselt vaker van perspectief en eindigt zijn hoofdstukken vaak met een cliffhanger waardoor zijn boeken net wat spannender worden dan dit boek van Bryndza. Brynza vertelt 'The Girl in the Ice' grotendeels vanuit het perspectief van Erika Foster waardoor de snelheid uit het verhaal wordt gehaald. Aan het einde van het boek komen we nog een onverwachtse plotwending tegen, maar die overtuigt net niet.

Bryndza publiceerde zijn reeks over Erika Foster in een rap tempo. De vijf delen werden in slechts twee jaar gepubliceerd. Nummer zes, Deadly Secrets, staat alweer gepland voor april 2018. Alleen The Girl in the Ice, het eerste deel uit de ‘Erika Foster’-serie, verscheen tot nu toe in het Nederlands.

'The Girl in the Ice' is een thriller die soepel leest, maar mist echte spanning en een overtuigend plot.