“Vrede is het eerste wat de engelen zongen.”, schreef de Engelse dichter John Keble(1792-1866). Dat engelen goddelijke wezens zijn die liefde en goedheid nastreven hebben we geleerd uit de Bijbel, maar ook in vele andere religies worden deze bovennatuurlijke wezens als prachtige en “door God gezonden” creaties afgeschilderd. Het spannende boek van L.A Weatherly leert ons deze wezens echter vanuit een heel ander perspectief kennen.

Willow Fields is een stoere meid met lang blond haar die met hetzelfde gemak de auto van haar vriendin Nina repareert, als de vrede bewaart tussen haar ernstig mentaal gehandicapte moeder en haar altijd ontevreden en zeurende tante. Om wat bij te verdienen en haar tante gunstig te stemmen, geeft ze paranormale readings aan mensen die haar daarom vragen. Op een dag vraagt de populaire Beth Hartley haar om raad. Willow ontdekt hierdoor meer dan ze had verwacht: naar aanleiding van een ontmoeting met een engel wil Beth zich aansluiten bij de Engelenkerk. Willow voelt echter alleen maar negativiteit rond deze beslissing en wil haar waarschuwen voor de gevolgen. Beth vertelt alles tegen haar engel en deze brengt nadien een bezoekje aan de zogezegde engelenhater. Gelukkig kan Willow de engel wegjagen, maar hij weet al genoeg: Willow is voorbestemd om de hele Engelenkerk te vernietigen…

Verder maken we kennis met Alex, een bekende engelenjager. Zijn hele leven lang is hij opgeleid voor slechts één doel: het doden van engelen. Alex’ motto luidt dan ook: ‘De enige goede engel, is een dode engel.’ Wanneer Alex de opdracht krijgt, van de zogezegde CIA, om Willow te doden, komt hij voor een onverwacht probleem te staan. Willow is menselijk maar vertoont ook vele kenmerken van een engel. Een halfengel bestaat niet. Of toch? Voor hij het goed en wel beseft is hij én tot over zijn oren verliefd, én samen met Willow op de vlucht voor de machtige Engelenkerk. Wat volgt is een spannende race tegen de klok en tegen alle aanhangers van de snelgroeiende sekte. Alex en Willow groeien steeds dichter naar elkaar toe en proberen zich staande te houden in een zoektocht naar de waarheid over Willow’s bestaan en haar kracht om de Engelenkerk te vernietigen.

Angels werd geschreven door Lee Weatherly, beter bekend als Titania Woods, en werd gepubliceerd in België in 2011 door Uitgeverij Manteau. Haar boek Angel won de Leeds Book Awards in 2011.
Weatherly, geboren in 1967, groeide op in Little Rock, Arkansas (VS). Ze woont momenteel samen met haar man in Engeland, waar ze bijna al haar dagen en soms zelfs nachten vult met schrijven. In totaal heeft ze al meer dan 50 boeken geschreven voor kinderen en jongvolwassenen, waarvan de Angel-trilogie de bekendste is.

De opbouw van het verhaal is duidelijk, maar ik miste af en toe wat tempo. Zo vind ik dat hun trip naar Mexico wat langdradig overkomt en dat pas helemaal op het allerlaatste moment de échte, inmiddels langverwachte actie plaatsvindt. Verder worden er hoge verwachtingen opgewekt over de actie op het einde van het verhaal, Willow wilt immers alle engelen vernietigen, maar deze worden niet helemaal waargemaakt. De eindscène was relatief snel voorbij, en veel spectaculairs gebeurde er niet. Jammer. In het algemeen vond ik het boek wel spannend. Dat komt omdat er in de rest van het verhaal, tijdens hun reis naar Mexico, wel veel spanning werd opgebouwd door verschillende verassende gebeurtenissen.

De schrijfwijze die Weatherly hanteert is zeer speciaal. Het verhaal wordt namelijk verteld vanuit het ik-perspectief door de ogen van het hoofdpersonage Willow, maar het wordt ook verteld vanuit de derde vorm door de ogen van Alex, Jonah en de opperengel Raziël. In het begin is het zeker even wennen, maar hoe verder in het verhaal hoe minder moeilijk het wordt om het te begrijpen. Af en toe zijn de overgangen tussen deze perspectieven niet heel duidelijk. Er wordt namelijk niet expliciet vermeld vanuit welk standpunt je aan het lezen bent. Hierdoor moet je soms een stuk tekst herlezen om dan pas tot de conclusie te komen dat het verhaal van perspectief veranderd is. Gelukkig komt dit niet al te vaak voor en zijn de meeste overgangen wel meteen duidelijk. De verschillende perspectieven dragen ook bij tot de opbouw van spanning doorheen het verhaal, aangezien er zo informatie voor de lezer wordt achtergehouden, en in dat opzicht zijn de perspectieven dus zeker een pluspunt.

De hoofdpersonages Willow en Alex worden goed beschreven en uitgewerkt. In het verhaal ondergaat Willow wel een hele transformatie: van een stoer meisje dat geïnteresseerd is in auto’s naar een echt meisjesachtig en toch wel een beetje verlegen meisje. De stoere Alex is mijn favoriete personage uit het boek. Hij is zo’n typische stoer uitziende jongen, maar in het verhaal wordt dan duidelijk dat hij toch een ‘zacht’ kantje heeft. Hij is altijd beheerst en weet wat hij wil. “I’m a lover not a fighter, but I fight for what I love”, is op hem volledig van toepassing.

Ik vind Angel zeker en vast een goed boek. Ondanks de voorspelbaarheid van de afloop vind ik dat het boek zeker voldoende romantiek en spanning bevat. Verder vind ik het concept van het verhaal erg origineel. Engelen zijn opeens slechte, valse wezens die onze aarde willen overnemen en dat beeld van hen zijn we niet gewend. Ze beroven mensen van hun energie omdat hun eigen wereld ten onder gaat. Verassend toch?

Angel gaat over goed en kwaad. Niet alles is wat het lijkt en ik vind het interessant dat de engelen deze keer de badguys zijn. Het echte kwaad gaat hier verscholen onder een onweerstaanbaar en prachtig masker van goddelijkheid en liefde. De goed uitgewerkte karakters, de spannende gebeurtenissen en de opbloeiende liefde tussen Alex en Willow houden je vast tot de laatste bladzijde. En als deze is omgeslagen, ben je alleen nog maar blij dat dit slechts het eerst boek is van de trilogie.


Bibliografie:
John Keble, (z.j). John Keble citaten en wijsheden. Geraadpleegd op 27 oktober 2015, via http://www.citaten.net/zoeken/citaten_van-john_keble.html
Ingrid Bilardie, ( 12 maart 2012). Recensie L.A. Weatherly – Angel. Geraadpleegd op 27 oktober 2015, via http://www.fantasyboeken.org/recensie-l-a-weatherly-angel/
L.A. Weatherly. ( 26 september 2015). Geraadpleegd op 27 oktober 2015, via https://en.wikipedia.org/wiki/L.A._Weatherly
Usborne Publishing. (z.j). Angle L.A. Weatherly- About the author. Geraadpleegd op 28 oktober 2015, via http://www.usborne.com/angel/
Angel – L.A. Weatherly (Young Adults – Fantasy). ( 8 oktober 2014). Geraadpleegd op 28 oktober 2015, via http://www.ninesisters.nl/angel-l-a-weatherly-young-adults-dark-romance/
Marije Kok. (z.j.). Recensie: Angel Geraadpleegd op 28 oktober 2015, via http://www.youngadultbooks.nl/recensies/recensie-angel/