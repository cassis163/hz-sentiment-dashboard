Conrad, een jonge would-be-filmproducent, wordt samen met zijn vroegere vriendin Lily neergeschoten wanneer ze samen op restaurant gaan. Lily overleeft het niet, Conrad wel. Het laatste wat Conrad zich herinnert, is dat Lily hem een schoft noemt. Hij zoekt uit waarom ze dat zei, en vooral, wie de opdracht gaf hen neer te schieten. De eerste pagina's zetten de sfeer voor het hele boek. Litt is een specialist in one-liners die je doen lachen en nadenken. Mooie vondst zijn ook de routebeschrijvingen van de kogels, inclusief sexy ingangswonde en verwoestende botsplinters. Met one-liners en een grappige sfeer alleen schrijf je nog geen goede thriller. Gelukkig vergeet Litt ook de spanningsopbouw niet. Het verhaal verveelt nooit, op een paar bladzijden voorin na, waarin Conrad nog in het ziekenhuis ligt.

Een zeer aangenaam en vlot thrillerdebuut.