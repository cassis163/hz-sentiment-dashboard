Dit is zonder twijfel een van die boeken die thuishoren in een van de nieuwste trends van fandom-boeken, en waarvan we heel blij mogen zijn dat die vertaald worden. Als fan van allerlei boeken- en film- en seriedingen is iets als dit mij (en jou hopelijk ook) op het lijf geschreven, en hier en daar heel erg herkenbaar. Er wordt met namen gezwaaid als Non Pratt, Will Hill, Melinda Salisbury en zelfs freaking Joss Whedon. Jammer dat Doctor Who nergens vermeld wordt, maar ja, je kan niet alles hebben.
Als lid van een (kleine) fotoclub die ook wel eens het een en ander op (kleine!) schaal organiseert, weet ik bovendien maar al te goed hoe snel en hoe vaak zo'n organisatie dikwijls in het honderd kan lopen, en wat voor rare situaties je allemaal krijgt. Ocharme voor de mensen die zoiets op grote schaal doen, soms - en respect ook. Al die situaties worden goed in beeld gebracht en het klinkt ook overtuigend. Alles in en rond de conventie zijn goed beschreven, levendig en meestal hilarisch - ik heb een paar keer hardop gelachen.
Het taalgebruik is knap en past bij de setting en de personages - die stuk voor stuk ook geweldig zijn - en de vertaler heeft daar ook rekening mee gehouden. Het is een goede vertaling, ze klinkt ook echt jong. Alleen die titel hier is weer ugh. In het Engels is het Unconventional, en die 'convention' zit er natuurlijk niet zomaar in. Dat kan evengoed vertaald worden als Onconventioneel, maar nee. Komen ze met zoiets. Bovendien merkte ik wel dat er in het boek standaard 'conferentie' werd gebruikt, terwijl mij dat wat vreemd in de oren klinkt - dan denk ik eerder aan formele, zakelijke bijeenkomsten of zo. Zaken als FACTS of Dutch of London Comic Con noem ik eerder ook 'conventie', zoals 'convention' in het Engels, maar misschien ben ik dat maar.
Maar da's maar een klein dingetje. Al bij al is dit een geweldig boek. Met de romantiek heb ik minder op - daar lees ik een boek als dit niet voor - en ik vreesde bij het begin van het boek dat de aandacht op de cons dan ook zou verslappen, maar gelukkig was dat totaal niet het geval en blijven we in dezelfde setting, met steeds meer hilarische mislukkingen en foutjes.
Het einde - nu ja, de 'preview' van Haydns boek deed me trouwens erg denken aan Stravaganza van Mary Hoffman, en ja, da's een compliment. Ik zou Haydns boek lezen.
9/10