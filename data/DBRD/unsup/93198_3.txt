Over het algemeen laat ik de genres liefdesroman, chicklit en wat dan al nog niet meer in die trant valt het liefst aan mij voorbij gaan. Toch vind ik het zelf belangrijk om af en toe eens buiten mijn eigen lievelingsstraatje te spieken en een ander soort boek op te pakken. Zo kreeg ik dan ook ‘Thee met koekjes’ van Angelique van Dongen in handen om te recenseren. Dit is dus een zogeheten liefdesroman uitgegeven door Ellessy Relax. De omslag is wat mij betreft behoorlijk schattig zo met een afgebeelde beker thee en eromheen vliegende cupcakes, biscuitjes en hartjes. Ook nog een roze achter en zijkant maakt het schattigheidshalte compleet. Zoeter kan niet zou je denken?

Het leven van de 42-jarige Raven komt nog al abrupt op zijn kop te staan wanneer zij er achter komt dat haar man Dave haar bedriegt met een andere, ook nog een jongere, vrouw. Samen hebben zij echter twee kinderen voor wie Raven alles overheeft en er dan ook alles voor zou doen om hen een normaal leven te bieden. Toch zal zij haar luxe leven met Dave moeten loslaten, moeten gaan werken en als alleenstaande moeder door moeten. Zal zij dit aankunnen, kan Raven op eigen benen staan en zal ze ooit nog een man kunnen vertrouwen met wie ze wel een gelukkig stabiele relatie op kan bouwen?

Ik moet eerlijk bekennen dat ik vooraf dus niet zoveel verwachtte van dit boek. Maar aan de andere kant had ik, toen ik begon met lezen, echt zin in een verhaal waarbij ik even niet zoveel na hoefde te denken en het gewoon even tussendoor kon lezen. Dat is zeker gelukt. Het is namelijk niet een enorm diepgaand boekje maar zeker wel herkenbaar als je ooit met scheiding te maken hebt gehad. Het is in zijn geheel een fijn realistisch, opbeurend verhaal. De gekozen bewoording leest gemakkelijk weg en vergt niet een enorme concentratie. De karakters hebben allemaal herkenbare eigenschappen en zouden zo je naaste buren, vrienden of dorps/stadsgenoten kunnen zijn.

Al met al is het dus een leuk boekje wat je ook prima mee kan nemen op vakantie of cadeau kan geven aan niet veelvuldige lezers.

Ik geef dit boek 2,5 tot 3 sterren.

Spanning: 5
Plot: 6
Leesplezier: 6,5
Schrijfstijl: 7
Originaliteit: 6
Psychologie: 6