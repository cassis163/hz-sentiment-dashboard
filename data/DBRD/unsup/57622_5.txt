‘Een Kerstlied’ bestaat uit een ‘Voorwoord van een liefhebber’, vijf coupletten en een nawoord door Mark van Dijk.
Bovendien lees je een voorwoord door Charles Dickens uit 1843.

Het voorwoord door Anthonie Holslag heb ik ook heel graag gelezen. De achtergronden waardoor Dickens dit verhaal schreef worden hier duidelijk.
Een Kerstlied was oorspronkelijk geen ‘vertelling’ maar een ‘lied’ dat opgedeeld werd in ‘coupletten’ in plaats van hoofdstukken.
Dickens verzette zich ook tegens de enorme inkomensverschillen, waarbij uitbuiting en kinderarbeid gemeengoed waren. Ik was verbaasd te lezen dat hij dat niet in zijn romans en toneelstukken liet blijken maar dat hij bovendien een opvanghuis voor vrouwen die een gevangenisstraf hadden uitgezeten en voor voormalige prostituees heeft opgericht.
Dit voorwoord heeft een behoorlijke indruk achtergelaten. Veel informatie over een stuk geschiedenis.

Deze vertaling door Mark van Dijk is een bijzonder nuttige vertaling.
Het maakt dit verhaal van Charles Dickens zoveel toegankelijker dan de vroegere vertalingen. Hier kom je geen moeilijke woorden tegen die door het hoogdravend taalgebruik heel gewoon waren, eerder in de tijd dat Een Kerstlied vertaald werd.
Woorden die niet gebruikelijk zijn in ons huidige taalgebruik maar wel in het verhaal horen worden door een voetnoot verklaard onder aan de bladzijde.

De coupletten vertellen ons over Ebenezer Scrooge, een oude, gierige en vervelende man die nergens van kan genieten en dat ook niet wil! In de beschreven omgeving waarin het verhaal zich afspeelt; een vervuild Londen door industrialisatie, met kinderarbeid hoog in het vaandel kom je in de huizen en loop je mee over de straten van Dickens toentertijd. De verschillen in levensstijl zijn enorm. Het ene gezin eet als het ware van gouden borden, terwijl het andere (meestal eenouder-) gezin leeft van de aalmoezen die ze ontvangen en hetgeen op straat te vinden is.

Ik heb deze keer kunnen genieten van het personage van Ebenezer Scrooge en had er minder een hekel aan dan ik had bij de eerdere vertaling die ik las. Hij werd menselijker in mijn ogen, waardoor het verhaal minder een verzinsel leek van Dickens maar een boodschap heeft die daadwerkelijk de aandacht nodig had en heeft.
‘Geld alleen maakt niet gelukkig’ en ‘Verandering begint bij jezelf’ zijn uitdrukkingen die in me opkomen tijdens het lezen.

De prachtige illustraties zijn in de stijl van het geschreven woord en benadrukken de boodschap. Door deze vertaling krijgen de gebeurtenissen een kans om dichter bij de lezer te komen en is het geen ver-van-mijn-bed-show in de zin van: dat was vroeger, daar heb ik niets mee te maken. Want het gebeurt natuurlijk nog steeds ergens op deze aardbol en dat verdient nog steeds onze aandacht.