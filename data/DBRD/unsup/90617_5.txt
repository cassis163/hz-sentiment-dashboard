Dr. Emma Stein is 34 jaar wanneer ze verkracht wordt in een hotelkamer waar ze tijdens een seminar logeert. Hierna ziet ze in iedere man de dader. Hij wordt in de pers De Kapper genoemd omdat hij als aandenken hoofdharen van zijn slachtoffers meeneemt. Zij werd al enige in leven gelaten. Emma is doodsbang en wanneer het kamernummer in het hotel niet blijkt te bestaan wordt de verwarring nog groter.

Emma heeft vroeger in haar jeugd thuis al het een en ander meegemaakt. Hierdoor had ze als kind steeds de neiging om te vluchten in haar fantasie. Het is een gevoelig meisje en ze kan zich heel goed inleven in de gevoelens van anderen. Mede daarom is ze later psychologie gaan studeren.
Haar man Philipp heeft een goede baan als profiler bij de recherche en samen hebben ze het goed.

Ze durft niet meer naar buiten te gaan en is daardoor een gevangene in haar eigen huis.
Wanneer thuis de deurbel gaat en de vaste postbezorger een pakketje afgeeft voor een buurman, draait ze helemaal door.
Deze auteur weet mede door de sprongen in tijd de lezer aan het verhaal te binden; de nieuwsgierigheid groeit en groeit.

Sebastian Fitzek is een meester in het oproepen van een spanning die aan horror grenst. Even laat hij je in de waan dat je weet hoe een en ander in elkaar zit om dat meteen af te straffen door het onverwachte!
Vanaf de eerste bladzijde werd ik gevangen door zijn woorden en genoot van iedere letter van deze vijf sterren-thriller waarin paranoia hoogtij viert!