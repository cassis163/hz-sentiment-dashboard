In dit boek verwoordt Han Peeters zijn visie over waarom het fout gaat met onze planeet en onze beschaving. Eerder schreef hij twee boeken in fictie over Osisme en dan nu 'De Nieuwe Grondwet'.
Na een uitleg over het ontstaan van het woord Osisme, vertelt de auteur over een nieuwe munteenheid; de O, die niet in baar geld wordt gebruikt. Je leest over het OgenOOtschap en het lidmaatschap daarvan. In deze visie moeten we ons meer gaan richten op de ONS-maatschappij en minder op de IK-maatschappij. Hoe dat in zijn werk moet gaan, lees je in het hoofdstuk over het OgenOOtschap.

'De Obank maakt onderdeel van het OgenOOtschap uit en is daar ook gevestigd. Bankgegevens worden niet onderling tussen de leden verstrekt, uitzonderingen daargelaten, en er wordt dagelijks verslag gedaan van alle inkomsten en uitgaven. Ondernemers die volledig op de O. zijn overgestapt en de salarissen in de O. uitbetalen, kunnen bij de Obank terecht voor leningen, waarover geen rente wordt betaald. Zodra blijkt dat het gaat om een aanvraag in het kader van duurzaamheid, zal een verzoek direct worden gehonoreerd.'

Dat alles kan niet zonder bepaalde regels.
Bijna elk artikel van de honderdveertig artikelen van de Nederlandse Grondwet wordt door de auteur onder de loep genomen, voorzien van commentaar en indien van toepassing vervangen door een nieuw artikel.
De auteur verwacht hevige tegenstand tegen zijn ideeÃ«n.
In het nawoord:
'Ik zal belachelijk worden gemaakt en uitgescholden. Het Osisme zal in een hokje worden gestopt van onder andere New Age en Zeitgeist. Men zal proberen mij uit te schakelen en ongewis is hoever men daarin zal gaan, maar het zaad van het Osisme is dan met dit boek al geplant, en echt verder ga ik er niet over maar U wel.'

Na het lezen is het me duidelijk dat de auteur afscheid wil nemen van alles wat we tot nu toe heel normaal gevonden hebben; de banken, de diverse valuta, de manier van omgaan met elkaar en met beloningen. Ook Europa en alle afspraken die onderling tussen een klein aantal personen van de diverse regeringen gemaakt zijn, gaan op de schop.

Het is niet helemaal ondenkbaar dat banken zullen verdwijnen. De opkomst van de bitcoin werkt daar ook aan mee. De ID-card van Estland maakt veel meer mogelijk dan welke ander ID-card dan ook.

Wellicht is de visie van Han Peeters geen fictie. De tijd zal het leren.