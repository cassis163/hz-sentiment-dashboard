In ‘de winter voorbij’ maken we kennis met Richard, volgens de achterflap een gedesillusioneerde Amerikaan met pensioen, met Evelyn, een jonge immigrante uit Guatemala op de vlucht voor drugscriminelen en Lucia uit Chili, een beginnende zestiger en vrijgezel. Deze informatie is niet geheel correct. Richard is een academicus die nog steeds colleges geeft en politieke essays schrijft. Evelyn is op de vlucht voor mensenhandelaars.
Het is eind januari 2016 als de zwaarste sneeuwstorm sinds mensenheugenis New York teistert. Door een bizar ongeval komen ze tegen wil en dank samen in het woongedeelte van Richard. Hier smeden ze plannen hoe ze zich moeten ontdoen van een auto, een pistool en een lijk. Tijdens de uitvoering hiervan worden we afwisselend meegenomen naar het verleden van deze 3 mensen. Allende verhaald onverbloemd de ellende van illegale immigranten in hun eigen land en van de uitbuiting en misbruik die van hen worden gemaakt. Dit wordt gedaan door korte hoofdstukken die duidelijk aangeven over wie het gaat en waar men zich bevindt. Tijdens de beschrijvingen van het verleden van het drietal worden veel andere personen opgevoerd. Dat houdt in dat je je aandacht er goed bij moet houden. Dit alles wordt verteld in gedetailleerde, beschrijvende, lange zinnen. Storend is het dat er moeilijke woorden in staan die je moet opzoeken in het woordenboek om te begrijpen wat er staat. Dit haalt de vaart uit het verhaal.