De titel van Michael Bergs debuutroman Twee zomers klinkt idyllisch. Hij belooft zonnige dagen, zwoele zomeravonden met koele wijn. Krekels die tjirpen, romantiek. En inderdaad, die elementen zijn volop aanwezig in Twee zomers, maar natuurlijk is er meer. De naar Frankrijk verhuisde Michael Berg, bijna 25 jaar werkzaam voor de publieke omroep in Nederland, wilde spanning, heel veel spanning. Het resultaat is een prettige mix van zonnige Frankrijk-impressies en stevige thrillerelementen.
Het boek kent twee verhaallijnen. Een (cursief gedrukte)verhaallijn speelt zich af in het verleden en geeft de dromen, gevoelens en belevenissen weer van het 17-jarige meisje Christine, dat in het gehucht Monteil woont en dat ontluikende romantische fantasieën heeft over de Parijse jongen Dave Monfils die elke zomer zijn vakantie in Monteil doorbrengt.
De andere verhaallijn speelt in het heden en betreft de mooie 28 jarige Chantal, reporter en presentatrice uit Parijs die na een doodgelopen relatie met haar baas naar het provinciale radiostation in de Limousin overstapt. Ze wordt er sterreporter. De problemen beginnen als ze voor een spotprijs een huis koopt in het dorpje Monteil. Al snel blijkt dat er zich dingen in het dorp hebben afgespeeld die het daglicht niet kunnen verdragen. Wanneer Chantal op onderzoek uit wil gaan, wordt haar dat verboden door haar baas Julien Sax. De blonde Parisiene laat zich echter niet van de wijs brengen en gaat door met haar naspeuringen.
Twee zomers heeft niet alleen twee verhaallijnen, maar ook twee gezichten. Het gezicht dat de lezer de eerste honderd paginas te zien krijgt is voornamelijk het gezicht van de mooie blonde Parisiene Chantal die een pittoresk oud huis koopt in een Frans dorp. Wat volgt zijn mooie beschrijvingen van het landschap en van de staat van het aangekochte huis dat flink verbouwd moet worden. Het is een kruising tussen de boeken van Peter Mayle die bevlogen boeken over de Provence schrijft en één van die televisieprogrammas waarin Nederlanders of Engelsen in Frankrijk een bouwval kopen om er een bed and breakfast te beginnen. Sfeervol, rustiek en een open uitnodiging om ook weer eens een vakantie in Frankrijk door te brengen.
Het tweede gezicht van het boek krijgt vorm door de beschrijvingen van de introverte bewoners van Monteil, een besloten gemeenschap waar voelbaar dingen zijn gebeurd waar niemand over wil of durft te spreken. Een onderdeel van het dorpsmysterie is het verhaal van de 17-jarige Christine die tijdens romantische mijmeringen en drijvend op roze wolken hoopt op een spannend erotisch intermezzo met de Parijse jongen Dave. Christine maakt deel uit van het mysterie waar niemand over spreekt. Dat het iets onheilspellends is, is aan alles te merken, maar wat dat inhoudt wordt uiteraard pas later in het verhaal uit de doeken gedaan. Zonder dat de lezer weet wat er gebeurd is, worden alvast een paar karakters opgevoerd die verdacht zouden kunnen zijn, zoals de agressieve, opdringerige, ongetrouwde buurman Alain Monnot (40 Jaar) die nog bij zijn ouders woont, de mysterieuze Parijse jongen Dave en Julien Sax, de eigenaar van het radiostation die om onnaspeurlijke redenen niet wil dat Chantal speurwerk gaat verrichten.
Twee zomers is een sfeervolle, pakkende thriller. Het tempo heeft af en toe te lijden onder de uitvoerige natuurbeschrijvingen en de gedetailleerd beschreven verbouwingsperikelen van het nieuwe huis van Chantal. Maar de opbouw van het mysterie van Monteil met haar kleine dorpsgemeenschap en de karakterbeschrijving van de wat nurkse personages is doortimmerd.
Twee zomers is een veelbelovend debuut. We zien de doortastende hoofdpersoon Chantal Zwart dan ook graag terug in een nieuw verhaal.