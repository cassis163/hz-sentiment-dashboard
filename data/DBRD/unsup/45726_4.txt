Minister Jet Bussemaker bracht laatst goed nieuws: kinderen en jongeren weten de bibliotheek weer te vinden! Het aantal jeugdleden groeide in 2016 met 2% en er werden maar liefst 38 miljoen kinder- en jeugdboeken uitgeleend. Vrijwilligers en bibliotheekmedewerkers hebben er echt van alles aan gedaan om de bibliotheek weer aantrekkelijk te maken voor kinderen. Toch is er in ons land één bibliothecaresse die niet zo blij met deze ontwikkeling is: Angelique van Voort van de bibliotheek van Zuidbaai ziet kinderen in háár bibliotheek liever gaan dan komen!  

‘De Bieb-bende’ is een twaalfdelige serie over vijf vrienden: Sander, Luca, Roy, Melanie en Valerie. De vrienden proberen mysteries in hun woonplaats Zuidbaai op te lossen. Iedere maand staan ze weer voor een nieuwe opdracht. De schatbewaarders is het vijfde deel van Michael Reefs’ spannende interactieve avonturenserie. In dit deel maken we kennis met een zesde lid van de Bieb-bende: Tim.  

De kinderen staan voor een zware opgave. Hemelrijder Neander Kliever dreigt bedolven te worden onder het zand en alleen zij kunnen hem redden. In elk van de vier voorgaande delen wisten de kinderen al een Hemelrijder te redden, maar nu wordt er wel heel erg veel van hen gevraagd. Om hem te kunnen redden moeten zij afreizen naar het verleden en drie mysterieuze kistjes verzamelen. De kinderen worden aan alle kanten tegengewerkt. Zo is er de gemene George Hill (de man met de bijl), krijgen ze te maken met geheimzinnige schatbewaarders en laat bibliothecaresse Angelique zich weer van haar slechte kant zien. Dankzij de hulp van drie hoogbejaarden gaan ze goed voorbereid het nieuw avontuur tegemoet!  

In de boeken van Reefs staat vriendschap centraal. Daarnaast spelen in elk deel andere thema’s een rol, ditmaal zijn het: bejaarden, mantelzorg, echtscheiding en verliefdheid. In het boek maken de lezers kennis met de bejaarde antiquair meneer Vonk, de onsterfelijke en stokoude schrijfster Hildegard en de geest van oma Rosalinde Hill. Ze mogen dan oud zijn, maar ze zijn onmisbaar bij het oplossen van het mysterie. Meneer Vonk en Hildegard worden verzorgd door hun dochter, ze heeft hier een hele dagtaak aan. Tijdens het lezen van dit boek krijg je een groot respect voor mantelzorgers. Verder hangt er in dit boek liefde in de lucht. Roy en Melanie zijn namelijk smoorverliefd op elkaar.  

Het boek begint met een e-mail die Roy aan zijn vader schrijft. De ouders van Roy hebben huwelijksproblemen en het contact tussen Roy en zijn vader is slecht. In zijn mail vertelt Roy wat hij de afgelopen vier maanden (vier delen) allemaal heeft beleefd: ook verwijt hij zijn vader weinig betrokkenheid. Voor de lezers is deze mail een fijn geheugensteuntje, de vader van Roy zal er minder blij mee zijn.  

Het boek is voor avontuurlijke jongens en meisjes van negen jaar en ouder. Het heeft maar liefst 440 bladzijden, maar laat je hierdoor niet afschrikken. De boeken van Michael Reefs staan niet alleen vol tekst, er valt ook nog een hoop te ontdekken en te spelen. Na elke vijf hoofdstukken volgt er een speciale pagina. Hierop is een QR-code te vinden waarmee je op internet heel veel interessante dingen kunt ontdekken. Verder kunt je een gratis Bieb-bende app downloaden en vind je de zes vrienden terug op Facebook, Twitter en Google+.  

Illustrator Robin Keijzer heeft een prachtige geheimzinnig uitziende cover gemaakt. De titel van het boek staat geschreven in glow in the dark-letters. Mocht je dus ’s nachts zin krijgen om (met een zaklampje onder je dekbed) te lezen dan hoef je het licht niet aan te doen om je boek te kunnen vinden! Niet alleen de cover is mooi, het hele boek ziet er goed verzorgd uit. Alle 52 hoofdstukken zijn voorzien van een goed passende titel. Het lettertype is erg fijn om te lezen en er is veel ruimte om de tekst. Voorin het boek vind je uitleg over de QR-codes en een inhoudsopgave. Achterin het boek worden enkele personages voorgesteld en staat er informatie over de auteur en zijn boeken. De Bieb-bende mag dan in de bibliotheek in Zuidbaai niet welkom zijn, in de overige bibliotheken verdient de serie echt een ereplaats!