Derek Strange en Terry Quinn, de hoofdpersonen uit Het fatale schot, worden ingehuurd door het opsporingsbureau van Karen Bagley en Sue Tracy om een veertienjarig meisje te vinden dat zeer waarschijnlijk in de prostitutie terecht is gekomen. Quinn neemt het meeste werk voor zijn rekening en komt daarmee in aanraking met een keiharde wereld die beheerst lijkt te worden door de uiterst meedogenloze pooier Worldwide Wilson. Ondertussen zijn Strange en Quinn in hun vrije tijd actief met het plaatselijke football team, dat uitsluitend bestaat uit hele jonge, zwarte kinderen uit de troosteloze gettos van Washington D.C. Eén van de grootste talentjes is Joe Wilder, die door zijn moeder met moeite uit het misdadige milieu wordt gehouden. Football is voor de jonge Wilder dé manier om daaruit te kunnen ontsnappen en een goede toekomst voor zichzelf te verzekeren. De drugdealer Garfield Potter en zijn vrienden Carlton Little en Charles White zijn ondertussen volledig op tilt geslagen als zij niet het juiste respect menen te krijgen van Lorenze Wilder, de criminele oom van Joe Wilder.

George Pelecanos heeft met Het fatale schot, De grote afrekening en Soul circus drie boeken geschreven over de privé detectives Derek Strange en Terry Quinn. Dit is het tweede deel en net als het eerste boek speelt het zich af in het zwarte getto van de Amerikaanse stad Washington. De broeierige en criminele sfeer van het deze buurt en de vaak uitzichtloze wereld van de kinderen die daarin opgroeien, wordt perfect door Pelecanos beschreven. De kinderen worden bijna gedwongen om in het criminele circuit terecht te komen, waar drugsgebruik, prostitutie, vuurwapens, moord en extreem geweld net zo normaal en vanzelfsprekend zijn als de gratis koffie in een Nederlandse supermarkt. Niemand kijkt er meer van op en meedoen is makkelijker dan het te weerstaan. Het hele boek is geschreven in een deken van pure gewelddadigheid en tijdens het lezen bekruipt je af en toe een gevoel van bijna lijfelijke onveiligheid. Het is zo levensecht en zo geloofwaardig dat je de beschreven situaties gewoon voor je ziet en bijna vergeet dat je er in de dagelijkse realiteit niet daadwerkelijk midden in zit. Pelecanos weet de beklemmende realiteit van het leven in een door bendes beheerste samenleving haarfijn op je over te brengen. Maar ook van de horror van de gedwongen prostitutie gaan je haren letterlijk recht overeind staan. De keiharde intimidatie van de pooiers en de macht die ze hebben over meisjes van dertien jaar en ouder is haast niet te bevatten. Je weet dat het er in de echte wereld inderdaad zo aan toegaat (waarschijnlijk zelfs in Nederland), maar nog nooit eerder heb ik het zo angstaanjagend op papier zien staan.

George Pelecanos is een zeer begenadigde schrijver en De grote afrekening is een geweldig boek. Heb je een sterke maag? Kan je tegen een stootje? Niet snel last van nachtmerries? Stap dan in de wereld van George Pelecanos.

Een wereldauteur!