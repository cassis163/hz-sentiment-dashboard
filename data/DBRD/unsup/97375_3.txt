Een thriller met Israël als locatie heb ik nog niet zo vaak gelezen. Iedereen weet dat Amerika al jaren probeert een vredesakkoord te laten tekenen tussen Israël en de Palestijnen, Jodendom versus Islam. Beide menen aanspraak te mogen maken op Jerusalem wat het getouwtrek alleen maar erger maakt.

in Het laatste testament wordt Maggie Costello gevraagd de onderhandelingen terug vlot te trekken. Er was bijna een akkoord, maar de zoveelste brute moord heeft voor een terugtrekking van de partijen gezorgd. Maggie is een mediator, iemand die tussenkomt in conflicten. Door een nare ervaring uit het verleden, doet ze dit alleen nog voor koppels die willen scheiden. Ze wordt echter onder druk gezet om deel te nemen aan de onderhandelingen.
Eens in Israël volgt het ene incident het andere op. Haar leven is meerdere keren in gevaar.
Het boek heeft iets van het leggen van een puzzel. Iemand heeft ergens een boodschap achter gelaten, eerst moet de boodschap gevonden worden en daarna dan nog eens de inhoud goed geïnterpreteerd worden. Dat terwijl meerdere partijen de inhoud willen weten en onderscheppen.

Op zich was het geen slecht boek, maar het middenstuk vond ik wat vertragend werken en bijna saai. Voor iedereen die zowel politiek als actie in een boek wil en daarnaast ook nog wat wil bijleren over het conflict tussen ultra-orthodoxe Joden en moslims is dit boek waarschijnlijk heel interessant.