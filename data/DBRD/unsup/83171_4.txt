Nienke Sommers heeft al een paar jaar een relatie met een getrouwde man. Aan het begin van hun relatie wist zij niet dat hij getrouwd was; pas op het moment dat Nienke zwanger blijkt te zijn, biecht hij zijn status aan haar op en belooft haar te zullen scheiden.

“Op dat moment viel haar oog op een man die aan de overkant van de straat stond. Hij leek naar haar te kijken. Nienke keek terug en kreeg het plotseling koud. Die man kwam haar bekend voor, maar van deze afstand kon ze zijn gezicht niet goed zien.”

Plotseling geeft de vriend van Nienke geen enkel teken van leven meer en Nienke heeft geen idee wat er aan de hand is, tot zijn broer haar komt vertellen dat hij is overleden. Haar leven stort in. Alleen het bestaan van haar dochtertje, houdt haar overeind. Haar leven krijgt een extra bizarre wending wanneer de echtgenote van haar overleden vriend contact met haar opneemt.

“Die woorden sneden als een mes door haar hart. Nienke deed haar best daar niets van te laten merken. Op haar schoot drukte ze haar nagels in haar handpalmen. Die vrouw wilde haar pijnigen met leugens en hatelijkheden.”

Met ‘Liefde en bedrog’ levert Vriens opnieuw een heerlijke roman af. Romantiek, verraad, hoop en wanhoop zijn de voornaamste thema’s in ‘Liefde en bedrog’. De schrijfstijl van Vriens is onveranderd fijn en haar dialogen zijn natuurlijk en geloofwaardig. Nergens ervaart de lezer de gekunsteldheid die sommige auteurs lastig weten te vermijden.

Vooral de personages van Nienke en Gonny weet Vriens goed te presenteren. Voor beide vrouwen heeft de lezer al snel begrip en –op zeker moment- ook sympathie.

Kortom een aanrader voor de liefhebbers van het feelgood genre!

Over de auteur
José Vriens (1963) groeide op in het Brabantse Roosendaal. In 2000 begon ze met het schrijven van kinderboeken. Naast kinderboeken schreef ze talloze romantische korte verhalen onder het pseudoniem Josje Maas. Na een zestal jaar uitgever te zijn geweest is ze nu fulltime schrijver en verschijnen er met regelmaat familie- en liefdesromans van haar hand. Haar romans worden bestempeld als vlot leesbare feelgoodromans. Jose Vriens kreeg een nominatie voor De Valentijnprijs 2015 voor haar roman ‘Verdwaald’.

Uitvoering
Uitgeverij Ellessy Relax
ISBN10 9086603335
ISBN13 9789086603336
Paperback

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/