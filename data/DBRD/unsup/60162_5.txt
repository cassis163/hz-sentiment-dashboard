Wie van fictie houdt en tegelijk de wereld waarin we leven beter wil begrijpen, wil ik aanraden de roman ‘Robin B. en het geheim van de wereld’ van Claudia Koole te lezen. De auteur, die al zeven non-fictie boeken op haar naam heeft staan, legt in deze roman met ogenschijnlijk gemak allerlei verbanden tussen actualiteiten en eeuwenoude profetieën.

Het verhaal gaat over tienermeisje Victoria dat na de dood van haar moeder, de tirades van haar tante Loet en allerlei pesterijen op school depressief raakt. Wanneer zij een boek vindt dat leeft, verandert haar bestaan zienderogen. Ze bouwt een band op met roodborstje Robin B. dat zo uit het boek fladdert en haar ogen opent voor een andere wereld. De opbouw doet enigszins denken aan Bomans’ bekende werk ‘Erik of het klein insectenboek’ (1941). Ook hierin komt een boek tot leven.

Deze 270 pagina’s tellende roman lees je zeker niet even tussen het afwassen en stofzuigen door. Het vergt een dosis concentratie om alle lagen goed op je in te laten werken. De auteur schuwt het niet om eigentijdse politiek, religie, de Griekse mythologie en de Goddelijke Komedie erbij te halen met één hoofddoel: de lezer te inspireren om de huidige wereld te transformeren naar een duurzame en leefbare wereld. Ook in haar vorige boeken en overige werkzaamheden voert dit thema duidelijk de boventoon. Het is voor de lezer erg prettig dat achterin een verklarende lijst is opgenomen. Dit op zichzelf is al een mini bibliotheek die de moeite waard is om door te bladeren.

De gekozen constructie van het boek, is mede te danken aan het feit dat dit verhaal oorspronkelijk bedoeld was als filmscript. De jury van de Visser-Neerlandiaprijs voor Scenario 2014 adviseerde Koole hier een roman van te schrijven. Dit maakt dat de lezer het verhaal visueel kan meebeleven. Wie weet, dat in navolging van Bomans’ meesterwerk, we de avonturen van Victoria en Robin B. ook nog eens op het grote scherm kunnen zien.

Titel: Robin B. en het geheim van de wereld
Auteur: Claudia Koole
Uitgave: Edicola Publishing
ISBN: 978 94 92199 39 3

Joyce Beckker
Voormalig journalist regionale en landelijke media