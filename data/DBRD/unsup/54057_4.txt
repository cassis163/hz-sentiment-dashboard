Voor Hebban mocht ik opnieuw een John Green boek lezen. Deze keer kreeg ik de kans om ‘An Abundance of Katherines’ te lezen. Dit is zijn tweede boek, eerste uitgave in 2006. De titel en achterflaptekst doen vermoeden dat het om een origineel grappig verhaal gaat. Over dit boek had ik vooraf nauwelijks wat gehoord terwijl zijn andere titels zoals ‘Looking for Alaska’ en ‘The Fault in Our Stars’ alom geprezen zijn.

In dit verhaal gaat de hoogbegaafde Colin Singleton, net klaar met high school, met zijn vriend Hassan op roadtrip. Opnieuw heeft zijn vriendin Katherine hem gedumpt, net als alle voorgaande Katherines, en vertrekt hij met een gebroken hart. Hij vraagt zich af waarom dit steeds gebeurd, hij geen Katherine kan behouden. Hij probeert een theorie te ontwikkelen waarin voorspeld wordt wanneer iemand gedumpt gaat worden, zodat hij alle gedumpten een voorsprong kan geven in het voorspellen van hun relatie. Zal de trip nieuwe inzichten geven, nieuw avontuur met zich meebrengen en zijn vriendschap met Hassan veranderen? De liefde verduidelijken en de theorie zijn gebroken hart helen?

Wederom heb ik met veel plezier een boek van Green gelezen. Hij heeft een bijzondere schrijfstijl waarin serieuze onderwerpen en humor een mooie balans vinden. De bewoording is geschikt voor een grote doelgroep van jongeren tot volwassenen. Alle personages in het verhaal zijn mensen die je zowel kan begrijpen als compleet irritant kan vinden. De tekst bevat ook behoorlijk wat voetnoten die in het begin op mij ietwat irritant overkwamen maar naar mate ik verder kwam in het verhaal wel degelijk een positieve toevoeging waren. Eerder las ik zijn nieuwste boek ‘Turtles all the way down’ en ik bemerkte wel het verschil met dat dit één van zijn eerdere boeken was. Vandaag de dag is Green nog meer bedreven in zijn schrijfwerk. Maar ik heb zeker met veel plezier dit boek gelezen en ben absoluut van plan al Green zijn uitgebrachte titels te lezen.

Ik geef dit boek 4 sterren.

Spanning: 6
Plot: 8,5
Leesplezier: 7,5
Schrijfstijl: 8
Originaliteit: 8,5
Psychologie: 8