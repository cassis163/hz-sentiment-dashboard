Dit boek lag als een verrassing op de deurmat, altijd leuk zo een onverwachts cadeautje maar ja de vraag blijft wel of het boek je aanspreekt. Dat besefte de uitgeverij ook want na 220 bladzijden stopte het boek en de overige bladzijden kon je opvragen als je wilde weten hoe het verder ging. Nou is dat natuurlijk op een moment in het verhaal gedaan dat je echt wel wilt verder lezen. Dus de overige 140 werden per e-mail opgestuurd.

Vanaf het begin is het duidelijk dat er onderhuids iets speelt maar dat wordt heel subtiel gedaan. De schrijfstijl is afstandelijk, de karakters zijn dat ook, de schrijver maakt het de lezer niet makkelijk en daar ligt de uitdaging. Je weet, voelt dat het verhaal een twist krijgt, maar wanneer en wat doet dat dan uiteindelijk met het verhaal. Het verhaal speelt zich hoofdzakelijk af in een afgelegen plateau/hoog gelegen dal, waar precies wordt niet duidelijk, waarschijnlijk wel in een Duitstalig gebied. De mensen wonen daar compleet geïsoleerd, zeker in de winter is de smalle doorgang naar het lager gelegen dal niet doorgankelijk. Het is een kleine gemeenschap en ze lijken op het eerste gezicht ook een hele hechte, maar ze lijken ook langs elkaar heen te leven, zolang iedereen zich maar aan de ongeschreven regels houdt. Het dagelijkse leven is sober en bestaat uit hard werken en weinig feesten. De hele zetting doet wat wereldvreemd aan. Ongeveer na twee derde van het boek wordt het heftig, die twist komt extra hard over omdat het eerste gedeelte bijna onderkoeld is geschreven. De tweede helft wordt gekenmerkt door een wreedheid die hele generaties beïnvloed en in hun greep houdt. De vreemdeling komt een rekening vereffenen.

Een bijzonder boek, voor de lezer die wel eens iets anders wil lezen dan de standaard spannende roman. De sfeer van het boek deed mij denken aan de boeken van Andrea Maria Schenkel, zoals in Blik op het duister. Mocht het ooit verfilmd worden dan denk ik aan een (jonge) Clint Eastwood in de hoofdrol.