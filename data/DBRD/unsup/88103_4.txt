Grace heeft haar leven goed voor elkaar als ze Jack tegenkomt. Een goede baan, zorg voor haar gehandicapte zusje, die ze graag bij haar in huis wil laten wonen. Jack, een echte heer, die alles voor haar en haar zusje Milly doet. Na hun huwelijk gaan ze samenwonen en lijken ze voor de buitenwereld het perfecte leven te hebben. Maar al tijdens de huwelijksreis verandert Jack van het ene op het andere moment.

Dan blijkt dat dit perfecte leven toch niet zo perfect is als het lijkt. Als lezer ontdek je langzaam steeds meer over het leven van Grace. Twee verhaallijnen, het verleden en heden, wisselen elkaar af. Door de terugblikken in het verleden kom je erachter hoe het zover heeft kunnen komen. Je wilt Grace helpen, aanmoedigen om door te zetten en niet op te geven. Als lezer voel je haar onmacht en paniek. Het is spannend van begin tot einde
.
Je hoopt dat het haar lukt een uitweg te vinden, maar teleurstelling volgt als Jack haar toch weer een stap voor is geweest. Tot op het einde van het boek blijf je in spanning over de afloop van het verhaal.

Het is geen thriller met de meest gruwelijke moorden, maar wel een boek dat constant in je hoofd blijft spoken tot het uit is.