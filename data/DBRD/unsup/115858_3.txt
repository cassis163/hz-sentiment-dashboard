Losgeslagen is Abbi Glines’ eerste boek dat in 2019 is verschenen. De auteur van New Adult romans lijkt boek na boek te publiceren. In haar laatste romans ontbrak het aan diepgang en deze leken alleen geschreven te zijn om geld mee te verdienen. Losgeslagen, het zesde deel in de ‘Sea Breeze’- serie, zou weer een oude vertrouwde Glines met bad girl moeten zijn.  

Jess heeft geen makkelijk leven. Ze heeft weinig geld en moet hard werken om samen met haar moeder rond te komen. Ook in de keuze van haar vriendjes blinkt ze niet uit. Keer op keer geeft ze de verkeerde man een kans, wat ervoor zorgt dat haar leven niet beter wordt. Totdat ze Jason, de broer van Jax, ontmoet. Lange tijd weet ze niet wie hij is en laat ze haar verliefdheid niet toe. Maar Jess is niet de enige die afstand houdt.  

Bad girl, bad girl…  Zo bad is Jess helemaal niet en dat weet je vanaf de eerste pagina. Dat is echt zonde, want de cover doet je verlangen naar een personage dat even heel anders is dan de andere Sea Breeze personages. Oké, anders is ze wel, maar niet op een slechte manier. Jess is een product van haar leven en daardoor juist een sterke vrouw die probeert te overleven. Jason daarentegen heeft alles wat zijn hartje begeert. Geld, vrouwen om zich heen en mogelijkheden. Dit contrast zien we vaker in de boeken van de ‘Sea Breeze’- serie terug en ergens is het wel jammer dat dit concept bij zowel Jax als Jason is toegepast. De twee broers maken ‘hetzelfde’ mee in de liefde en dat had best origineler uitgewerkt kunnen worden.

Losgeslagen is een typische Abbi Glines. Twee mensen met een jeugdtrauma dat verwerkt moet worden. Al is duidelijk dat het trauma van Jason lang niet zo heftig is als dat van andere mannelijke Sea Breeze personages. Hij zit vooral met zichzelf in de knoop en twijfelt te veel en te lang over wat hij met zijn leven wil. Dat veroorzaakt het gebruikelijke aantrekken en afstoten in de relaties die zo kenmerkend zijn voor de boeken van Abbi Glines.

Toch is Losgeslagen niet het slechtste boek in de serie. Je kunt je gemakkelijk identificeren met Jess en dat maakt dat je haar keuzes, hoe moeilijk en zwaar ook, kunt begrijpen. Vooral naar het einde toe leef je enorm met haar mee en zou je je bijna kunnen voorstellen dat je hetzelfde zou doen. En dat prikkelen van het voorstellingsvermogen, het zo beschrijven dat je het zelf meemaakt, kan Glines als geen ander. Helaas zet ze die kwaliteit in haar laatste boeken te weinig in. Losgeslagen is wederom geen topper van deze bestsellerauteur. De echte diepgang van de personages blijft ontbreken en het beeld dat de flaptekst schetst klopt totaal niet. Het feit dat de verhalen steeds ongeveer hetzelfde zijn, gaat vervelen. Eind mei verschijnt Hopeloos, deel 7 in de ‘Sea Breeze’- serie, waarin het gaat over een meisje uit een strenggelovig gezin. Een veelbelovend onderwerp, maar gaat Glines het dit keer wel waarmaken?