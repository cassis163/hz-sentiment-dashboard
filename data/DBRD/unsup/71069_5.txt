Willem Tuffer woont samen met zijn sympathieke vader Bob in een klein krakkemikkig huis. Hij is een tevreden jongen en hij spaart alles wat met dinosaurussen te maken heeft. Hij is misschien wel de grootste dinosaurus-fan op aarde en hij boft want zijn vader werkt in de cadeau-shop van het dinosaurusmuseum. Het is bijna Kerstmis en Willem heeft, maar een wens voor Kerst: hij wil een echte dinosaurus. Hij snapt natuurlijk ook wel dat de Kerstman die niet even een, twee, drie uit zijn mouw kan schudden, maar je weet maar nooit!

Een aantal jaar later verandert er drastisch iets in het leven van Willem, waardoor de zelfverzekerde Willem transformeert in een onzekere en vooral erg eenzame jongen. Er is een nieuw meisje bij hem op school gekomen: Brenda Kwel en zij blijkt de allergrootste pestkop te zijn die er op aarde rondloopt. Ze ziet in Willem haar favoriete slachtoffer. Willem raakt door Brenda al zijn vrienden kwijt. Maar dan is het Kerst en krijgt Willem een wel heel bijzonder cadeau van de Kerstman! Is dit het begin van een nieuwe periode voor Willem?

De Kerstmisaurus is zowel wat de cover betreft als inhoudelijk een juweeltje. Het bevat een fantastisch en uniek Kerstverhaal dat ideaal is voor leerkrachten om in de klas voor te lezen, maar dat zich ook prima laat lenen om door geoefende lezers vanaf ongeveer 7 jaar zelfstandig gelezen te worden. De auteur schrijft wonderbaarlijk aanstekelijk, in zijn verhaal richt hij zich rechtstreeks tot de lezer waardoor hij je het gevoel geeft dat dit boek speciaal voor jou geschreven is. Het verhaal is er een vol magie, humor en avontuur. Maar ook vervelende onderwerpen gaat de auteur niet uit de weg, zoals eenzaamheid, pesten, schuldgevoelens, verlies van een vader of moeder en gehandicapt zijn. Deze onderwerpen zijn op een luchtige manier verwerkt in het over het algemeen sfeervolle en vrolijke verhaal dat zich afspeelt rondom Kerst.

Het boek verveelt geen seconde, het verhaal houdt je in zijn greep, waardoor je continu door wilt lezen. Met de tekst hebben de makers van dit boek gespeeld, grote letters, kleine letters, vetgedrukt, rijmpjes, het wisselt elkaar in een vlot tempo af. Hierdoor is het boek ook aantrekkelijk voor kinderen die normaal niet zo gek zijn op lezen. Daarnaast staat het boek vol met indrukwekkend leuke zwart wit illustraties, waardoor het verhaal echt goed tot leven komt. Als lezer (her)ontdek je in dit verhaal de magie van Kerst, reis je (met behulp van de mooie illustraties) af naar de Noordpool en ontmoet je de Kerstman, een heuse dinosaurus en alle elfjes.
De Kerstmisaurus is een vermakelijk feelgood verhaal voor kinderen en voor wie zich weer even kind wil voelen. Een prachtig boek dat in geen een boekenkast zal misstaan en dat je gerust elke jaar rond december uit de kast kunt halen om er opnieuw uit voor te lezen of om zelfstandig te lezen.