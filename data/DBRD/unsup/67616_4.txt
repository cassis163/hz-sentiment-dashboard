Titans, het nieuwe boek van Victoria Scott, is een YA boek dat ik van harte kan aanbevelen.
De cover van het boek ziet er spectaculair en ietwat futuristisch aan: een paard gehuld in een soort van maliënkolder, lijkt het wel.

De jonge Astrid kijkt al haar hele leven naar de races van de Titans, mechanische paarden die onbetaalbaar zijn voor het gewone volk, maar des te meer tot de verbeelding spreken. Wie wedt op de juiste ruiter kan al zijn schulden voldoen.Dan krijgt ze onverwacht de kans van haar leven: meedoen aan de race! De races zijn vol gevaren, maar durft ze haar leven toe te vertrouwen aan een machine? Maar ís Vrijbuiter wel een machine? Of is dit futuristische paard een vriend die Astrid beter begrijpt dan wie dan ook?

Tot zover de plot. En dat klinkt veelbelovend.

Het is een erg mooi boek. Door de verteltrant lees je zo een eind weg en ga je helemaal mee in de races. Als lezer weet je dat Vrijbuiter een machine is, maar omdat hij uitgerust is met een Evo-box die hem emoties laat voelen, komt hij heel echt over en leef je mee met hem en Astrid.
Er zijn genoeg obstakels, zowel in het parcours als in de mede-racers, wat zorgt voor veel spanning.

Ik vond het een schitterend boek!