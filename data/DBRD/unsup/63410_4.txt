Hoe vaak kijk jij op je mobiel? Effe checken of er iemand in je stijgende virtuele vriendenkring nog een bericht op social media heeft gezet? Effe kijken of die 'ping' die je net in de trein hoorde van jouw mobiel afkomstig was? Effe appen, effe Facebooken, effe Pinteresten, effe, Tweeten, effe… al die effe’s blijken gemiddeld 34 keer per dag te zijn. Maar dat is niet het enige waar we onze mobiel voor gebruiken. O ja, hoe heette dat leuke restaurantje ook alweer toen we laatst in Rome waren? Hup, mobiel wordt tevoorschijn gehaald, effe googelen en voilà… het antwoord is verkregen. De auteur van dat boek… eh…? Effe googelen en we hebben de naam te pakken. Of je het nou wil of niet… grote kans dat je ‘verslaafd’ bent aan de relatief nieuwe technologieën, want hè, twintig jaar geleden zochten we alles op in een boek.

Hoe krijg je het als bedrijf voor elkaar dat mensen hooked, oftewel ‘verslaafd’ raken aan jouw product? Hoe kan het dat sommige producten innig omarmd worden door de consument en anderen floppen waar je bij staat?

In Hooked – Hoe je mensen ‘verslaafd’ maakt aan je product geeft auteur Nir Eyal tips over hoe je dat kunt doen door het creëren van (nieuwe) gewoontes. Daarvoor laat Eyal je kennis maken met zijn zogenoemde ‘Hook Model’, waarin hij in vier stappen uitleg geeft hoe je je klanten verslingerd maakt aan wat jij te bieden hebt. Of dat nou een product van een groot bedrijf is, een zelfbedachte website of app, die je wereldkundig probeert te maken. Want voor zowel grote als voor kleine dingen geldt de gulden regel: zorgen dat niemand het meer kan missen, oftewel het ‘verslaafd’ maken van mensen.

Als populair blogger heeft Eyal een duidelijke schrijfstijl. Hij is de grondlegger van het Hook-model, waarin trigger, actie, variabele beloning en investering de vier te nemen stappen zijn. Sommige gedeeltes in het boek zijn ingewikkeld en lastig te begrijpen, maar doordat Eyal ervoor gekozen heeft veel van zijn eigen ervaringen vanuit zijn ik-persoon op te schrijven, wordt het boek toegankelijker en gemakkelijker te begrijpen. Hij haalt voorbeelden aan uit zijn eigen leven, zijn omgeving en uit zijn ervaringen.

Aan het einde van ieder hoofdstuk vind je een korte samenvatting onder het kopje Onthouden en delen. "Het is een goede manier om stil te staan bij wat je hebt gelezen  en hierover nadenken," schrijft hij in de inleiding. En voor degenen die verder willen en zelf een gewoontevormend product willen ontwikkelen, staan er onder het kopje Doe dit nu tips in de vorm van vragen die je moet beantwoorden. Het is een interessant boek, ook voor degenen die niet van plan zijn een ‘verslavend’ product te creëren. Door het lezen van Hooked krijg je inzicht in je eigen ‘verslavingen’ en hoe de ‘verslavingen’ werken, zodat je je bewust wordt van die 34 keer per dag dat je je mobiel checkt. En voor degenen die wél in de startblokken staan een ‘verslavend’ product te ontwikkelen, is Hooked een fijn geschreven handleiding die je op je bureau moet hebben staan om er af en toe in te kunnen bladeren. Maar pas op dat het bladeren in Hooked niet ‘verslavend’ wordt.