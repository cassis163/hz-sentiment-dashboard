Na een periode van zakelijke en persoonlijke tegenslag lijkt het tij te keren voor Pien Verschuur en haar gezin. De kinderen, Lou en Rick, zijn klaar om hun vleugels uit te slaan en Piens pas geopende yogastudio blijkt al snel een succes. Het nieuwe project van haar man Johan lijkt een eerdere mislukte investering te compenseren.

“Pien staat op het terras voor het met dauw bedekte gazon dat ligt te glinsteren in de milde septemberzon die zelfs op deze vroege ochtend warm aanvoelt.”

De plotselinge terugkeer naar Aerdenhout van Edmond Pieket, een oude bekende, zorgt echter voor grote onrust. In de weken die volgen stapelen de problemen zich op. Leugens en bedrog maken van vroegere vrienden vijanden. Piens zorgvuldig opgebouwde wereld wordt bedreigd. Wanneer iedereen om haar heen er een eigen agenda op na blijkt te houden vraagt Pien zich af wie ze nog kan vertrouwen.

“Je gaat me toch niet aangeven, jochie? Wat heb je voor bewijs? Wat heb jij tegen mij? Helemaal niks, dus ik zou zeggen: ga je gang. En vertel de politie dan ook meteen wat jij met de pilletjes hebt gedaan die ik je zogenaamd zou hebben gegeven.”

‘En nu ik!’ kent een uitstekende opbouw en een vlot verloop. De spanning is zo nu en dan te snijden en op andere moment subtiel op de achtergrond aanwezig. Diverse (psychologische) wendingen kenmerken dit boek.

De personages komen stuk voor stuk goed uit de verf. In heel veel boeken worden de hoofdpersonages weliswaar goed gekarakteriseerd, maar blijven de sub personages wat onderbelicht. Dat is in ‘En nu ik!’ geenszins het geval. Alle karakters worden beeldend weergegeven en de motivaties voor hun acties zijn –wellicht lang niet overal legitiem- maar wel begrijpelijk.

“Pien laat zich aan de keukentafel zakken en realiseert zich dat ze de greep op haar kinderen kwijt is. Zo gaat dat dus. De ene dag erger je je omdat ze alleen nog naar je toe komen omdat ze je hulp nodig hebben of, nog erger, je geld. En de volgende dag willen ze zelfs dat niet meer en sta je met lege handen.”

Als kers op de taart trakteren Römer en Hock hun lezersschare op een heerlijk en onverwacht plot. Kortom, dit duo mag zich wat mij betreft gaan buigen over hun volgende boek!

Over de auteurs
Auteurs Peter Römer en Annet Hock zijn al meer dan dertig jaar getrouwd. Peter Römer is naast schrijver (o.a. de befaamde Baantjer-thrillers), acteur, regisseur en producent. Annet Hock is zelfstandig trainer/coach en heeft een eigen bedrijf. ‘En nu ik!’ is het eerste boek dat Römer en Hock samen hebben geschreven.

Uitvoering
Uitgeverij A.W. Bruna Uitgevers
ISBN 9789400508699
Paperback, 312 pagina’s


Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/