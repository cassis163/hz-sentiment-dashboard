De laatste getuige is het waargebeurde levensverhaal van Wim Aloserij opgetekend door de auteur Frank Krake. Wim is de laatste overlevende van 3 concentratiekampen en 1 scheepsramp.
Het verhaal begint in de jeugdjaren van Wim, die een onberekenbare en agressieve stiefvader had, die hij zoveel mogelijk probeerde te ontlopen. De inventiviteit die hij hierbij ontwikkelde, zou hem later tijdens de oorlog nog meermaals van pas komen.
In de oorlog wordt Wim opgeroepen voor de Arbeitseinsatz in Duitsland, maar na enige tijd ontvlucht Wim Duitsland weer en duikt hij onder op het platteland in de buurt van Hoorn. Wanneer hij wordt ontdekt door de Duitsers, wordt hij opgepakt en via Kamp Amersfoort belandt hij uiteindelijk in de kampen Neuengamme en Husum.
Deze kampen hadden als motto “Vernichtung durch Arbeit” en dat zegt alles over de gruwelijkheden die Wim en zijn medegevangenen hebben moeten doorstaan. Het lukt Wim om door inventiviteit, slimheid en overlevingsdrang deze kampen te overleven. Als hij dan vervolgens aan het eind van de oorlog met zo’n 7000 andere overlevenden van de concentratiekampen naar (cruise)schepen gebracht wordt, worden ze, nota bene door de geallieerden, gebombardeerd! Als een van de weinigen overleeft Wim ook deze ramp.
Dit aangrijpende persoonlijke verhaal wordt door Frank Krake, aangevuld met historische feiten, op een boeiende manier verteld. De vele foto’s en tekeningen die zijn toegevoegd maken het helemaal compleet. Het is een boek dat ik in een adem heb uitgelezen, en waarvan ik daarna echt even moest bijkomen en alles wat ik gelezen had even moest verwerken.
Van mij dan ook 5 sterren voor dit boek.