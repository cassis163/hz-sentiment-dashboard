In Op de vleugels van de wind ontwikkelt het leven van de jonge, rijke Katie Shellesdale zich niet volgens de plannen die zij eerst voor ogen had. Haar luxe leventje van jonge debutante en verloofde van een aantrekkelijk advocaat uit de welgestelde Londense kringen eindigt abrupt wanneer haar vader beschuldigd wordt van frauduleuze praktijken en vervolgens wordt gearresteerd. Katie probeert haar weg te vinden in de nieuwe situatie. Daarbij valt alles wat ze als haar veilige haven beschouwde in duizenden stukjes uit elkaar. Gedreven door wanhoop probeert ze een nieuwe weg in te slaan. Ze aanvaardt de uitnodiging van haar penvriendin in New York en vertrekt naar de Nieuwe Wereld om daar een nieuw bestaan op te bouwen en het geluk te vinden.

Jim Watson is een arme jongen uit een kansloos gezin. Na veel vallen en opstaan vindt hij met behulp van vriend Connor troost en steun in het geloof. Ook hij stapt op het schip naar Amerika, in de stellige overtuiging daar een beter bestaan op te bouwen.

Op het schip ontmoeten Katie en Jim elkaar en ze voelen zich tot elkaar aangetrokken. Zijn zij echter voor elkaar bestemd? Hoe zal Katie omgaan met haar nieuwe situatie? Is zij bij machte het verleden achter zich te laten? Is ze sterk genoeg om de hypocriete society, luxe en glamour te verruilen voor iets van meer en blijvende waarde? En Jim, kan hij op het rechte pad blijven? Of wordt hij, wanneer de tegenslagen zich opstapelen, weer in de richting gedreven van zijn oude liefde voor alcohol en diefstal?

Een groot deel van Op de vleugels van de wind speelt zich af op het schip tijdens de overtocht van Jim en Katie naar New York. De sfeer op het schip en vooral het schrijnende verschil tussen de situatie op het bovendek, waar de rijken vertoeven, en het tussendek, waar de minder bedeelden in miserabele omstandigheden vechten tegen de honger, vuil en ziektes, is mooi en beeldend beschreven en blijft bijna filmisch in het geheugen zitten. Het is dan ook hier, tussen de twee werelden, de rijkdom en armoede, waar Katie een kwaliteit in zichzelf ontdekt die de rest van haar leven een volstrekt nieuwe invulling en waarde zal geven.

In haar ruim 540 pagina's tellende historische roman geeft schrijfster Dineke Epping een gedetailleerd verslag van een periode uit het leven van twee jonge mensen uit zeer verschillende maatschappelijke kringen en hun gevecht om de juiste keuzes te maken. Het personage Katie is levendig beschreven en spreekt tot de verbeelding, haar morele dilemma's en verlangen om het goede te doen voor de minder bedeelde medemens zijn actueel en geloofwaardig. Jim daarentegen is vlakker en het is wat moeilijker om begrip op te brengen voor zijn manier van denken en handelen. Beiden worstelen voortdurend om de moreel juiste beslissingen te nemen wat op den duur helaas ietwat eentonig wordt. Een nadeel is ook dat het verhaal voorspelbaar is en voor weinig verrassingen zorgt. De auteur heeft gekozen voor een dag-tot-dagbeschrijving, wat het verhaal overigens wel authentiek maakt en bij de lezer het gevoel oproept daadwerkelijk bij de gebeurtenissen aanwezig te zijn. Al met al een prettig leeswerk om lekker bij weg te dromen tijdens lange winteravonden.