Trudy Burggraaff is een onzichtbare en weinig opwindende vrouw, die een teruggetrokken leven leidt. Ze heeft nauwelijks vrienden; op haar werk wordt ze door haar collega Vincent voortdurend gepest en gekleineerd. Voor haar moeder en zus is zij niet veel meer dan een mislukt familielid dat ondanks hun goede en welgemeende adviezen niets van haar leven maakt. Dan gebeuren er twee dingen die aan de uitzichtloosheid van haar bestaan een einde kunnen maken. Zij ontmoet de blinde muziekleraar Jochem die haar vertelt dat zij een aparte stem heeft en op de televisie hoort zij hoe onbekend talent wordt opgeroepen zich op te geven voor Stem!, een uitermate populaire talentenshow. Trudy meldt zich aan. Om haar kansen te vergroten, maakt zij plannen om in contact te komen met zangeres en jurylid Senna. Trudy gaat aan de slag en dat is het begin van reeks gebeurtenissen die diepe sporen zullen achterlaten in de levens van veel mensen.

Marlen Beek-Viser (1968) studeerde commerciÃ«le economie en schreef een aantal korte verhalen waarvan er een tiental werden gepubliceerd in verhalenbundels. Stem! is haar debuut als thrillerauteur. Een thriller die zich afspeelt in de glitter en glamour van een talentenjacht. Talentenjachten bestaan al zolang er televisie is maar hebben de laatste jaren veel aan populariteit gewonnen. Dit komt vooral omdat er van deze shows een groot spektakel wordt gemaakt waarin de hele sfeer en entourage van de show en het optreden van de juryleden belangrijker lijken te zijn dan de optredens van de deelnemende kandidaten. Het publiek wil smullen van aankomende talenten maar ook van de roddel en achterklap die zich eromheen afspelen. Marlen Beek-Visser weet met haar vlotte en beknopte schrijfstijl deze sfeer heel goed neer te zetten. In een groot aantal korte hoofdstukken schrijft ze het verhaal vanuit een wisselend perspectief, dat van Trudy en dat van Senna. Deze twee hoofdpersonages worden heel goed uitgewerkt. Je kunt je van Trudy die wil ontsnappen aan de uitzichtloosheid van haar bestaan maar die tegelijkertijd haar greep op de werkelijkheid begint te verliezen een goed beeld vormen. Dat geldt eveneens voor Senna die ondanks de schone schijn geconfronteerd wordt met grote, bijna onoverkomelijke problemen in haar persoonlijk leven. Beroemd zijn is geen garantie voor een rimpelloos bestaan.

De plot is origineel, goed opgebouwd en overtuigt. Door de korte hoofdstukken en het vlotte en sprankelende taalgebruik zit er veel vaart in het verhaal en dat maakt van Stem! een boek dat heel erg aangenaam leest. Het verhaal boeit vanaf de eerste pagina en door het toevoegen van een aantal onverwachte en onvoorspelbare plotwendingen, mondt het uit in een enerverende en meeslepende ontknoping.

Stem! is een geslaagd debuut. Marlen Beek-Visser heeft een originele, snelle en overtuigende thriller geschreven. Een spannend verhaal waarvoor veel lezers ongetwijfeld met veel plezier hun stoelen zullen omdraaien.