Ernst Jansen Steur. Ooit een uitstekend chirurg, maar nu een omstreden boeman. De neuroloog schreef jarenlang verkeerde geneesmiddelen voor en stal medicijnen uit het ziekenhuis. Daarnaast stelde hij tientallen foute diagnoses. Hij vertelde patiënten dat ze alzheimer, MS of parkinson hadden, maar later bleek dat ze helemaal niet ernstig ziek waren. Zelf zegt Jansen Steur dat hij zijn fouten heeft gemaakt onder invloed van medicijnen. Na een heftig auto-ongeluk begon hij Dormicum te gebruiken, een rustgevend en spierontspannend medicijn tegen angstgevoelens.
Deze feiten zijn in 2009 aan het licht gebracht door journalisten van De Twentsche Courant Tubantia en RTV Oost. Het werd nog veel erger toen bekend werd dat enkele medewerkers van het Medisch Spectrum Twente – het ziekenhuis waar Jansen Steur zijn fouten beging – op de hoogte waren van het falen van de neuroloog, maar dat hebben verzwegen.
Peter de Zwaan, winnaar en veelvuldig genomineerde van De Gouden Strop, verdiepte zich in de zaak die zich dicht bij zijn huis in Enschede afspeelde. Hij schreef er een sleutelroman over, De Loverman, waarin hij namen veranderde, maar de strekking hetzelfde liet. De basis berust op feiten, het verhaal eromheen is fictie. Het is bovendien de eerste thriller die verschijnt bij Uitgeverij Zwarte Zwaan, eigendom van de auteur zelf en opgericht nadat hij bij zijn vorige uitgever besloot te vertrekken toen men hem daar meldde dat "ze De Loverman een prachtig boek vonden, maar niet commercieel genoeg".
In De Loverman  volgen we drie personages. Elmer Melaan is het titelpersonage, de loverman. Zijn specialiteit is het benaderen en versieren van vrouwen. Mede om die reden wordt hij door de steenrijke crimineel Ludo Peijnenborg uit de gevangenis gehaald. Onder verschillende (schuil)namen wendt Elmer zich, in opdracht van Ludo, tot vrouwen van vermogende mannen. Het doel is om deze rijkeluisvrouwen zover in te palmen dat ze Elmer informatie over hun echtgenoten geven, die hij weer doorspeelt naar Ludo. Een vrouw die ogenschijnlijk niet in het rijtje rijkeluisvrouwen past, maar waar Elmer toch mee moet aanpappen, is Debby van Selm. Debby is een eenzame vrouw die door een onfortuinlijk ongeluk haar zoontje verloor. Ze komt erachter dat Hugo (de schuilnaam die Elmer voor haar gebruikt) haar bedriegt. Maar waarom? Om die vraag te beantwoorden, schakelt ze de hulp in van de gepensioneerde wijkagent Ferdinand te Wolde. Ferdinand had altijd rechercheur willen worden en krijgt nu de mogelijkheid deze taak alsnog uit te voeren. Samen met Debby komt hij op het spoor van een lastig te doorgronden netwerk dat zijn sporen in het verleden lijkt te hebben...
Met De Loverman  heeft De Zwaan geen dertien-in-een-dozijnthriller geschreven, maar vertelt hij een intrigerend en spannend verhaal over de gevolgen van de kwade handelingen van Ernst Jansen Steur. Zonder zelf een prominente rol in het boek te spelen, is de neuroloog de spil in een web vol met draden die uiteindelijk leiden naar onschuldige slachtoffers, wraak en moord. Peter de Zwaan weeft deze draden knap tot elkaar en bouwt zo een goed geconstrueerd verhaal op. Op een soms cynische toon belicht hij vanuit verschillende perspectieven de oorzaken en de gevolgen van de schijnbaar bewust gemaakte fouten van Jansen Steur. En niet alleen Jansen Steur is schuldig, want de Zwaan richt zijn (gif)pijlen ook op de mensen die de neuroloog jaren lieten doorwerken, terwijl ze wisten dat hij fouten beging.
Enig minpunt aan het verhaal is dat het wellicht iets te kort is om alles goed neer te zetten. De verhaallijn over loverman Elmer, die wordt gemarteld en gechanteerd door Ludo, is vermakelijk en origineel. En ook de verwikkelingen van Debby en Ferdinand zijn interessant. De drie personages hebben elk hun persoonlijke issues, zoals de onverklaarbare dood van Debbys zoontje of de vermiste dochter van Ferdinand, maar deze kwesties worden onvoldoende uitgediept doordat ze tussen het feitelijke verhaal door worden behandeld.
Feit is echter dat Peter de Zwaan met De Loverman  een boeiend verhaal heeft geschreven over de consequenties van medische missers van een controversieel persoon. Dat daarbij de mensen die deze wandaden in de doofpot hebben gestopt een flinke veeg uit de pan krijgen, is volkomen terecht. De Loverman  is een authentieke en vindingrijke thriller, die zeker weer mee zal dingen naar een Gouden Stropnominatie.