Clara Bensen is net uit een diep dal gekropen en maakt op een datingsite een profiel aan. Al heel snel leert ze de excentrieke Jeff kennen; een man met een bruisend personage en die niet veel op heeft met gangbare regels en normen. Voor de normale en rustige Clara is Jeff een aangenaam iemand om na een vervelende depressie mee om te gaan en het klikt dan ook wederzijds.

Wanneer Jeff haar voorstelt een rondreis door Oost-Europa te maken, zonder bagage, besluit ze in het diepe te springen; ze gaat ervoor! Binnen drie weken zullen ze acht verschillende landen aandoen, alleen met de kleding de ze aan hebben, een tandenborstel, oplader, telefoon en geld.

Voor Clara gaat er een wereld open. In eerste instantie is ze wat onthand zo zonder bagage en raakt ze al snel in paniek wanneer ze nog geen plekje hebben gevonden om te overnachten. In het bijzijn van Jeff leert ze het leven waarderen en het materialistische waaraan de westerse wereld zo gewend is geraakt, los te laten. Pluk de dag is bij uitstek iets wat Jeff en Clara doen; genieten van het hier en nu.

Hoe verschillend Jeff en Clara ook zijn, tijdens de reis leren ze elkaar steeds beter kennen. Dat moet ook wel wanneer je maar één onderbroek bij je hebt en je vrij creatief moet zijn om elke dag die onderbroek schoon te krijgen. Het is grappig om te lezen hoe zij deze reis ervaren, maar ook is het mooi om te lezen hoe zij naar elkaar toe groeien. Voor de reisliefhebber zal het verhaal zeker aanspreken, maar omdat het verhaal alles behalve oppervlakkig is zal het meer mensen aanspreken.

Clara gebruikt in haar boek namelijk diverse verwijzingen en vergelijkingen en dat bewijst dat zij ontzettend veel naslagwerk heeft geleverd om het verhaal meer verdieping te geven. Maar niet alleen de verwijzingen en citaten zorgen voor meer diepgang, ook de gedachtegangen van Clara zijn interessant.

Lees meer op http://boekenz.nl/2016/05/zonder-bagage-clara-bensen/