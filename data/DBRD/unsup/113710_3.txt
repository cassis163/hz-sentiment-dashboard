Nadat het feuilleton op Facebook goed ontvangen was, ging Jackie van Laren (1968) door met het publiceren van een verhaal op het social medianetwerk. Duingras werd door veel volgers gelezen en de lezers wilden meer. Van Laren besloot als vervolg het verhaal van Vincent te vertellen, de losbol waarmee de lezer in deel 1 van de ‘Eilandenliefde’-serie al kennismaakte. In Stormwind staat zijn verhaal centraal.

Nu Wende bij Axel woont en zij samen strandtent De Vis runnen, is Vincent niet meer nodig op het Waddeneiland. Hij besluit af te reizen naar San Diego. Toch vindt hij daar ook absoluut niet wat hij zoekt. Hij krijgt zelfs heimwee naar huis. Wanneer hij thuiskomt, is de vriendenkring uitgebreid met Milena, Wendes nichtje. Zij is op de vlucht voor een loverboy en schrikt in eerste instantie van mannelijk contact. Vincent valt als een blok voor haar. 

Stormwind is volledig vanuit Vincent verteld. Hij neemt ons mee in zijn gedachten – die soms zeer chaotisch beschreven zijn -  en toont zijn onzekerheden. Want onzeker is hij diep vanbinnen. Is hij die nietsnut zoals iedereen zegt? En hij duikt toch het bed in met elke mooi vrouw, waarom zou hij dan nu opeens relatiemateriaal zijn? En wat is er toch met hem aan de hand? Waarom voelt hij zich zo positief raar als Milena in zijn buurt is?

We leren Vincent oppervlakkig kennen. Ja, hij is onzeker. Maar waarom? De ware aard van zijn onzekerheid blijft lang onduidelijk. Hij vindt het zichzelf allemaal niet waard, dat komt wel naar voren. Het onderliggende probleem van zijn onzekerheid kom je als lezer niet te weten. Hij vindt dat-ie de verkeerde keuzes heeft gemaakt en daardoor geen relatie kan hebben, maar waarom heeft hij deze ‘verkeerde’ keuzes gemaakt? Wat maakt dat hij dit gedrag vertoonde? Antwoord op deze vragen ontbreekt volledig. Wie de persoon Vincent is, weet je aan het eind van Stormwind nog niet.

Daarnaast is het verhaal erg ongeloofwaardig. Milena is net gevlucht van een loverboy en lijkt vreselijke dingen meegemaakt te hebben – lange tijd blijft het onbekend wat er dan precies gebeurd is. Toch geeft ze Vincent heel snel het voordeel van de twijfel. Ondanks dat ze wel wat (lichte) twijfels heeft over zijn motieven, laat ze hem toe in haar hart en leven. Alleen de erotiek blijft uit. De kans dat een slachtoffer van een loverboy zich zo snel openstelt voor een nieuwe man, voelt tijdens het lezen onwennig. Valt hetgeen dat ze meegemaakt heeft dan best mee?
Stormwind is duidelijk een roman van Jackie van Laren. Ze weet de personages weer bijzonder sfeervol te beschrijven, waardoor je meteen een beeld van hen hebt. Maar daar blijft het ook in dit verhaal een beetje bij. De diepgang bereikt niet zijn volle glorie en het voelt tijdens het lezen vooral als een fijn verhaal voor op het strand.

Maar misschien is dit juist wel meteen de kracht van het verhaal. Stormwind is geschreven met een Facebook feuilleton als medium. Het is een logische keuze om dan niet direct de diepte in te gaan, kunnen volgers het verhaal dan nog wel volgen? Met die gedachten in het achterhoofd heeft Van Laren misschien juist wel raak geschoten. Maar in boekvorm  biedt het verhaal gewoon te weinig, laat het te veel vragen open en is het op sommige vlakken ongeloofwaardig.

Stormwind is een heerlijk zomers verhaal. De redelijk korte hoofdstukken en de prettige schrijfstijl van Van Laren zorgen ervoor dat je een paar heerlijke uurtjes in de zon – of op je andere favoriete leesplek – beleeft. Wanneer je geen diep inhoudelijk verhaal verwacht, is dit een fijne kennismaking met de personen Vincent en Mayke, over wie het derde verhaal in de serie gaat. Springvloed verschijnt in augustus 2018.