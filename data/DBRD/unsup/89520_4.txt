Het bekende Zweedse schrijversduo Rolf en Cilla Börjlind heeft met de boeken rond Olivia Rönning en Tom Stilton een grote schare fans verzameld. Koudvuur is het vijfde boek in deze serie. Ook in dit deel maken bekende personages als Mette, Mårten, Abbas en Luna hun opwachting.

In Stockholm komt het gezin Brovall op een koude winterochtend om door een autobom. Het doelwit lijkt de moeder van het gezin te zijn; Malin Brovall. Als officier van justitie is zij regelmatig het slachtoffer van bedreigingen en het onderzoek naar de toedracht richt zich daar dan ook op. Al snel is er overtuigend bewijs dat naar de dader leidt. De dader verdwijnt in de gevangenis en dat is dat. Maar Olivia is persoonlijk betrokken bij het leven van deze persoon en kan zich niet neerleggen bij zijn veroordeling.

In zonnig Thailand verblijft Tom samen met Luna in de retraite van zijn halfzus Aditi. Op deze plek probeert hij rust te vinden na de gebeurtenissen op de Filipijnen. Zoals we Tom kennen is hij ook nu weer gedeprimeerd en onbereikbaar voor zijn omgeving. Een enigszins vreemd verzoek van een misvormde vrouw in een rolstoel maakt een einde aan zijn sombere geestestoestand. Ze vraagt hem de man te zoeken die op de foto staat die ze hem geeft. De rechercheur in hem wordt wakker en hij gaat met gevaar voor eigen leven op pad om te achterhalen wie de man is.

Zoals we van de Börjlinds gewend zijn, zit er ook in dit boek weer een razend tempo. Veel dialogen, veel korte subhoofdstukjes met mini cliffhangers, veel geswitch tussen verschillende plaatsen. Alle voorwaarden voor een spannende thriller zijn aanwezig. Ook het aansnijden van maatschappelijke thema’s, iets wat we gewend zijn in Scandinavische boeken, is erin verwerkt. Geradicaliseerde jongeren die aanslagen willen plegen en een politieagente die te maken heeft met grensoverschrijdend gedrag in het kader van MeToo, maken dit verhaal actueel.

Als je alle voorgaande delen van de serie hebt gelezen gaat je echter wel opvallen dat de personages stilstaan in hun ontwikkeling. Tom Stilton blijft een man met gebruiksaanwijzing die steeds weer vervalt in depressies en sociale contacten het liefste mijdt. Maar die, wanneer hij weer wordt ingeschakeld om op onderzoek uit te gaan, weer helemaal de smaakt te pakken krijgt en transformeert tot een soort onsterfelijke James Bond die zich uit elke gevaarlijke situatie weet te redden. Olivia blijft de jonge, ambitieuze rechercheur en beoogd opvolger van Mette, die soms iets te ver buiten de professionele lijntjes kleurt.

En dan heb je natuurlijk nog de onverbeterlijke workaholic Mette Olsäter die eigenlijk met pensioen moet, maar het rechercheren niet kan laten en de messentrekkende Abbas die wordt ingeschakeld als er geknokt dreigt te gaan worden. Altijd handig om zo iemand achter de hand te hebben. In alle boeken in de serie hanteren de auteurs hetzelfde vertrouwde stramien. In principe niets mis mee, want het staat garant voor heel wat uren leesplezier. Alleen de vraag doemt op hoelang ze nog op deze voet moeten doorgaan voordat dat dat gaat vervelen.