Na een aantal thrillers waarin steeds een ander maatschappelijk thema centraal stond, is Marelle Boersma begonnen aan een reeks ‘Ik vertrek-thrillers’. De reeks zal als losstaande serie te lezen zijn, waarin telkens andere personages centraal staan. In deze eerste thriller ‘Chateau de Provence’ gaat het om Julia en Luuc die naar Frankrijk vertrekken. Je leest het verhaal voornamelijk vanuit Julia met af en toe een hoofdstuk vanuit Luuc ter verduidelijking van zijn acties. Dat laatste geeft een extra spanning aan het boek, omdat je op die manier meer over hem weet dan zijn eigen vrouw. Interessant gekozen van Marelle Boersma.

Dankzij de relatief korte hoofdstukken en de vlotte schrijfstijl van de auteur leest het verhaal lekker door. Het begint als een rustig ‘Ik vertrek-verhaal’, maar het verandert al gauw in een ware thriller als er een lijk wordt gevonden. Vanaf dat moment is de spanning steeds meer aanwezig in ‘Chateau de Provence’. Wie is er gevonden? Is ze vermoord en zo ja: door wie en waarom? En waarom wordt ze in het kasteel gevonden? Deze en vele andere vragen worden gedurende het boek beantwoord. Boersma probeert je hierbij op het verkeerde been te zetten en dat lukt haar lange tijd.

Al met al is ‘Chateau de Provence’ een boeiende thriller die je een aantal spannende leesuurtjes geeft. Het maakt je nieuwsgierig naar het volgende boek uit deze reeks. Waar zal deze zich gaan afspelen? En wat zal daar allemaal gaan gebeuren?