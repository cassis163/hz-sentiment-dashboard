Begin 2017 verscheen een eerste bundel met historische verhalen, een gevolg van het succes van historischeverhalen.nl. De verhalen op die website zijn geschreven door vrijwilligers, al dan niet amateurs, en gratis te lezen. Het uitgeven van een bundel met daarin 27 van deze verhalen kan als een gok beschouwd worden. Zijn er voldoende mensen te vinden die willen betalen voor iets dat gratis op internet te lezen is? Dat de initiatiefnemers ondertussen een tweede bundel uit hebben, bewijst dat dat wel degelijk het geval is.
De tweede bundel is net als de eerste een verhalenbundel, met in elk verhaal een (deels) fictieve gebeurtenis, spelende binnen een historisch juiste context. Aan wat historisch correct is, wordt niet geraakt. Wel wordt er binnen die speelruimte iets toegevoegd dat verzonnen is, maar dat waar had kunnen zijn. Na elk verhaal volgt historische duiding waarin heel precies wordt aangegeven welke feiten correct of verzonnen zijn, en met nog een aantal tips voor als je meer wil weten over de achtergrond bij het verhaal. Anders dan de eerste keer bevat dit boek alleen verhalen uit de Oudheid. Ook anders is dat de verhalen dit keer niet online te vinden zijn. Het zijn stuk voor stuk nieuwe korte verhalen, geschreven door drie auteurs: Marjolijn van de Gender (9 verhalen), Key Tengeler (7 verhalen) en Denise Michelle Pol (6 verhalen). Alle drie droegen ze ook al bij aan de eerste bundel.
De Oudheid werd vooral gedomineerd door de Romeinse overheersing en dat is te merken aan het boek. Vaak spelen conflicten waar Romeinen bij betrokken zijn de hoofdrol in deze verhalen. Er waren gelukkig ook nog de Grieken, de Perzen en nog een paar andere bevolkingsgroepen om het wat afwisselend te maken, en het Romeinse Rijk was uitgestrekt genoeg om zelfs verhalen die zich afspelen in Groot-BrittanniÃ« en Nederland mogelijk te maken. Het boek focust erg op de onzekerheid die onder de bevolking heerste omwille van de vele militaire conflicten, een bewuste insteek zoals uit het voorwoord blijkt. Vele verhalen kennen daarom geen happy end. De auteurs hebben echter wel hun best gedaan om ze zo afwisselend mogelijk te maken en dat is hen zeker gelukt. Een sjoemelende bibliothecaris, een bakker in Londen die experimenteert met brood, een jonge Atheense tienermeid die uitkijkt naar het ritueel van het vrouw worden, een pauselijk schisma bekeken vanuit de briefwisseling naar de koning van de Ostrogothen, enz. Marjolijn van de Gender is er zelfs in geslaagd twee aparte verhalen met slechts een halve zin handig aan elkaar te koppelen. Als beide verhalen in omgekeerde volgorde in het boek hadden gestaan, was dat laatste beter tot zijn recht gekomen maar al bij al toch goed geslaagd, en gelukkig worden we erop attent gemaakt in de historisch duiding.
Zeer zeker een aanrader voor liefhebbers van historische fictie dus, en voor wie er na twee bundels nog geen genoeg van heeft worden achteraan het boek alvast drie nieuwe bundels aangekondigd voor 2017 en 2018: een vervolg op het eerste boek, een boek met verhalen over de Gouden Eeuw, en een boek over de middeleeuwen. Voor liefhebbers van historische verhalen is er met andere woorden nog heel wat om naar uit te kijken.