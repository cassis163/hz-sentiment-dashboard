De serie van Het kleine Draakje Kokosnoot is een wereldwijd succes. De boekjes zijn al in meer dan twintig talen uitgebracht. In Duitsland staat deze reeks boekjes al maandenlang bovenin de toplijsten en is de eerste film net uitgebracht. Dit voorjaar verschijnt bij Bakermat, Mechelen Het kleine Draakje Kokosnoot- ‘In de jungle’.

Het kleine Draakje Kokosnoot- op avontuur bestaat uit zeven avonturen. Voor- en achterin het boekje is een plattegrond van Drakeneiland getekend. Er staat veel tekst in het boek, wel in grote letters gedrukt. Direct op de eerste pagina lees ik het woord ‘wereldzeeën’ en weet dat zelf lezen voor onze schoolmeid lastig gaat worden. Samen met het kleine Draakje beleven we iedere dag een avontuur, want de hoofdstukken zijn net lang genoeg voor onze dagelijks-thuis-tien-minuten-hardop-lezen. Draakje Kokosnoot moet leren vliegen van zijn ouders Mette en Magnus, dan kan hij de volgende keer mee naar Zomereiland. Hij krijgt les van vliegjuf Proselinde. Tijdens de vliegles ontmoet Kokosnoot walvis Kasimir, hij kan de baai niet meer uitzwemmen, want er is een ijsberg voor de uitgang geschoven. Draakje Kokosnoot helpt Kasimir en mag een wens doen. Hij wil graag naar Zomereiland en Kasimir brengt hem, want hij kan nog steeds niet vliegen. En dan nog zes avonturen!

Ingo Siegner (Dld) heeft dit boekje in 2004 geschreven en geillustreerd. Bakermat, Mechelen heeft het in 2014 uitgegeven.