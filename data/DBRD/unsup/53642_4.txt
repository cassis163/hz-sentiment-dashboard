Dit boek verhaalt de tienerjaren van Lisa, een dertienjarig meisje met (verre) joodse familiebanden dat door haar moeder op een kindertransport vanuit Duitsland naar Londen wordt gezet, om zo aan het naziregime te ontsnappen. Hoewel dit uitgangspunt triest is, is het geenszins een droevig boek. Lisa heeft het geluk in Engeland enkel vriendelijke mensen tegen te komen, die het allemaal goed met haar voor hebben. Uiteindelijk vindt ze er zelfs de liefde. Haar stadsgenoot Harry, die met hetzelfde transport in Londen arriveert, heeft het op dat vlak een stuk moeilijker. Zijn verhaal dat parallel aan dat van Lisa wordt verteld, is dan ook een stuk minder vrolijk. Dit zwart/wit contrast kwam naar mijn mening de geloofwaardigheid van het boek niet ten goede.
Dit neemt niet weg dat ik veel leesplezier aan dit boek heb beleefd. Het las erg vlot weg en je wordt toch meegesleept in het levensverhaal van Lisa.
Voor de liefhebbers: dit boek deed me denken aan 'De Boekendief' van Markus Zusak en, in mindere mate, aan 'Haar naam was Sarah' van Tatiana de Rosnay. Twee boeken die ook gaan over kinderen in de tweede wereldoorlog, maar die misschien een net iets minder vriendelijk beeld schetsen.