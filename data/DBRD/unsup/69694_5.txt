Jaarlijks wordt er bij ongeveer 15.000 vrouwen (en ook enkele mannen) borstkanker vastgesteld. Dit betekent dat 1 op de 8 vrouwen in ons land vroeg of laat de diagnose borstkanker zal krijgen. Nicky Westerhof is draagster van het erfelijke borstkanker-gen en is niet van plan te wachten tot de ziekte zich ook bij haar openbaart. Ze wil een leven zonder kanker, ze wil overleven. In Dansen op een zijden draad vertelt zij openhartig over haar besluit om op 22 jarige leeftijd preventief haar borsten te laten amputeren.


Twee tikkende tijdbommen
Haar hele leven is Nicky zich er van bewust dat zij borstkanker zou kunnen krijgen. Borstkanker hangt als het zwaard van Damokles boven haar hoofd. Haar groot -en overgrootmoeder zijn aan de ziekte overleden en ook haar moeder krijgt als veertiger de gevreesde ziekte. Eerst lijkt het erop dat haar moeder de ziekte zal overwinnen, maar uiteindelijk overlijdt zij op 46 jarige leeftijd aan de gevolgen van uitzaaiingen.
Nicky weet heel mooi te omschrijven wat voor impact de ziekte en het overlijden van haar moeder heeft op het gezin. Na het overlijden van haar moeder laat Nicky zich testen op het BRCA-gen en blijkt ook zij, net als haar moeder en grootmoeders, draagster te zijn. Nicky besluit te overleven en kiest voor amputatie van haar borsten, die twee tikkende tijdbommen werden. Met steun van haar vader gaat zij op zoek naar een arts die achter haar besluit staat. Een zware operatie en een moeilijke herstelperiode volgt, maar Nicky voelt zich gesteund door haar omgeving. Nicky weet borstkanker uiteindelijk een plekje te geven en gaat vol vertrouwen de toekomst tegemoet.

Angelina Jolie
Dansen op een zijden draad is een ontzettend aangrijpend verhaal. Wat een moed toont Nicky om zo’n ingrijpende beslissing te nemen. Ik vind het echt heel bijzonder dat zo’n jonge vrouw zo open en optimistisch over haar leven kan vertellen. Bij het verschijnen van het boek in januari kreeg het al veel publiciteit, maar dat was niets vergeleken met de aandacht die het boek kreeg toen Angelina Jolie op 14 mei wereldwijd bekend maakte dat zij haar beroemde borsten preventief had laten verwijderen. Er is geen landelijke krant of tv-zender die geen aandacht aan Dansen op een zijden draad besteed heeft.
Menig schrijver zou jaloers zijn op zoveel promotie voor een boek. Waarschijnlijk gaat het Nicky niet om de verkoopcijfers. Haar doel is borstamputatie bespreekbaar te maken en daar heeft zij samen met Angelina Jolie een goed begin mee gemaakt!