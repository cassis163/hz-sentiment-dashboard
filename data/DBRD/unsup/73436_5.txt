Ik had dit boek een aantal jaar geleden al gelezen. Omdat ik nu van plan ben de hele serie te gaan lezen ben ik begonnen om deel 1 te herlezen.
En daar heb ik geen spijt van, het verhaal was weggezakt maar ik heb er nu met volle teugen van genoten. Wat zit dit boek goed in elkaar. Spannend, verrassende wendingen en een mooie verhaallijn op de achtergrond.
Deze serie draait om psycho-analyticus Frieda Klein. Zij heeft een eigen kleine praktijk waar ze veel aandacht voor haar patiënten heeft. Als er een kind verdwijnt dat sprekend lijkt op het kind in de dromen van een patiënt van Frieda wordt ze meegezogen in het politie-onderzoek.
Dit is een psychologische thriller van zeer hoge kwaliteit met een heerlijke opbouw, het verhaal blijft spannend tot het eind en heeft als klapstuk een paar onverwachte wendingen.
De persoon Frieda Klein wordt fantastisch uitgewerkt waardoor je aan het eind van het boek het gevoel hebt dat je haar al jaren persoonlijk kent.
Ik kijk uit naar de volgende delen van dit schrijversduo.