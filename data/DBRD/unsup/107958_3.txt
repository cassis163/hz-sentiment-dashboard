1 januari, de begin- en tevens einddatum in dit boek.
Gedurende één jaar volg je als lezer de ingrijpende gebeurtenissen in de levens van Jessi en Marius.

HET VERHAAL
Hoewel Jessi getrouwd is en veel ouder dan Marius, voelt ze zich toch aangetrokken tot haar jonge vrijgezelle buurman. Aangezien de band met haar man verdwenen is en zij op het punt staan te scheiden, vraagt ze zich af of ze zich aan haar verlangen zou overgeven.
Maar dan gebeurt er iets wat haar hele leven op z’n kop zet: Jessi verliest haar man en twee kinderen in een auto-ongeluk. Het onschuldige flirtspel met Marius komt op het achterplan en zij heeft tijd nodig om te rouwen.
Marius van zijn kant doorloopt intussen zijn eigen rouwperiode, nadat hij op een werf zijn collega Mart zag omkomen bij een werkongeval.

LEESERVARING

Elk hoofdstuk begint met de vermelding van de datum.
Vanuit wisselend perspectief wordt het verhaal nu eens verteld door Jessi, dan weer door Marius. Wat mogelijk voor verwarring kan zorgen bij de lezer, is dat niet wordt aangegeven wie er aan het woord is in dit ik-perspectief. Maar dat blijkt natuurlijk steeds gauw uit de context.
Verder worden het verhaal heel af en toe ook vanuit het perspectief van andere personages uit hun directe omgeving belicht, wat het geheel gevarieerder maakt voor de lezer.

In dit boek passeren heel wat verschillende thema’s de revue.
Enerzijds zijn er de universele thema’s die iedere lezer zullen aanspreken, zoals liefde, rouw,…
Anderzijds schuwt de auteur niet om ook spirituele onderwerpen aan bod te laten komen: het leven na de dood, reïncarnatie, het niet-bestaan van toeval,…
Deze veelheid aan boeiende thema’s, gecombineerd met de originele opbouw van het boek zorgen voor een intrigerende leeservaring.

Toch heb ik het soms iets minder makkelijk om mij volledig in te leven in de personages. Dit komt deels door de soms afstandelijke toon (zo spreekt Marcus geregeld over 'Betty' in plaats van 'mijn moeder') en deels door het feit dat gedachten en gevoelens regelmatig letterlijk ter sprake komen. In plaats van uitingen van aantrekking, vriendschap of liefde gewoon te observeren, worden deze letterlijk benoemd en geanalyseerd, wat mij het gevoel geeft in een les psychologie te zitten. Dit is op zich wel zeer interessant, maar in een roman heeft het eerder de neiging om de vaart uit het verhaal te halen. Maar dit is natuurlijk mijn persoonlijk aanvoelen. Lees er de andere recensies op na en je zal tot de vaststelling komen dat de meesten dit anders ervaren.

Zoals reeds gezegd, begint het verhaal op 1 januari en eindigt het één jaar later. Zowel op tijdsvlak als op vlak van het verhaal is daarmee de cirkel rond. Het mooie einde draagt hiertoe bij.

Tot slot is ook het gratis online werkboek dat gekoppeld is aan dit boek, de moeite van het vermelden waard. Om het risico op spoilers te vermijden, raadpleeg je dit best pas ná het lezen van ‘Overwonnen verlangen’.
Je kan dan terecht op de website https://www.leesjegelukkig.nl/
Door de extra info die je hier vindt, krijg je meer inzicht in het boek en mogelijk ook in jezelf.

INTERVIEW
De auteur van dit boek, Marcel Beijer, is een heuse duizendpoot: naast journalist, tekstschrijver en columnist werkt hij ook als hypnotiseur. Hoewel hij eerder al novelles schreef, levert hij met dit boek nu ook zijn eerste roman af.
Benieuwd geworden naar deze man en zijn visie op dit boek?
Lees dan hier het interview!

DISCLAIMER
Met dank aan uitgeverij Elikser en aan Hebban voor het beschikbaar stellen van het boek.
Bovenstaande recensie bevat uitsluitend mijn persoonlijke en eerlijke mening.