De schrijfster Mary Ritsema is getrouwd met een kleinzoon van Lutske Jansje Baron en kreeg via hem toegang tot haar dagboeken. Van daaruit zijn ze samen een onderzoek gestart dat 12 jaar heeft geduurd, en die resultaten zijn in dit boek verwerkt, afgewisseld met dagboekfragmenten van Lutske Jansje Baron. Is zij een buitenechtelijke dochter van Koning Willem III?

Het verhaal van Lutkse Jansje Baron is zowel triest als bijzonder. Haar moeder heeft haar niet erkend, daar kwam ze pas achter bij haar huwelijk. Haar vader is onbekend, niemand heeft haar daar ooit iets over willen vertellen. Haar moeder had ook geen liefde voor haar, alle liefde ging uit naar stiefzus Lutske (!) Hendriks en halfbroer Marten. Lutske was ‘het kind van de zonde’ en kreeg volledig de schuld, maar waarvan dat is voor haar altijd een vraag gebleven. Enkel haar oma Richtje de Haan schonk aandacht en liefde en zij is het ook die Lutske veel heeft verteld over haar moeder. Het was ook oma Richtje die haar een dagboek gaf en haar stimuleerde om alles op te schrijven.

Het is een complex verhaal, maar het leest erg prettig. Zowel de stukken waarin Mary verteld over haar onderzoek, als de dagboekfragmenten. Mary en haar man hebben heel wat afgereisd door Nederland, om de diverse aktes te bekijken van geboorte, trouwen, overlijden, inschrijvingen in woonplaatsen en overdrachtsaktes van huizen en percelen. Veel ervan zijn ook afgedrukt in het boek. Niet alles is goed leesbaar, maar het illustreert en ondersteund het verhaal. Al deze officiële documenten en nog meer (niet alles kon in het boek), zijn terug te vinden op haar site.

De enige delen die wat meer lees energie kosten, zijn de delen waarin het onderzoek wordt uitgelegd tussen verschillende families en verkopen van verschillende percelen. Daar komt een hoop informatie op de lezer af, maar het geeft wel duidelijk weer hoe ingewikkeld familiebanden zijn.

Lutske Jansje Baron heeft haar verhaal kunnen vertellen dankzij Mary Ritsema en haar man. Ze mag dan een "kind van de zonde' zijn genoemd, zij heeft uit het leven gehaald wat ze kon met haar man en kinderen.
Een boeiend boek van begin tot eind.