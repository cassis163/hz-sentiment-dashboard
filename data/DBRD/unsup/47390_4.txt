Een verzameling van elf korte verhalen. Niet echt mijn ding, zou ik dat wel lezen? Ja, als de auteur Johan Harstad heet, wil ik dat best proberen. Na een tijdje besluipt me het gevoel dat ik altijd krijg bij het lezen van (te) korte verhalen, een gevoel van 'tja, wat moet ik hier nou mee?' In contrast daarmee staat de waardering voor de manier waarop Harstad schrijft. De man kan schrijven waarover hij wil, het verhaal blijft door de schrijfstijl allicht toch overeind.

De verschillende verhalen vertonen aanvankelijk slechts lichte raakpunten. Elk verhaal is in de ik-vorm geschreven, maar die 'ik' is steeds iemand anders. Bij de laatste verhalen valt alles in de plooi, plots wordt duidelijk hoe verschillende personages bij elkaar horen. Knap opgezet en mooi uitgewerkt boek.