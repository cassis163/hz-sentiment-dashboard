Een kleurrijke nieuwe informatieve dierenserie voor op de kinderleesplank.

We kennen allemaal een jonger kind dat graag het woord ‘waarom’ gebruikt ofwel, een nieuwsgierig kind. Voor deze kinderen, zeker voor dierenliefhebbers, is er een nieuwe non-fictie serie boordevol leerzame feitjes. In deze reeks zijn de olifant en de schildpad als eerste in het Nederlands vertaald.
Na een aantrekkelijk omslag met uitsnijding maken we op de eerste twee pagina’s kennis met zeven soorten zeeschildpadden die we gedurende het boek terug zien. Vervolgens leren we dat schildpadden wonderbaarlijke reizen maken, echt kunnen huilen, ze zandduinen redden en hun kaken net scharen zijn. In de olifantenversie is de opbouw hetzelfde en worden allerlei weetjes over de Afrikaanse en de Aziatische olifant verteld. Een olifant is superslim en heeft een goed geheugen, maar wie weet dat een olifant rechts- of links-tandig kan zijn?

Het boek bevat eenvoudige, korte blokken tekst waarin veel wordt uitgelegd aan de jonge lezer. In een prettig leesbaar lettertype, mooie en eenvoudig uitgewerkte illustraties waarop voldoende te zien is voor de doelgroep, vormen de op elkaar afgestemde tekst en illustraties één geheel. Tevens wordt een aantal begrippen genoemd die bij een element in de tekening horen. Op deze manier leren kinderen niet alleen iets over schildpadden of olifanten, maar worden ook andere dieren in zee of op het land kort benoemd.

Op verschillende pagina’s staan er in kleurige cirkels bruikbare tips voor ‘Help de schildpad/olifant’. Bijvoorbeeld door geen plastic achter te laten op het strand, omdat schildpadden dit anders binnen kunnen krijgen. Daarnaast is dit boek ook gedrukt op FSC-papier, wat bijdraagt aan een beter milieu.

Een boek met veel leerzame feiten en tips, maar ook prachtige platen die het feestje compleet maken en waarin de jonge dierenwetenschapper-in-de-dop serieus wordt genomen. Een cadeau voor een fijne prijs en een serie om te volgen. Voor de kleuter kijk- en voorleesplezier, voor de 6-8-jarige ook zelf lezen.