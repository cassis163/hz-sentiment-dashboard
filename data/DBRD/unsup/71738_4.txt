Een groot kartonnen zoek-, benoem- en aanwijsboek voor peuters en kleuters die van voertuigen houden. Het is een boek waar je urenlang plezier van hebt en dat je kind keer op keer weer wil bekijken. Het is stevig uitgevoerd met afgeronde hoeken en het is gemakkelijk door te bladeren met kleine handjes. Dit boek staat vol, maar dan ook echt vol met voertuigen. Bijna alles wat je kunt bedenken, wat betreft voertuigen, komt voorbij in dit boek. Er is zelfs aan de toekomst maar ook aan het verleden gedacht. Het boek is overzichtelijk ingedeeld in verschillende categorieën:

IN DE STAD HET OPENBAAR VERVOER DE POLITIE

DE BOUWPLAATS OP ZEE DE WERELD

IN DE SNEEUW SPORT IN DE TOEKOMST

IN DE LUCHT DE BRANDWEER VROEGER

Op de ene bladzijde staan de voertuigen enkel afgebeeld met de betekenis eronder en op de bladzijde daarnaast kun je de voertuigen opzoeken in de illustratie. De peuters/kleuters kunnen dus het plaatje aanwijzen en benoemen, maar ook opzoeken. Samen zoeken is altijd een leuk spelletje, zo vergroot je ook spelenderwijs de woordenschat. Bovendien staan er op de eerste bladzijde figuren die zich verstopt hebben in het boek, dus de echte speurders kunnen het hele boek doorzoeken om deze te vinden. De illustraties zijn fris van kleur en prettig om naar te kijken, ook zijn ze niet te gedetailleerd en te vol zodat het zoeken voor de jonge peuter niet te moeilijk is. Op de speelzaal blijken toch wel de onderdelen: ‘De politie’ en ‘De brandweer’ de favorieten te zijn. :)