Nederlandse lezers hebben regelmatig een vooringenomen mening over Vlaamse auteurs. Het gebruik van de taal is daar vaak het ‘lijdend voorwerp’ van. Nu is er over het gebruik van de Nederlands taal door Nederlanders ook wel het een en ander over op te merken. En last but not least..... het is toch niet omdat de Vlaming de Nederlandse taal niet zou beheersen, dat hij (of zij) regelmatige winnaars zijn van Het Groot Dictee der Nederlandse Taal, dat jaarlijks onder een aantal prominente Nederlanders en Vlamingen wordt gehouden...

De Knokkenaar Jos Pierreux is de geestelijke vader van inspecteur Luk Borré. Strijdend tegen alle onrecht in Knokke, laat hij Borré zijn werk doen. Waarbij het niet altijd duidelijk is welke mond soms verantwoordelijk is voor bepaalde uitspraken, die van de inspecteur of de auteur. Maar amusant is het dan weer wel.

De bevallige Rena, partner van Luk Borré, krijgt op het sterfbed van Remco O. te horen dat zij erfgename is van een geldbedrag van enkele miljoenen groot. Probleem is echter dat Remco sterft voor hij Rena heeft kunnen vertellen waar dat bedrag te vinden is. Een mooie taak wacht voor Luk Borré, om deze schat tevoorschijn te toveren.

Piereux heeft in een smeuïge vorm van de Vlaamse taal, dit avontuur van Borré aan het papier toevertrouwd. Het verhaal is niet zozeer spannend te noemen, eigenlijk verre van dat maar door de schrijfwijze heerlijk om te lezen. In een humoristische en sarcastische stijl waarbij Borré het woord voert, kan de lezer een schat aan Vlaamse uitdrukkingen, vergelijkingen en spreekwoorden aan zijn of haar vocabulaire toevoegen. ‘Avenue des doods’ lezen is echt ‘lezen met een glimlach’. Niet het verhaal wint hier de hoofdprijs, wel de manier hoe het is geformuleerd is en op papier terecht is gekomen. Het onderdeel ’Spanning’ zal hierbij niet zo heel hoog scoren maar mochten alle sterren naar het onderdeel ‘Leesplezier’ toegewezen mogen worden, dan zou ‘Avenue des doods’ zeker een 5-sterrenboek geworden zijn.

Eindoordeel: 3 sterren

Spanning: 2 sterren
Plot: 3 sterren
Leesplezier: 5 sterren
Schrijfstijl: 3 sterren
Originaliteit: 3 sterren
Psychologie: 2 sterren