Executie is best een taai boek waar ik toch in enkele dagen ben doorgekomen. Hoewel het best een moeilijke en complexe thriller is, is het enorm boeiend, spannend, psychologisch, enz... Het beslaat enorm veel feitelijke kennis over politiek, geneeskunde, farmacologie, en de staat van de mensheid in het algemeen. Hier moet veel research aan zijn voorafgegaan! Maar ook de actie wordt bepaald niet uit de weg gegaan. Je kan je verwachten aan hevige vuurgevechten in de Congolese jungle vooral.

In de VS heb je president Gregory S. Burns die het land leidt, die alles wil doen om aan de macht te blijven. In het midden van de Congolese jungle is een groepje huurlingen gestationeerd die van een Amerikaans defensiebedrijf een ultrageheime missie toegewezen krijgen. Deze mondt uit in een actie die niemand van hen zich in zijn stoutste dromen had kunnen voorstellen. Ondertussen probeert aan de oostelijke kant van de wereld een Japanse student met zijn Koreaanse vriend de klok rond een geneesmiddel te vinden tegen longsclerose, waaraan ook het zoontje van de leider van de missie, Jonatan Yeager toevallig lijdt. En hun klokt tikt genadeloos weg... Waar gaat dit allemaal naar toe?

Dit boek heeft al verschillende lovende internationale kritieken gekregen en ze hebben gelijk naar mijn mening. De thriller is enorm intelligent en laat je over veel nadenken. Er zitten wel science fiction elementen in verwerkt waar ik het normaal gezien niet zo voor heb, maar daar wordt ook heel slim mee omgegaan. Bovendien zijn de verschillende verhaallijnen ingenieus opgebouwd en komen deze heel mooi samen op het einde.

Dat Karibu 'welkom' betekent in het Swahili, wist ik al even omdat we sinds 2 jaar op mijn werkplek (het Instituut voor Tropische Geneeskunde in Antwerpen) een personeels- en studentenrestaurant hebben dat deze naam net om deze reden draagt. Enkele van mijn collega's die onderzoeker of dokter zijn, zou ik dit boek vanwege het thema of de geografie (de DRC is de bakermat van ons instituut, waar verschillenden onder hen jarenlang hun ervaring hebben ontwikkeld) zeker kunnen aanraden. Een leuke bijkomstigheid voor mij!

Voor de categorieën: Een boek van een auteur waarvan ik nog nooit had gehoord + Een boek met een titel van slechts één woord