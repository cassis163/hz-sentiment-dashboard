Journaliste Heloise (je spreekt het uit als É-louise) Kaldan zit midden in een nachtmerrie: het artikel waar ze maanden aan heeft gewerkt blijkt gebaseerd op onjuiste informatie. De 'anonieme' bron blijkt aan Heloise onjuiste gegevens geleverd te hebben. Het Demokratisk Dagblad waar ze voor schrijft, is behoorlijk ontevreden over deze bijdrage over een heel bekend persoon.
Voor het eerst heeft Heloise de gegevens niet gecontroleerd; reden hiervoor was dat ze deze bron helemaal vertrouwd heeft. De ontgoocheling is enorm; zowel over de bron als over zichzelf. Ze had moeten controleren!

Wanneer ze haar postvakje bij de redactie controleert ligt daar een mysterieuze brief van ene Anja Kiel. Anja Kiel wordt al drie jaar gezocht voor de moord op Christoffer Mossing, een jonge advocaat. Er volgen meer brieven van dezelfde afzender waarin ze laat doorschemeren dat ze Heloise kent, maar Heloise kan zich daar niets van herinneren. Wat is de connectie, vraagt ze zich af?

We maken kennis met de eigenzinnige politieman Erik Schäfer. Wanneer er nog een moord plaatsvindt, beginnen zowel hij als Heloise in de zaak van de moord op Mossing te graven. Gaat het hier om dezelfde moordenaar of is er meer dan één moordenaar? Waarom wordt Heloise door Anna Kiel benaderd?

De keuze voor de titel van het boek wordt al snel duidelijk. Het is een heel toepasselijke titel, zoals je zult merken.

De hoofdpersonen groeien tijdens het verhaal. We leren meer over Heloise tijdens het lezen en zij leert meer over iemand uit haar verleden.
Heloise is een unieke persoonlijkheid, niet vergelijkbaar met andere hoofdpersonen die de detective-pet opgezet hebben. Ze is nieuwsgierig, eigengereid, daadkrachtig en vooral geloofwaardig.
Het personage Anna zal je ook verbazen!
Erik Schäfer brengt de nodige humor in en het zou mooi zijn om een vervolg te zien met zowel hem als Heloise in de hoofdrol.

"Lijkbloem" is een briljant debuut waarin wraak, gerechtigheid en vergeving centraal staan. Maar ook hoe iemand een label krijgt opgeplakt van de omgeving zonder dat naar de reden van het afwijkend gedrag gekeken wordt komt in deze thriller aan de orde.

Hancock heeft heel knap de spanning opgebouwd, weten vast te houden en gezorgd voor een einde dat doet watertanden naar een vervolg. Een goed geconstrueerde psychologische thriller met een zeer bevredigend slot!