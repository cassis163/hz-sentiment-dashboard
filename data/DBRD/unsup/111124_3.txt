De primeur is de tweede thriller van Ellen den Hollander. Ze duikt met dit verhaal in criminele kringen die momenteel volop in de actualiteit staan. Net na het oprollen van een grote bende professionele skimmers kun je haast stellen dat Den Hollander een  scoop te pakken heeft met de publicatie van dit boek.
Haar hoofdpersonage is de aantrekkelijke dertiger Evelien Bos, journaliste bij een Amsterdamse krant die, opgekocht door een rijke zakenman, binnenkort haar beursgang zal maken. Ze is getrouwd, maar heeft een slippertje gemaakt met sterreporter Timo. Wanneer Timo onder verdachte omstandigheden vanuit zijn flat te pletter valt, bijt Evelien zich dan ook vast in de zaak.
In een ogenschijnlijk volledig losstaande verhaallijn geniet ondertussen de jonge Roemeense skimmer Dumitro van de haast mythische vrijheid en tolerantie in Amsterdam. Hij en zijn vriend Anne schuimen de straten af als ze het slachtoffer worden van een stel homofobe Roemeense jongeren. Na deze lynchpartij sterft Anne. Terwijl de integriteit van Timo en collega's in twijfel wordt getrokken, wordt gaandeweg duidelijk hoe het dramatische lot van Timo en Dumitro met elkaar verweven is. Buiten dat blijkt er dankzij Eveliens aanhoudend speurwerk nog iets veel omvangrijker op het spel te staan. Ze moet een ingrijpend beroep doen op heel haar doorzettingsvermogen om het werk van Timo af te maken, en om alle zaken voor zichzelf, haar krant en haar collega's tot een goed en groots einde te brengen.
De cover vermeldt dat het hier gaat om een literaire thriller. Met zinnen als 'Vreemd, dat een vieze omgeving direct onveilig aanvoelde' en met als voorbeeld de humor van een blanke vrouw in een achterstandswijk met hondjes die Pim, Rita en Geert heten, kun je dat met een korrel zout nemen. Het verhaal leest op zich wel aardig weg, al is het misschien op een race tegen de klok op het eind na niet bijster spannend, eerder broeierig en vaag.
Gezien de onderwerpen als skimmen, bedrijfs- en beursfraude en journalistiek zou het boek met zijn redelijk informatieve gehalte ook interessant kunnen zijn voor mannelijke lezers. Dan moeten zij wel bereid zijn om net als alle heren in het verhaal Evelien te begeren of op zijn minst voor lief te nemen. Hoewel zij wel degelijk ook zo haar tekortkomingen heeft wordt namelijk keer op keer benadrukt hoe vrouwelijk en aantrekkelijk Evelien ondanks alles is. Dat maakt vooral dat het boek een aardige opsteker is voor de eventueel onzekere vrouw, maar doet helaas afbreuk aan de spanning én (journalistieke) overtuigingskracht. Aardig voor de lezer die sensatie en verstrooiing zoekt, à la een hier niet nader genoemde krant.