Dit is geen kookboek, geen leesboek, maar een studieboek. En wanneer je dus geen levensmiddelentechnologie studeert en toch Ons Voedsel thuis hebt staan, dan is het een groots naslagwerk.

De auteur, Frans de Jong, heeft zelf levensmiddelentechnologie gestudeerd en daarna samen met studievrienden een eigen bedrijf opgezet welke zich bezig houdt met onderzoeken naar voedingsmiddelen. Sinds 2000 schrijft hij boeken waarvan Eet gewoon! zijn laatste is. Dat is een informatief boek voor de gewone lezer met een dertig dagen plan welke je laat zien hoe je je leefgewoontes kunt wijzigingen zonder gebruik te maken van een vreselijk dieet.
Ons voedsel is niet direct voor de gewone lezer. Het ziet er echt uit als een studieboek. Groot, zwaar, veel tabellen en scheikundige structuurformules en heel veel tekst. Ruim 500 pagina’s. Geen eenvoudig boek.

Voor wie is dit boek dan geschreven? Voor professionals die een naslagwerk willen hebben staan en voor zeer nieuwsgierige consumenten die alles over voedsel willen weten. Maar dan ook echt alles. Zo is er een voorwoord geschreven door Hoofd Kwaliteit en Product Integriteit Albert Heijn. Zij geeft aan het boek veelvuldig te raadplegen bij alle vragen van consumenten: ‘…Hoe komt het dat de gesneden sla in supermarkten zo lang vers blijft? Hoe is drop gemaakt?...’ En alle antwoorden zijn in dit boek te vinden.
Ben je dus een nieuwsgierige consument en geïnteresseerd in alle details betreffende ons voedsel dan is dit een fantastisch boek.

Het boek bestaat uit drie delen. Deel 1 ‘Ons voedsel, over alles wat erin zit’ bestaat uit negen hoofdstukken. Denk hierbij aan Eiwitten, Koolhydraten, Vitamines en Additieven. In elk hoofdstuk wordt dan behandeld wat het is, wat het met ons lichaam doet en in onze voeding.

Als voorbeeld de Additieven. ‘…additieven, ook wel toevoegstoffen of hulpstoffen genoemd, zijn een verzamelnaam voor stoffen die bij de industriële productie van voedingsmiddelen worden toegevoegd om zo een bepaalde eigenschap van het voedingsmiddel (houdbaarheid, consistentie, uiterlijk, geur, kleur of smaak) te behouden of in de gewenste richting te veranderen. Een voorbeeld van technologische toepassingen zijn het toevoegen van antioxidanten aan margarine waardoor die minder snel ranzig wordt.’ En dan volgen er 22 pagina’s met informatie en uitleg over de additieven.

Deel 2 bestaat uit tien hoofdstukken ‘Ons voedsel, over hoe het gemaakt wordt’. Hier krijg je per voedselgroep (graan, melk, vlees, vis, aardappelen, groente en fruit, vetten en oliën, zoetwaren, dranken, alcoholische dranken en gemaksvoeding) alles te weten over de geschiedenis, samenstellingen, productie en de verschillen. Zo kan je lezen bij Aardappelen, groente en fruit wat alle mogelijke vormen van teelt zijn, de verschillende notensoorten, maar ook hoe appelstroop wordt gemaakt of hoe het productieproces van sperziebonen in blik verloopt.

Zo komen bij Alcoholische dranken alle belangrijke grondstoffen aanbod voor zowel bier, wijn als gedestilleerde alcohol. De informatie die gegeven wordt, gaat echt diep op de stof in. Zo staat er zowel bij cognac als bij Schotse whisky een tekening van het destillatieproces. Duidelijk met elkaar te vergelijken.

Deel 3 gaat over de verwerking ‘Ons voedsel, over wat het met ons doet’. Hier worden voedingswaardes besproken, ondervoeding en ondergewicht en dan ook overvoeding en overgewicht, het gevolg van afslanken en diëten en de psychologie achter eten. Zo zie je hier snel het verschil tussen Montignac, Sonja Bakker en andere dieetgoeroes in overzichtelijke voedselpiramides per dieetvorm.

Bij de psychologie gaat het voornamelijk over smaak: ‘Waarom heeft de mens een voorkeur voor voeding van zachte consistentie? Waarom vinden vrouwen chocolade lekkerder dan mannen? Waarom eten vrouwen augurken met slagroom als ze zwanger zijn? Waarom kunnen we niet van pinda’s afblijven en waarom vinden we blauwe erwtjes niet lekker?’

Zoals je begrijpt, bevat dit boek veel en veel meer. Ben je geïnteresseerd, echt geïnteresseerd in voedsel of ben je er door je werk aan verbonden, dan is het een perfect naslagwerk: Ons voedsel. Over wat erin zit, hoe het wordt gemaakt & wat het met ons doet.