Wanneer een oude studievriend omkomt bij een auto-ongeluk, besluit de jonge arts Felix Wellenstein af te reizen naar Zimbabwe om de uitvaart bij te wonen. Om zijn bezoek optimaal te benutten, wil hij eveneens Grootfontein, de oude boerderij van zijn grootvader, bezoeken. In 2003 is Grootfontein ingepikt door president Robert Mugabe, waarbij Felix’ grootvader het leven heeft gelaten. Na de uitvaart loopt Felix in een hinderlaag waarna hij op de vlucht slaat voor de geheime politie. Felix weet niet meer wie hij moet vertrouwen, wat waar is en waar hij naar toe moet. Hangt zijn toevallige hinderlaag samen met de dood van zijn vriend? En wat speelt er zich nu daadwerkelijk af bij Grootfontein?

René van Rijckevorsel won in 2015 met Tunis de Schaduwprijs, de prijs voor het beste Nederlandstalige thrillerdebuut. Na Tunesië heeft René van Rijckevorsel met Zimbabwe opnieuw gekozen voor een Afrikaanse setting. De verwachtingen zijn hooggespannen na het winnen van de Schaduwprijs, maar de vraag is of Zim aan deze verwachtingen kan voldoen.

Als eerste moet iets vermeld worden wat over het algemeen te weinig aandacht krijgt. Zim is voorzien van een prachtige kaft waarop een sierlijke foto van de koning van de dieren prijkt. Dit zegt niets over de inhoud van het boek, maar de eerste indruk is zeer belangrijk. Je begint met een goed gevoel aan datgene waar het echt over gaat, namelijk de inhoud.

Zim bevat alle elementen van een uitstekende thriller. Spanning, raadselachtige gebeurtenissen en een schitterende sfeer. Vooral het laatste element is een punt waarin Zim uitblinkt. Door de omschrijvingen van steden en natuur, maar ook de huiselijke sferen, waant de lezer zich in Zimbabwe. Je krijgt het gevoel Zimbabwe te leren kennen, zonder er ooit zelf te zijn geweest. Een andere belangrijke oorzaak hiervan is het gebruik van waargebeurde geschiedenis en bestaande personen. Robert Mugabe, Grace Mugabe en de uittocht van de blanken zijn immers belangrijke personen en gebeurtenissen in de geschiedenis van Zimbabwe.

Aan de andere kant weet René van Rijckevorsel feilloos fictie door de feiten heen te weven. Raindrop, een nieuwe smartphone, loopt als een rode draad door het verhaal heen. Dit concept wordt zo overtuigend gebracht dat het gevoel je bekruipt dat je wereldnieuws op het gebied van technologie hebt gemist. Op dat moment heeft de auteur je bij de kladden. Je weet net als het hoofdpersonage niet meer wat je kan geloven, wat er waar is en wat niet.

Zonder verder op de details in te gaan, is er toch iets aan te merken op Zim. Het boek zit boordevol spanning, maar je wordt nooit verrast door de auteur. Cliffhangers en zo nu en dan een verraderlijke twist ontbreken. Zim bevat wel degelijk een grote ommekeer wanneer het einde van het boek nadert, maar dit verandert helaas niets aan de spanning in het verhaal. Desondanks zorgt de continu aanwezige spanning ervoor dat je de bladzijdes blijft omslaan.

Dit kleine minpunt daargelaten, heeft René van Rijckevorsel met Zim overtuigend aan de verwachtingen voldaan. De prachtige sfeer gecombineerd met de sluimerende spanning maakt Zim tot een uitstekende thriller. Welk Afrikaans land gaan we de volgende keer bezoeken?