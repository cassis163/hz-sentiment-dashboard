Het geheim van de magiër van D.D. Everest is het eerste deel van een nieuwe fantasyserie. De serie is in Engeland al een groot succes. Dit verhaal werd genomineerd voor de ‘National Book Award’, voor het beste boek van het jaar 2014. Zou er dan, vijf jaar na het verschijnen van het laatste deel in de reeks van J.K. Rowling, eindelijk een nieuwe opvolger voor Harry Potter gevonden zijn?

Archie Green verlangt naar iets moois, iets nieuws. Alles om hem heen is oud. Zijn kleren, zijn bed en zelfs zijn oma. Op zijn verjaardag wordt er een geheimzinnig boek bezorgd. Dit boek is niet alleen oud, het ruikt ook muf en zit onder de spinnenwebben. Valt dat even tegen. De volgende dag vertrekt Archie naar Oxford om bij zijn oom en tante en hun twee kinderen, Distel en Netel, te gaan wonen. Ergens in een achterafstraatje van Oxford, verborgen achter een oude boekhandel, ligt een museum waar oude magische boeken en kunstvoorwerpen al eeuwenlang zorgvuldig worden bewaard. Archie krijgt de opdracht zijn boek bij dit Museum van magische Varia te bezorgen. Het wordt hem al snel duidelijk dat hij niet zomaar een verjaardagscadeautje gekregen heeft. Het boek is ‘Het boek der zielen’. Een magisch boek van vierhonderd jaar oud, afkomstig uit de bibliotheek van Alexander de Grote. Archie belandt in een wereld vol duistere krachten, pratende boeken en bibliothecarissen met toverkracht. Het boek wordt in Engeland geprezen om zijn mooie illustraties.

De cover is inderdaad prachtig. Archie bevrijdt hier een pop-up figuur uit een stolp. Eén van de meest spannende scènes uit het boek. Vermoedelijk staan in de oorspronkelijke versie meerdere van dit soort platen. In de Nederlandse versie staan er enkel op de eerste drie pagina’s van het boek zeven kleine magische  tekens afgedrukt. Deze tekens spelen overigens wel een heel belangrijke rol in het verhaal. Bekijk hier de illustraties uit het originele Engelstalige boek.      

Harry Potter en Archie Greene
Het zal niemand ontgaan dat er veel overeenkomsten bestaan tussen de verhalen van de twee tovenaarsleerlingen.
Toch zijn deze overeenkomsten voor de lezers niet erg. Beide series zijn immers voor een andere leeftijdsgroep geschreven. De Harry Potter-boeken werden enkele jaren terug door tieners verslonden. Dit boek is voor een wat jonger publiek. Zowel de woordkeuze van Everest, als het verhaal zelf is zo af en toe best pittig. Om die reden is het boek geschikt voor kinderen vanaf een jaar of tien. Het grote verschil tussen de twee series is de opleiding die de leerlingen volgen. Harry, Hermelien en Ron volgden een opleiding tot tovenaar. Archie, Netel en Distel tot magische boekvinders, boekbinders en boekbeheerders. Juist dit laatste maakt het boek zo leuk. Nadat er de laatste jaren tientallen boeken over tovenaarsleerlingen verschenen zijn laat D.D. Everest ons eindelijk een geheel nieuwe kant van de tovenaarswereld zien. Maar wees gewaarschuwd; de boeken van Archie kunnen je verslinden…