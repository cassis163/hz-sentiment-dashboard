Cissy van Marxveldt, er zullen maar weinig mensen zijn die nog nooit van haar gehoord hebben.
Auteur van boeken zoals bijvoorbeeld de zeer bekende Joop ter Heul serie, Een Zomerzotheid, de Marijke boeken, Pim de Stoetel , De Louteringkuur en nog veel meer.
Boeken die hele generaties met veel plezier gelezen en herlezen hebben.
Over de auteur Cissy van Marxveldt is dan weer weinig bekend, erg leuk daarom dat deze biografie van Monica Soeting verschenen is.
Een behoorlijk dik boek met achterin veel noten, naar ik begreep is de biografie meteen een proefschrift.

Cissy van Marxveldt werd als Setske de Haan geboren in Friesland, om precies te zijn in Oranjewoud, als enig kind van een hoofdonderwijzer.
Ze ging, net als Joop ter Heul, naar de HBS waar ze een hele leuke tijd had, maar helaas vanwege een blindedarm ontsteking niet haar examen heeft gehaald.
Daarna ging ze naar Engeland om er als au pair te werken, wat ze niet heel lang vol hield, waarna ze naar een kostschool in Bath ging.
Ook veel van haar avonturen in Engeland komen in haar boeken terug.
Na haar terugkeer uit Engeland ging ze aan de slag als leerling verslaggever, maar vanwege haar grote fantasie werd dat niet echt een succes, waarna ze naar Amsterdam ging om op een kantoor te gaan werken.
Via haar schrijven, wat ze al langer en met veel plezier deed, leerde ze haar latere echtgenoot Leon Beek kennen, die haar aanmoedigde daarmee door te gaan.
Léon Beek stond model voor het personage Leo van Dil, de man met wie Joop ter Heul in de Joop ter Heul boeken trouwde.
Met hem kreeg ze twee zonen.
Ze bleef schrijven en dat werd zo’n succes, dat ze er goed mee verdiende en meerdere huizen bezat.
Ook had ze altijd veel personeel om zich heen, van het huishouden hield ze niet en daarin leek ze op haar nuffige zus Julie, die ze in haar boeken uitgebreid beschrijft.
Monica Soeting verhaalt in de biografie hoe ze aan het pseudoniem Cissy van Marxveldt kwam en ook dat ze in het begin onder meerdere pseudoniemen schreef.
Haar leven ging niet aldoor over rozen, want met 37 jaar al kreeg ze een hersenbloeding, waardoor ze halfzijdig verlamd raakte.
Toch weerhield dat haar niet te blijven schrijven.
In de oorlog werd haar echtgenoot Léon, die voor het verzet werkte, opgepakt en gefusilleerd, een gebeurtenis die ze nooit helemaal te boven kwam.
Haar eigen gezondheid bleef slecht, het bleek, dat haar beroerte veroorzaakt werd door een hersentumor en ze overleed op de leeftijd van 58 jaar.

De biografie van Monica Soeting geeft een boeiende inkijk in het leven en werk van de schrijfster, die zoveel lezers in de loop der jaren zoveel plezierige leesuurtjes bezorgd heeft.
Veel van haar leven komt in haar boeken terug, heel boeiend om te lezen.
Het boek is tevens een mooi tijdsbeeld, in die zin, dat beschreven wordt hoe men vroeger over boeken en auteurs dacht en wat geacht werd wel en niet beschreven te worden.
Een heel verschil met schrijvers en schrijven in de tegenwoordige tijd.
De biografie, althans het manuscript, is goed geschreven en gedocumenteerd, maar bevat helaas geen foto’s, erg jammer, ik hoop dat ze in het uiteindelijke boek wel bijgevoegd worden.
Veel in het boek is gebaseerd op brieven ,dagboeken en teksten, beschikbaar gesteld door de kleinkinderen van Setske de haan, wat de biografie extra boeiend maakt.
Een regelrechte aanrader voor onder meer de lezers van de boeken van Cissy van Marxveldt.