De Italiaanse David Bez is van huis uit geen professionele kok. Hij is wel een gepassioneerde Italiaan die het belang van genieten vooropstelt en richt zich daarbij vooral op voeding. Hij vindt dat maaltijden gezond moet zijn, maar ook lekker moet smaken en niet geheel onbelangrijk: er aantrekkelijk uit zien. Na zijn succesvolle kookboeken: Supersalades en Superstarters, is het nu tijd voor een nieuw en aangenaam kookboek: Superdiners.

In Superdiners kun je zijn allernieuwste gezonde recepten vinden voor een eenvoudig en lekker diner. Bij het samenstellen van het boek heeft hij ook rekening gehouden met vegetariërs en veganisten. Bij het openslaan van het boek valt je oog al snel op een van de mooie sfeerfoto’s. Naast een uitvoerige inleiding bestaat het boek verder uit slechts twee hoofdstukken. In het eerste hoofdstuk heeft hij al zijn zelf ontwikkelde soepen voor je gebundeld. Soepen die bestaan uit verschillende lagen, waaronder een basis en eiwitten. Hoe en wat precies legt hij haarfijn uit in zijn boek. Het tweede hoofdstuk is bewaard voor de meer voedzame maaltijden, warme gerechten die vullen.

In beide hoofdstukken wordt op iedere afzonderlijke pagina een recept beschreven. Je zult er een halve pagina vullende foto vinden van het gewenste resultaat. Daarnaast staat vermeld of het hier gaat om bijvoorbeeld een vleesgerecht of juist een vegetarisch geheel. Ook staan er suggesties voor alternatieven bij beschreven. Onder iedere inspirerende foto vindt je slechts een opsomming van de ingrediënten. Wat ontbreekt is een stap voor stap uitleg. David Bez daagt je uit om hier zelf mee aan de slag te gaan en vooral om te experimenteren. De basis is gegeven de rest is aan jou. Laat je hierdoor niet weer houden, de recepten zijn allen vrij gemakkelijk en met een beetje kookervaring kom je heel ver.

Superdiners is vooral wat de uitvoering betreft een kookboek dat indruk maakt. De kleurrijke foto’s zijn vlijmscherp en knallen gewoonweg van de pagina’s af. Dit in combinatie met de harde kaft geeft het boek een luxe uitstraling. De ruim 130 recepten zijn smaakvol, gezond en voor iedere thuis-kok, die aan een aantal suggesties genoeg heeft om zelf een lekkere maaltijd op tafel te kunnen zetten, is Superdiners een echte aanrader.