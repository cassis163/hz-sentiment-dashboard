‘Kwijt’ is alweer het zesde deel in de thrillerreeks rond psychologe Kathleen Verlinden en verhaalt over Sylvie die op jonge leeftijd haar moeder heeft verloren. De vader van Sylvie en haar zus Xanne gaat verder door het leven met de zus van hun overleden moeder. Sylvie is een succesvol model en host van een populaire talkshow op de radio.

Een anoniem telefoontje van een luisteraar van het radioprogramma van Sylvie brengt al het verdriet rondom de dood van haar moeder weer naar boven. Vooral als blijkt dat niets is wat het lijkt te zijn. Psychologe Kathleen probeert Sylvie zo goed mogelijk bij te staan, maar blijft intussen zelf nauwelijks overeind door de moeilijke keuzes waar ze voor staat in haar privéleven.

“Een vreemd gevoel trok door haar heen. Stel dat er een kleine kans was dat hun moeder toch nog leefde? Hoe onrealistisch het ook klonk, hoe ze ook vocht tegen deze onmogelijke fantasie, ergens ontstond bij haar dat sprankelende hoop.”

Ondanks het feit dat het hier een serie betreft met terugkerende personages, zijn de delen uitstekend los van elkaar te lezen.

Een van de sterkste punten van Feliers is het feit dat ze de diverse –heel verschillende personages- uitstekend weet te karakteriseren. Tot aan de jonge Josje aan toe die door een ongeluk blind is geworden. De wijze waarop de auteur de waarnemingen van dit jonge meisje beschrijft zijn goed getroffen. Maar ook de andere personages, die een voor een in eigen hoofstukken, ten tonele worden gevoerd, zijn allemaal even geloofwaardig. De ‘hoofdpersoon’ is weliswaar Kathleen, de enige die de ik-vorm toebedeeld krijgt, maar de bijrollen zijn zeker niet ondergeschikt.

“De laatste cliënte van de dag was net vertrokken toen de deurbel ging. Ik keek naar de klok aan de muur. Het was iets over zes en ik had me voorgenomen vanavond nog bij Liesbeth langs te gaan. Ik liep naar de voordeur en toen ik die opendeed, stond daar een onbekende vrouw. Het eerste wat ik zag, was haar rug met haar halflange bruine haar.”

Bovendien weet de auteur op zeer subtiele wijze de spanning op te voeren. In veel boeken raakt de spanningsboog vrij plotseling strak gespannen. Feliers gebruikt hierin een behendige subtiliteit.

“Een lawine van pijn kwam over haar heen. Hoe ze zich ook probeerde te beschermen, steeds weer vond hij plekken die onbeschermd waren en waar hij haar zonder ophouden kon treffen. Er leek geen einde te komen aan de trappen. Er leek geen einde te komen aan de pijn, die alles verscheurende pijn die door haar hoofd en lichaam golfde. Ze kon niet meer. Ze was murw geslagen.”

Feliers heeft een plezierige, toegankelijke schrijfstijl en geeft blijk van een zeer ontwikkeld observatievermogen, die vooral tot uiting komt in de beschrijving van de emoties van Sylvie en haar zus Xanne waar het gaat om de hoop en het (on)geloof met betrekking tot de dood van hun moeder.

Kortom, ‘Kwijt’ is een heerlijke thriller met de nodige romantiek en het nodige drama en een verrassend plot.

Over de auteur
Feliers (1971) is geboren en getogen in het Limburgse Bilzen. Toen ze elf was, overleed haar moeder aan een agressieve ziekte. Feliers nam zich toen voor daar ooit een boek over te schrijven. Dat deed ze toen ze eenentwintig was. Het boek was gericht aan de kinderen die ze ooit zou hebben. Het was te persoonlijk om uit te geven, maar nadat een vriendin het gelezen had, bewerkte ze het boek tot een fictieve roman. Eveneens van de hand van Feliers, verschenen: Verleid me, Hou van mij, Laat me los, Vergeet mij niet, Vergeef me en Zuur.

Uitvoering
Uitgever Lannoo
ISBN10 9401437785
ISBN13 9789401437783
Paperback, 366

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, boekmarketeer, literair agent en boekrecensent.
http://ht-c-communicatie.nl/