Na Versjes van Lars en Heb lief was het tijd voor de derde dichtbundel Elke dag een zoen van Lars van der Werf, onder andere bekend van zijn social media pagina ‘Versjes van Lars’. De schrijver uit Rotterdam weet keer op keer mensen te raken met zijn korte maar herkenbare versjes en trekt zelfs regelmatig het land in om versjes op maat te maken.
Elke dag een zoen is qua opzet te vergelijken met zijn eerdere dichtbundels; het is een handzaam boekje vol met lieve versjes in een lettertype dat rechtstreeks uit een typemachine lijkt te komen. Hierdoor krijgen de versjes een nostalgisch karakter. Zonder afbeeldingen of andere poespas blijft de dichtbundel dichtbij de tekst.
Ook staan er haiku’s opgedragen aan elk seizoen in Elke dag een zoen. ‘Haiku’ is een traditionele vorm van Japanse poëzie, waar ieder gedicht uit drie regels bestaat. De eerste en de laatste regel bestaan uit vijf lettergrepen, en de middelste regel uit zeven lettergrepen.
De opname van deze haiku’s in de dichtbundel laat zien dat Van der Werf niet zomaar versjes uit zijn duim zuigt, maar zich ook verdiept heeft in stijl en vorm van poëzie.
Sommige versjes zetten je aan het denken en andere toveren een glimlach op je gezicht. De versjes in Elke dag een zoen zijn herkenbaar, zoals van der Werf al aangeeft: ‘Als je denkt dat het over jou gaat, heb je helemaal gelijk.’ Zo voelt het wel: de bundel stipt alledaagse onderwerpen aan die je vaak bekend voorkomen.
De meerderheid van de versjes gaat over de liefde en verliefdheid, een onderwerp waar al sinds jaar en dag over gedicht wordt. Maar Van der Werf doet het anders: in een aantal regels weet hij een warm gevoel van binnen te creëren, maar soms neemt het versje een andere wending en gebruikt van der Werf humor om onderwerpen wat lichter te maken. Bijvoorbeeld in het volgende versje:
De vertederende versjes van Lars zijn een genot om te lezen. Elke dag een zoen (of een van zijn voorgangers) zijn een perfect boekje om op je nachtkastje te leggen, zodat je soms even een versje kan lezen voor het slapengaan. Of om cadeau te doen aan iemand die je lief hebt, want daar gaat het voornamelijk om in zijn versjes.