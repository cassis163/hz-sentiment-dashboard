Dit is het eerste deel van een trilogie van een Young Adult serie, die in de VS zeer succesvol is gebleken .Er zijn in de VS meer dan 1,5 miljoen exemplaren van alle drie de delen verkocht.
Het verhaal begint al Thomas wakker wordt in een vreemde wereld, omdat zijn geheugen gewist is kan hij zich niets herinneren waar hij vandaan komt of wat hij moet doen. Er wonen alleen jongens en geen van hen weet wat ze er moeten doen en waar ze vandaan komen. Het is een wereld omgeven door muren en een labyrint. Ze kunnen niet ontsnappen, want de muren bewegen de hele tijd en er zijn enge wezens, grievers geheten, die hen willen doden. Als je niet op tijd terug uit het labyrint, ga je onherroepelijk dood. Al met al geen leuke plaats om te wonen. Toch heeft Thomas het idee dat hij meer weet alleen kan hij het zich niet herinneren. Hij wordt vrienden met Chuck, die er ook pas een maand zit. Thomas is er van overtuigd dat er een uitweg moet zijn en is vastbesloten om bij de Renners te gaan, een groep die probeert een uitgang te vinden, wat tot nu toe nog nooit gelukt is. Een paar dagen later komt er ineens een meisje uit de Box, wat heel raar is aangezien er hier alleen maar jongens zijn. Zij heeft een briefje bij zich met een zeer duidelijke boodschap. De jongens zijn er helemaal van ondersteboven.
Thomas en Teresa hebben allebei het idee dat zij de sleutelfiguren zijn om het raadsel van het labyrint op te lossen. Ze moeten de uitgang vindenâ€¦
Het boek leest vlot, de verhaallijn is duidelijk en er zitten geen storende flashbacks in. De karakters van de jongens (en Teresa) worden goed beschreven, precies genoeg om met hen mee te kunnen leven. Je kan je indenken hoe het leven er moet zijn en hoe de jongens van alles proberen. Ze hebben een eigen bestaan opgebouwd en doen dat best aardig. Ze zijn moedig maar ook angstig voor alles wat er komen gaat. Goed en kwaad, pesten, vriendschappen sluiten en moed hebben zijn de steekwoorden in dit verhaal.
Het boek is spannend en zit vol met raadsels. Het heeft een aantal aparte wendingen, waardoor het allemaal nog raadselachtiger en spannender wordt. Ook zitten er nogal wat cliffhangers in, waardoor je wilt weten wat er gebeurt. Het boek heeft geen echt eind, maar dit komt natuurlijk door het feit dat er nog twee delen uitkomen, waar ik nu al naar uit kijk.