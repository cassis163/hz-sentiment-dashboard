De auteur neemt je mee naar het begin van de Renaissance in verschillende steden in Italië (Mantua, Ferrara, Bologna, Venetië, Rome) waar je veel historische personages ontmoet; Markiezin Isabella D'Este, de familie Gonzaga, fra Savonarola, de schilder Mantegna, verder de Medici's, de Borgia's en anderen die de geschiedenis kleurden.

Het waren (nogmaals) woelige tijden voor de Joodse gemeenschap. Ze werden verdreven uit steden, bestolen van hun hebben en houden en vaak terechtgesteld. De familie van Grazia Dei Rossi moet telkens op hun hoede zijn en wanneer er gevaar dreigt weer vluchten naar een andere stad. Grazia is een heel intelligent meisje en wil niet alleen maar voorbestemd zijn om het huishouden te doen. Zij studeert Latijn en Grieks maar wanneer haar dat ontzegt wordt, zoekt ze een oplossing. Zelfstudie en haar vader helpen in de banca (pandjeshuis) stemt Grazia tevreden. Ze wordt verliefd op Pirro de Gonzaga, neef van Isabella D'Este. De markiezin bemoeit zich met de relatie en dringt aan bij Grazia om zich te bekeren tot het Christendom. Wanneer Pirro wordt uitgehuwelijkt aan een dame van stand, breekt Grazia's hart en blijft ze haar geloof trouw. Ze huwt met de befaamde arts Juda de Medigo, maar meer dan een vriendschappelijke band heeft ze niet met haar echtgenoot.
Juda de Medigo krijgt diverse opdrachten aan verschillende hoven. De heersers, Paus en vele krijgsheren willen allemaal de medische zorgen en diplomatische raad van dokter de Medigo.
Grazia wil niet in de schaduw van haar echtgenoot staan en zij begint een boek te schrijven over vrouwelijke heldinnen. Isabella D'Este bewondert Grazia haar kennis en is heel nieuwsgierig naar haar boek.
Juda wordt naar een zoveelste slagveld meegenomen, maar deze keer raakt hij gewond.
Tot Grazia's verbazing wordt hij thuis gebracht door niemand minder dan Pirro De Gonzaga. De oude geliefen vinden elkaar terug, maar Pirro moet algauw weer gaan strijden. 9 maanden later wordt Grazia Dei Rossi haar zoon Danielo geboren. Hij wordt opgevoed door Juda del Medigo, die weet dat het zijn zoon niet is.
Als er een opstand op til is in Rome vindt Juda het tijd om te emigreren naar Constantinopel.
Grazia wil niet mee aangezien ze Danielo niet langer zijn echte vader kan ontzeggen. Juda Del Medigo reist af en Grazia blijft onder bescherming van Isabella D'Este in Rome.
Grazia wacht op de dag dat ze met Pirro kan trouwen en dat Danielo zijn echte vader leert kennen.

Een prachtig boek over de onmogelijke liefde tussen een joods meisje en een christelijke jongen van adel. Een beklijvende historische roman over de jodenvervolging tijdens de Renaissance, de strijd tussen de verschillende Christelijke strekkingen, de zucht naar schoonheid en kennis in het begin van de 16 de eeuw...
Een aanrader.