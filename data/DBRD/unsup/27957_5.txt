Dit boek beschrijft het ongelofelijke liefdesverhaal van twee mensen die zich op een onmenselijke plek en in een wrede tijd bevinden, namelijk Auschwitz-Birkenau.

Je leert Lale kennen vanuit zijn jeugd en voordat hij ging werken voor de Duitsers. Je vervolgt zijn verhaal over hoe hij heeft weten te overleven in Auschwitz.
Deze moedige man maakt een afspraak met zichzelf bij aankomst op deze verschrikkelijke plek: ik kom hier levend vandaan.
Al vrij snel komt Gita in beeld. Hij verliest zijn hart aan haar, wanneer hij haar nummer op haar arm moet tatoeÃ«ren. Om zijn hoofd boven water te houden en te overleven, staat Lale soms voor moeilijke keuzes. Dit zorgt ervoor dat zowel hij als Gita in erg lastige situaties terecht komen..

Het bijzondere aan dit verhaal vond ik het perspectief. Ik heb wel vaker boeken gelezen die zich afspelen in oorlogstijd, maar in dit verhaal komt duidelijk het aspect 'het heft in eigen hand nemen' naar voren. Voor zover dat mogelijk is natuurlijk.
Het feit dat dit boek op een waargebeurd verhaal is gebaseerd, geeft het een extra dimensie. Je kunt bijna de onvoorwaardelijke liefde van Lale voor Gita voelen. De kracht die Lale heeft gehad om mensen in zijn omgeving te helpen, om te blijven geloven in de vrijheid. De kracht van liefde die dit kan veroorzaken spat van het papier af. Ongelofelijk goed geschreven. Complimenten voor de schrijfster, want ik kan me voorstellen dat het ontzettend moeilijk is om iemand anders zijn of haar verhaal op papier te zetten, zo dat het toch authentiek blijft. Zoals Lale zelf heeft gezegd: 'Ik wil niet dat er persoonlijke bagage doorheen loopt'.

Een oorlogsverhaal vanuit een nieuw perspectief: een Joodse gevangene die probeert te overleven in de harde en wrede wereld die Auschwitz heet. Vriendschappen die ras en nationaliteit overstijgen. De liefde die alle gruwelijkheden overwint. Dit boek is een echte aanrader.