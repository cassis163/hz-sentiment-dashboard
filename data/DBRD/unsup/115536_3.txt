nog zieker worden,Robin Cook, wie kent hem niet! De man die de medische thriller als nieuw genre op de markt bracht en van wiens hand er inmiddels achtentwintig in Nederland zijn verschenen. Hij brengt met zijn verhalen de kwetsbaarheid van het medische systeem onder de aandacht en hekelt tevens door middel van praktijkvoorbeelden het dunne lijntje tussen medische ethiek en ordinaire zakkenvullerij. Hierbij wil hij zeker niet gezegd hebben dat iedere medicus zijn bankrekening meer lief heeft dan zijn patiënten. Sprekende voorbeelden van het tegendeel zijn de vaste personages Jack Stapleton en Laura Montgomery.
In Kritiek wordt de patiënt David Jeffries besmet met de stafylokokken bacterie. Na zijn dood toont Laura dit door autopsie aan. David heeft een behandeling ondergaan in de particuliere Angels kliniek die als onderdeel van Angels Healthcare wordt geleid door Angela Dawson in de rol van voorzitter van de Raad van Bestuur. Angela heeft haar eigen als doel gesteld om dit bedrijf naar de beurs te brengen. Voor deze exercitie is het uiterst belangrijk dat het bedrijf financieel in topconditie verkeert. Het tegendeel is echter waar, door de recente besmettingen loopt het klantenbestand snel achteruit en de kosten lopen naar extreme hoogten door het bestrijden van de infecties. Wanneer Laura de klinieken steeds meer gaat wantrouwen, raakt ze in paniek als Jack daar geholpen moet worden aan een knieblessure. De stress bereikt een hoogtepunt als medewerkers plotseling spoorloos verdwenen blijken te zijn.
Het recept van Cook is na zijn majestueus uitgegroeide serie met beide sterren stilaan bekend. Toch dwingt hij respect af met het steeds weer afleveren van een spannend verhaal. Hij verstaat de kunst om een ingewikkeld onderwerp, en dat mag toch gezegd worden van de medische problematiek, op een simpele wijze te brengen.
Uiterst subtiel toont hij de kwetsbare positie van de zieke patiënt aan en benadrukt het eindeloze vertrouwen uit dat deze patiënt in zijn arts moet hebben. Voeg daar de nodige thrillerelementen aan toe, waardoor het verhaal vaart krijgt en voorkomt dat de lezer zelf in comagevaar zou kunnen geraken.
Het vakmanschap van Cook is alom bekend, daar kun je niets meer aan toevoegen. Als een opmerking op zijn plaats zou zijn dan betreft het de plot die een beetje voorspelbaar is en als een zeepbel uit elkaar ploft. Dat maakt dit boek tot een goed boek, niet meer en niet minder. Maar de medische thrillers van Cook blijven altijd interessant genoeg om weer naar de volgende uit te zien.