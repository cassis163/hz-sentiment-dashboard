Toen ik de najaarscatalogus van Karakter Uitgevers in de bus kreeg, aarzelde ik bij Dark Matter. Enerzijds trok het mij aan, anderzijds was ik niet volledig overtuigd dat het een boek voor mij ging zijn. Toen ik de oproep van Bol.com zag, was ik toch voldoende gemotiveerd om het boek een kans te geven.

Iedere keer opnieuw werd mijn aandacht getrokken door dit wel heel zwarte boek. Cover is pikzwart met in opdruk de titel Dark Matter en als ondertitel in witte letters Wat als?. Zelfs de zijkanten van het boek zijn zwart geverfd…

"Het leven bestaat uit keuzes.
Door één pad te kiezen, sluit je het andere af.
Maar wat als dat nu eens niet zo is?
Wat als je in een andere werkelijkheid dat andere pad volgt.
Wat als je spijt krijgt van je keuze?"

Geen literaire of psychologische thriller, maar een speculatieve thriller. Wat moest ik daar nu weer onder verstaan?
Eigenlijk zegt het woord het zelf: speculatief, of synoniem van bespiegelend – bedenkelijk – hypothetisch – kansbiedend. Dit is dan ook in één groot woord het ganse boek uitgelegd.

Blake Crouch, gekend van de serie Wayward Pines, laat je kennis maken met een wereld van kwantumfysica en multiversums. Klinkt misschien een beetje abracadabra, maar het hindert niets tijdens het lezen.
Het hoofdpersonage Jason leidt een normaal leventje met zijn vrouw en zoon en van het ene op het andere moment wordt hij weggesleurd uit zijn habitat om in een bunker te ontwaken waar iedereen voor hem applaudiseert en hem ophemelt. Wat is hier gebeurd? Waar is hij? Wie zijn deze mensen die hem blijkbaar wel kennen, maar hij hen niet? Waar is zijn leven naar toe?
Stukje bij beetje lost de puzzel zich op en word je als het ware meegesleurd in een rollercoaster van achtervolgingen, wanhoop en angst maar met dat kleine beetje hoop dat Jason terug thuis zal geraken.

Zelf ben ik geen scifi-lezer, maar wel een fervent kijker van dit genre films. Bij het lezen van Dark Matter kon ik alleen maar de vergelijking maken met Inception of Interstellar. Deze films zijn voor mij het summum in het genre, dus je kan je al voorstellen welke rating ik aan Dark Matter ga geven. En als kers op de taart zijn de filmrechten reeds verkocht, dus ik sta als eerste in de rij om Dark Matter, de film, te gaan kijken.