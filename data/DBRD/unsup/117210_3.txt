In de maand februari mocht ik aan nog een blogtour deelnemen voor Dutch Venture Publishing. Wederom een Young Adult boek, getiteld ‘Niet volgens het script’, geschreven door Jennifer Murgia (bekend van haar Angel Star duologie).

De manier waarop het verhaal geschreven en ingedeeld is zorgde erbij mij voor dat ik het boek vlot uit had. Toch moest ik af en toe even goed opletten vanuit welk ik-personage de hoofdstukken geschreven waren. Bij het begin van elk hoofdstuk wordt namelijk wel aangegeven of het vanuit Chase of Evie verteld wordt, maar aangezien ik nogal rap doorlas leek het alsof ik soms niet helemaal goed opgelet had aan het begin van het hoofdstuk. Ook tekstueel gezien werd dit mij af en toe even onduidelijk en kon ik niet anders dan terug bladeren. Verder is er gewoon gebruik gemaakt van fijne, soepele bewoording die toegankelijk is voor een grote doelgroep en passend is bij de personages in het verhaal.

Het gehele verhaal heeft voor mij een enorme “high school vibe” en heeft inderdaad een ‘Cruel Intensions’ kantje zoals de quote op de achterkant ook suggereert. Juist hierdoor dacht ik, past dit wel goed bij de YA doelgroep in Nederland? Ik kan daar eigenlijk niet helemaal een duidelijk antwoord op formuleren. Ik weet bijvoorbeeld hoe populair de televisieseries zoals Riverdale, 13 Reasons Why, Glee enzovoort zijn. Ook het boek van o.a. 13 Reasons Why deed het goed en zo zijn er nog veel meer. Toch denk ik persoonlijk dat jongeren die dit boek lezen zich juist daardoor minder gemakkelijk kunnen identificeren met de hoofdkarakters in het verhaal en het verhaal geen blijvende indruk achterlaat.

Af en toe vond ik het ook wat kort door de bocht hoe het verhaal verliep. Hoe de jongeren in het boek reageerde, verder gingen, behandeld werden etc. Zo werd het realisme voor mijn gevoel nog meer verzwakt en springt het er niet bovenuit qua originaliteit. Het plot en het einde hadden zeker wel verrassende elementen wat naar mijn idee het geheel weer wat versterkte.

Het was een leuk, vlot boek om te lezen maar niet eentje die ik mij over een tijd nog zal heugen. Ik raadt het boek aan voor de liefhebbers van de bovengenoemde televisieseries en daarbij passende boeken.