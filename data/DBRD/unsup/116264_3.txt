Olga van der Meer is schrijfster van fictieve romans met al meer dan 40 boeken op haar conto. Ze schrijft ook mee in de Favoriet romans en heeft met korte verhalen een aandeel in het tijdschrift Mijn Geheim.

De roman 'Een jaar na Milo' is een van de laatste van haar hand. Het omschrijft het jaar vanaf het overlijden van Milo (waar je meteen het eerste hoofdstuk mee induikt) tot een jaar verder waarop ze haar trouwring af doet en bij de foto van Milo legt.

Janine ontdekt vrij snel na het overlijden van Milo dat hij er een dubbelleven op nahield inclusief een zoontje bij een andere vrouw. Hoe pijnlijk als je zelf onvruchtbaar lijkt te zijn en je nu dus niet eens het verhaal van je man op deze ontdekking kan vragen. Want hij kan het je niet meer zeggen. Waar moet je nu met je woede heen?
Vele gevoelens rondom rouwverwerking passeren de revue. Maar bijzonder is het om te lezen hoe ze hier met behulp van vriendinnen en haar eigen kracht mee omgaat.

De schrijfstijl is prettig en eenvoudig en je leest de hoofdstukken, ingedeeld in de maanden september t/m augustus een jaar rond, als een soort dagboek waar je een inkijkje in krijgt.
Voor mijn gevoel waren er wel wat hiaten in het verhaal en kwamen bepaalde delen van het verhaal wat te geromantiseerd op mij over. Daarentegen zou je het ook kunnen zien als een vrouw die uiteindelijk heel krachtig omgaat met het verlies van haar partner, de geheimen die hij voor haar achterhield en uiteindelijk beloond wordt met sterkere en nieuwe vriendschappen en weer geloof in de liefde.