Buiten is het 17° Celsius onder een strakblauwe lucht. Niettemin stuit ik op een barrière van pepernoten, kruidnoten en gevulde speculaas als ik met mijn karretje de hoek omdraai in de supermarkt. Er valt niet aan te ontkomen, nog tien weken en dan zet de Goedheiligman weer voet aan wal. Maar Kerstmis? Dat is nog heel ver weg, toch.

Nou niet als je Rudolph’s Christmas van 24 Kitchenkok Rudolph van Veen mag recenseren voor Hebban. Wij doen met kerstmis nooit zo veel moeite (wij eten immers het hele jaar al lekker :-)) dus ik ben benieuwd. Kun je een heel kookboek vullen met kerstrecepten? Ik open het boek. Alles ademt Kerst, de kleuren, de hulst met rode strikjes bij ieder recept en de  kerstfoto’s van Rudolph zelf. Daarnaast doen een paar BN-ers een boekje open over hun kerst -iets waarvan de toegevoegde waarde mij enigszins ontgaat. Maar eerlijk is eerlijk er staan geweldige recepten in; zeker niet alleen voor die twee dagen per jaar.

Het mooi gebonden boek met leeslint  heeft 14 hoofdstukken. Uiteraard klassieke kerstrecepten maar bijvoorbeeld ook een 'lazy Christmas' en 'kerstdiner to go'. Verrassend zijn de kerstviering-op-school-hapjes en de  gourmet recepten. Verder een hoofdstuk met voorgerechten, aangeklede borrels, ontbijt, drank, slanke recepten en natuurlijk Nieuwjaar. Vega gerechten vind je snel terug in het register door de rode ster. En heb je altijd al een gemberkoekhuisje of een chocoladekerkje willen knutselen? Dan vind je in dit boek zowel het recept als de bijbehorende bouwtekeningen.

Met het oog op de buurtborrel kiezen we voor een makkelijk te maken gerechtje dat goed mee te nemen is: nacho cups.

Nacho cups  
Hapje 24 stuks

Bereiden circa 30 minuten

Nachochips met mais en paprika, crème fraiche en natuurlijk kaas. Doe ze eens samen in een papieren cupje in een cupcaketray  in de oven.

Ingrediënten
1 klein blikje crispy mais
1 rode puntpaprika
2 zakken nachochips
60 ml crème fraiche
100 g geraspte Jonge kaas
1 bosje koriander

Extra nodig
24 papieren cupcakecups
1 cupcaketray

Bereiden
Verwarm de oven voor op 175 °C.
Spoel de mais af en laat goed uitlekken.
Halveer de paprika in de lengte, Verwijder de zaadlijsten en snijd in kleine stukjes. 
Meng de chips, de paprika, mais en kaas door elkaar.
Verdeel de papieren cupcakecups over de cupcaketray en vul ze met het nacho-mengsel.
Bak de nacho-cups in 15 – 20 minuten in de oven gaar. Haal de papieren cups uit de tray en garneer elke cup met een lepeltje crème fraiche en een takje verse koriander.

Tip: in een cupcaketray  kun je 12  cups tegelijk maken. Voor dit  recept  bak je dus twee porties na elkaar.

Er is niet aangegeven hoe groot de zakken nachochips zijn. Uiteindelijk voeg ik maar 1 zak tortillachips naturel toe en dat is meer dan voldoende.
En omdat wij in het gelukkige bezit zijn van twee cupcaketrays zijn we supersnel klaar. Een simpel maar heel lekker hapje, zeker als ze nog warm uit de oven komen. Er waren er nog maar twee over na afloop van het buurtfeest.

Op 24Kitchen zie ik Rudolph vooral bakken; koekjes, ingewikkelde taarten en chcocoladekunstwerken. Wie wil bakken kan zijn hart ophalen, toch is er ook genoeg ander lekkers te vinden. Wij gaan zeker de ‘gourmetpret’ uitproberen; gemarineerde lamskoteletjes, Caprese medaillons, aspergepakketjes en rosbiefrolletjes. Dat klinkt heel wat beter dan die standaard vleespakketten uit de supermarkt.

Mijn advies: vergeet de titel en kook gewoon de hele herfst en winter uit Rudolph’s Christmas!
Tip: mocht je nog meer Rudolph en Kerst willen dan kun je naar zijn culinaire theatershow.