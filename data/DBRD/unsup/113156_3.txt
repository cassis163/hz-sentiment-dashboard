Het voornaamste bezwaar aan dit boek van Pulitzer-prijs winnaar John Updike is dat je vanaf de eerste pagina al weet waar het verhaal naar toe gaat. Ook door de recht-toe-recht-aan titel weet je meteen dat de verwarde jongeling Ahmad Mulloy-Ashmawy zich zal ontpoppen tot terrorist. Hierdoor ontbeert het boek elke spanning.
Door de onderwerp-keuze is het boek natuurlijk wel maatschappelijk erg relevant, maar ook als studie naar de beweegredenen van terroristen als Mohammed Atta (waar ook Ahmad zich aan spiegelt) slaagt het ook niet echt. Alhoewel Updike zich goed heeft ingelezen in de Koran en een geloofwaardig inkijkje geeft in de denkwereld van een religieuze fanaticus, weet hij juist bij de sleutelpassage, de beslissing van Ahmad om een vrachtwagen vol explosieven in de Lincoln-tunnel tot ontploffing te brengen, niet geloofwaardig te maken.
Het beste deel van het boek is dan nog dat Updike mooi in beeld brengt hoe niet alleen Ahmad teleurgesteld is in Amerika, maar ook zijn decaan Jack Levy, een goddeloze jood. In ronkende volzinnen brengt Updike de maatschappijkritiek van beide krachtig onder woorden. En ook de slotscene, die ik nog maar niet verklap, is goed gevonden. Dit laat echter onverlet dat als geheel dit boek toch wat teleurstelt.