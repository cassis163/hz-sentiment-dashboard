Hoe ziet de wereld eruit als de vrouwen aan de macht komen en de rollen zijn omgedraaid?

Plotseling ontdekken jonge meisjes dat ze andere mensen pijn kunnen doen door een soort stroomstootjes te geven. Deze "gave" kunnen ze aan elkaar doorgeven zodat steeds meer vrouwen deze techniek gaan beheersen.

Het verhaal is geschreven vanuit het perspectief van verschillende meisjes en vrouwen die steeds machtiger worden in een tijdsbestek van tien jaar. Het geweld en de gruwelijkheden worden steeds heftiger, velen kunnen de macht niet meer onder controle houden. Vriendschappen en familiebanden komen onder druk te staan en het vertrouwen in elkaar wordt regelmatig beschaamd.

Het boek is op een mooie en originele manier vormgegeven en tevens aangevuld met wat illustraties. Van het verhaal had ik iets meer verwacht, ik had weinig binding met de personages, vond eigenlijk niemand sympathiek, zodat de gebeurtenissen me niet echt aangrepen. Het thema van dit boek is een interessante maar ook een enge gedachte, na het lezen van dit boek ben ik toch blij dat ik in deze tijd leef.