Liefde in Twin Bridges: Jacob en June is het tweede deel in de cowboyserie over het dorp Twin Bridges geschreven door Debra Eliza Mane. In tegenstelling tot het eerste deel, waarin Debra samen schreef met Lizzie van den Ham, schrijft ze dit tweede deel alleen.

Debra Eliza Mane is het pseudonym van de Nederlandse Debora Elizabeth. Onder haar pseudonym richt ze zich op het cowboy genre. In haar eigen woorden schrijft ze ‘Novels with a Yiha’. Haar Twin Bridges serie wordt uitgegeven door Dutch Venture Publishing. Eerder verschenen van haar hand, in samenwerking met Lizzie van den Ham, de cowboyromances Leven als een Prinses in Texas en Liefde in Twin Bridges: Abby en Blake.

Jacob is een echte womanizer, tot wanhoop van zijn ouders die hem het liefste zien trouwen. Voor wat extra inkomsten, hoewel die niet persé nodig zijn, heeft Jacob de ranch verhuurd aan een filmmaatschappij. De ranch zal het decor vormen voor een verfilming van een steamy cowboyroman geschreven door June, de populairste schrijfster van dat moment. Jacob heeft een bijbedoeling met de verhuur van zijn ranch, hij wil de beroemde Eva, die de hoofdrol speelt, verleiden. Zijn ultieme verovering. Zijn plannen worden bemoeilijkt door het feit dat hij als een blok valt voor June, en zij voor hem. Echter, voor er iets kan opbloeien moeten beiden afrekenen met geesten uit het verleden.

Net als in het eerste boek zijn in dit tweede boek de hoofdpersonages wederom goed uitgewerkt. Jacob kenden we al uit het eerste boek, in dit boek leren we meer over zijn achtergrond en leren we hoe hij zo geworden is als hij nu is, de womanizer. June kampt met zware problemen die zijn stempel drukken op haar gedrag, handelingen en verhaallijn. June is gediagnostiseerd met het Ehlers Danlos Syndrome en dientengevolge rolstoelgebonden met een flinke pijnstillerverslaving.

Vooral June is een sterk uitgewerkt personage. De schrijfster heeft zelf ook de diagnose EDS waardoor er vanuit eigen ervaring geschreven kon worden en het plaatje gewoon klopte. Voor mijzelf was het ook heel herkenbaar omdat ook ik bekend ben met bindweefselaandoeningen.

De bijpersonages in dit boek, veel kennen we al vanuit het eerste boek, zorgen voor een goede ondersteuning van de hoofdpersonages. Zo ontwikkelt Abby zich tot een vriendin van June en blijkt Lucy-Jane nog een belangrijke reden te hebben om terug te keren naar Twin Bridges.

Debra Eliza Mane weet wederom een filmisch scenario te schetsen. Het dorp Twin Bridges is erg levendig en je waant je op de ranch van Jacob. De schrijfstijl van Debra Eliza Mane is heerlijk toegankelijk en daarmee moeilijk weg te leggen. Net als Abby en Blake is Jacob en June heerlijk sfeervol maar dan in een zomerse setting. Genietend met een goed glas wijn op reis naar Twin Bridges, dat is Jacob en June.