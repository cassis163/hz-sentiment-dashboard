Beautiful Boy is het autobiografisch verhaal van journalist David Sheff. David schrijft het aangrijpende verhaal over zijn verslaafde zoon Nick. In het boek wordt duidelijk wat verslaving met een jongen doet, maar ook welke impact dat op zijn omgeving heeft.

De soms rauwe stukken over de wanhoop, het afglijden van een intelligente en getalenteerde zoon door crystal meth, en het verdriet binnen de familie en vrienden worden afgewisseld met de bevindingen van journalist David, die achtergrondinformatie geeft over verslaving, de behandelingen en de succespercentage daarvan. Nic kickt verschillende malen af maar valt ook verscheidene malen terug in zijn verslaving. De wanhoop van David spat van de bladzijdes af. Zoals hij zelf schrijft: ”Ik kijk ernaar en begrijp dat ik weinig hoop had op dit nieuwe programma, niet omdat ik niet hoop had dat het werkt en niet omdat het niet kan werken, maar omdat ik, tot diep in mijn binnenste, doodsbang ben om nog te hopen”.

Beautiful Boy is een aangrijpend boek, geïllustreerd met prachtige quotes uit literatuur en muziek. Maar door de achtergrondinformatie die rijkelijk in het boek gegeven wordt, is het niet helemaal duidelijk hoe dit boek te categoriseren valt. Het is een combinatie van autobiografie en naslagwerk geworden. Een boek dat binnenkomt, een boek met de grootste nachtmerrie van elke ouder.