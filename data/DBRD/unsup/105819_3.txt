Nova Barakel, een eigengereide negentienjarige vrouw, bouwt samen met een groep Greenpeace-activisten aan een replica van de ark van Noach op de Turkse berg Ararat om aandacht te vragen voor de klimaatveranderingen. Haar eigenwijze, maar uitdagende karakter, past perfect bij haar uiterlijk - dreadlocks, piercings en een opvallende kledingstijl - en ze staat zodoende niet verlegen om mannelijke aandacht. Arvid, haar beste vriend, heeft al jaren een oogje op haar en is dan ook jaloers als ze in Turkije veel blijkt op te trekken met een Armeense timmerman: Benjamin. Wanneer ze met deze Benjamin de ruïnes in de eeuwenoude stad Ani gaat verkennen, gebeurt er iets vreselijks: Nova wordt neergeslagen en belandt in een coma. Als ze ontwaakt, is haar Armeense minnaar spoorloos. Overtuigd dat Benjamin in gevaar is, gaat ze op zoek naar hem. Samen met Arvid trekt ze erop uit om hem te vinden. De zoektocht voert hen door Zweden, Turkije en Armenië en samen ontdekken ze van alles over de Nefilim, afstammelingen van gevallen engelen die zich met mensen hebben voortgeplant. Haar ouders geloofden dat zij tot deze groep behoorden, maar Nova heeft dit altijd als onzin afgedaan. Wat heeft de mysterieuze verdwijning van Benjamin hiermee te maken? Hebben haar ouders toch gelijk? Als haar goede vriend Sylvester wordt vermoord, stapelen de raadsels zich hoger op en komen er een aantal verontrustende feiten aan het licht.

De Zweedse Asa Schwarz levert met Gebroken engel, het tweede deel uit de Nefilim-reeks, wederom een uniek concept af. Waar veel Zweedse collegas ervoor kiezen het dicht bij huis te houden en te schrijven over de misdaad in hun geboorteland, wijdt Schwarz zich aan een mix van Bijbelse mythes  in dit geval het verhaal over de ark van Noach - , bovennatuurlijke krachten en het ecologische verval van de wereld. Dit doet ze met verve. Gebroken engel is een mysterieus en enorm leerzaam boek. De boodschap is duidelijk: de moderne hulpmiddelen van tegenwoordig hebben ervoor gezorgd dat de mensen zijn veranderd in afhankelijke slaven. Daarnaast heeft ze met Nova Barakel een boeiend hoofdpersonage dat duidelijk wordt neergezet en zich ontpopt tot een eigenwijze en ondoorgrondelijke meid. Haar intense verliefdheid voor Benjamin past hier totaal niet bij en dat is een minpunt op de uitwerking van haar karakter.

Waar Asa Schwarz zich onderscheidt met een origineel plot ten opzichte van haar Scandinavische collega-auteurs, is het begin wat vaag. Door de vele  soms overbodige  feiten is het af en toe langdradig. Het verrassende en meeslepende einde maakt echter veel goed. Schwarz heeft een plot gecreëerd dat getuigt van een grote kennis van de Bijbelse mythologie en de vele geheimen die het bevat. Voor iedereen die eens iets anders wil dan de normale Zweedse thriller, is Gebroken engel een aanrader. Voor het overige publiek is het aangenaam en kennis verhogend leesvoer.