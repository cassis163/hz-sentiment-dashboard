Frank Schätzing heeft een boek geschreven dat ruim 900 paginas telt. Gevolgen van menselijke roofbouw op de aarde staan centraal. Roofbouw op oceanen, energiebronnen en het biologisch evenwicht. In De zwerm wordt met name de wereld van de zeeën en de oceanen uitgewerkt.

Het verhaal begint als in Peru een visser op mysterieuze wijze verdwijnt. Dit blijkt nog maar het begin. Wereldwijd voltrekken zich rampen. Een nieuwe wormsoort bevolkt de zeebodem, dolfijnen en walvissen worden zonder aanleiding agressief en molesteren vissersboten. De wereld raakt gealarmeerd. Het duurt een poosje voordat internationale samenwerking een feit is. Dan is de situatie echter dermate geëscaleerd dat iedereen zich afvraagt wat er in hemelsnaam aan de hand is. Het verhaal kent een aantal hoofdrolspelers waaronder Leon Anawak. Hij is walvisdeskundige en begrijpt niet wat de walvissen - die hem lief zijn - bezielt. Een Noorse bioloog genaamd Sigur Johanson ruikt eveneens onraad. Het lijkt alsof de bewoners van het water in opstand komen tegen de mensen.

In dit lijvige boekwerk heeft Frank Schätzing een actueel en verontrustend thema op fantasierijke wijze uitgewerkt. Dit doet hij onder andere aan de hand van indrukwekkende research. De auteur heeft vijf jaar gewerkt aan De zwerm. Talloze interessante feiten over oceanen, walvissen en natuurverschijnselen komen voorbij. Alle lof voor de documentatie!

Het verhaal switcht heen en weer tussen de verschillende werelddelen. De zwerm is een breed opgezet boek dat verontrust en tot nadenken dwingt. Regelmatig is het tempo hoog en valt de spanning te snijden. Actie en avontuur zijn volop aanwezig. Daarnaast bevat het verhaal SF  elementen. In het tweede deel van het boek formuleert de auteur - via een hoofdpersoon - een theorie over de oorzaken van de opstand van de natuur tegen de mens. Dan begint een meer SF-achtig gedeelte waarbinnen de geïntroduceerde gedachtegang uitvoerig wordt uitgewerkt. De bewonderenswaardige hoeveelheid feitelijke en interessante informatie in combinatie met een fantasierijk en avontuurlijke verhaal vormen ongetwijfeld de kracht van De zwerm.

Zijn er ook nog minpunten? Wat mij betreft wel. Sommige onderdelen zijn te breed opgezet of worden te breed uitgemeten. Dit gaat ten koste van de spanning. En soms zijn personages en situaties te karikaturaal zoals de slechte Amerikaanse topvrouw versus de goede indiaan.

De zwerm wordt verfilmd. Logisch! Beelden dringen zich al op tijdens het lezen. Ongetwijfeld bevat het boek plenty stof voor een zinderende en spannende avonturenfilm met een verontrustende boodschap.