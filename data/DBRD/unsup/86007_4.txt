Jente Jong was nog maar twee jaar oud toen haar moeder overleed, dus eigenlijk kende ze haar nauwelijks. Dat veranderde toen ze fragmenten uit de twee dagboeken van haar moeder in haar in augustus 2017 verschenen debuut Het intieme vreemde heeft verwerkt. Door het schrijven van dit boek kreeg ze het gevoel dat haar moeder weer van haar is geworden. Behalve auteur is ze ook theatermaker en actrice. Ze heeft diverse solovoorstellingen geschreven en gemaakt en ze heeft ook bij theatergezelschappen gespeeld. Momenteel werkt ze aan een tweede roman met als werktitel Ontvleugeld, een boek over vrijheid.

Sarah is actrice en met haar theatergroep, die ze samen met Sam heeft opgericht, staat ze met een eigentijdse versie van het Griekse drama Medea op de planken. Tijdens een voorstelling loopt ze van het toneel en verdwijnt, iedereen verbijsterd achterlatend. De reden is een vrouw die ze gezien heeft en waarvan ze zegt dat het haar moeder is. Ze wil contact met haar en gaat daarom bij Albert Heijn aan het werk, waar de vrouw haar boodschappen doet. Dit lukt haar en vanaf dat moment brengt ze de vrouw regelmatig een bezoek. En raakt ze ook steeds meer door haar geobsedeerd.

Het verhaal in Het intieme vreemde wordt verteld vanuit het perspectief van Sarah en bestaat uit twee delen. In het eerste deel , Het vreemde, gaat het er vooral over hoe ze, al dan niet geobsedeerd, alles in het werk stelt om haar vermeende moeder te ontmoeten. Al vanaf het begin wordt de lezer nieuwsgierig gemaakt naar wat er gebeurd is, wat er in al die voorgaande jaren niet verteld is, maar ook naar wat Sarah precies beweegt. Dit niet weten zorgt ervoor dat het verhaal, hoewel het beslist geen thriller is, wel een spanningsveld heeft. Uit alles blijkt dat ze haar moeder mist en valt ze terug in herinneringen. Maar ook lijkt het alsof Sarah haar eigen toneelstuk speelt, dat ze in een andere wereld leeft en dat ze alleen maar een rol speelt. Ondertussen wordt er wel steeds meer onthuld, maar dat leidt er nog niet toe dat al het onbekende bekend wordt. De spanning blijft nog even gehandhaafd.

In het tweede deel, Het intieme, komt Sarah in het bezit van twee dagboeken die haar moeder tijdens haar leven bijgehouden heeft. Op aandringen van haar jeugdvriend Thomas begint ze in de dagboeken te lezen en daardoor komt ze meer over haar moeder te weten, maar ook wat er allemaal verzwegen is. De dagboekfragmenten zijn in feite de rode draad van dit deel en confronteren Sarah min of meer ook met het heden. Want Christie, een vrouw die voor Sarah de rol van haar echte moeder heeft vervuld, is ernstig ziek. Ze leidt aan kanker, iets waar Sarahs moeder ook aan overleden is. Doordat Sarah hiermee geconfronteerd wordt, heeft het er veel van weg dat ze het overlijden van haar moeder nog steeds aan het verwerken is. Deze momenten, de tijd die Sarah met Christie doorbrengt, maar ook een aantal passages uit het dagboek, zijn het meest aangrijpend van het verhaal.

Op het oog lijkt het een zwaar thema te zijn. Daar is echter geen enkele sprake van. Het verhaal is in een toegankelijk stijl geschreven en Jong maakt regelmatig gebruik van mooi geformuleerde zinnen en fraaie vergelijkingen. Hierdoor, en natuurlijk ook omdat het intrigeert, blijft het van begin tot eind boeien. Het intieme vreemde is een prima debuut waarin verlies en de verwerking daarvan centraal staan.