De openingszin van Lief van je is erg sterk: Ongeveer een halfuur nadat mijn broertje zijn eerste zoen kreeg, is hij onder de Van Marelbrug op het wateroppervlak te pletter geslagen.
Een zin die meteen nieuwsgierig maakt.
Het is het verhaal van Rêve, tweedejaars student. De studie gaat haar makkelijk af en ze besteedt veel tijd met haar vrienden.
Op een avond gaat zij met haar achttienjarige broertje Justin naar een feest. Vooraf nemen ze drugs. Rêve doet dat vaker, Justin niet. Bij het feest is een minimum leeftijd van 21 jaar. Justin is te jong en mag niet naar binnen, gaat weg en wordt de volgende morgen in het water gevonden. Rêve voelt zich schuldig. Zij heeft hem meegenomen en daarna aan zijn lot overgelaten.
Rêve kan zich er niet toe zetten te studeren en zwervend door de stad ontmoet zij een veteraan, die in twee oorlogen gevochten heeft. Rêve besluit dat zij ook wil vechten, wordt soldaat en dan uitgezonden op een missie naar Syrië. Een keihard leven, maar met een sterkte band tussen de soldaten. Volledig voor elkaar instaan, elkaar moeten vertrouwen om te overleven. Als zij valt als zij over een muurtje springt, breekt zij haar pols en moet naar huis.
Er zijn teruggekeerde soldaten die hun leven weer oppakken. Er zijn er die wat psychische klachten hebben, die redelijk snel over gaan. Een klein percentage heeft ernstige PTSS en Rêve is een van hen. Zij kan het gewone leven niet aan en ziet overal dreiging.

Het boek heeft verschillende delen. De proloog in een rechtbank. Het volgende deel gaat over het studentenleven van Rêve, het overlijden van Justin en de gevolgen daarvan voor haar. Dan een deel over de training en missie in Syrië. Gevolgd door haar terugkomst. Tot slot de epiloog, wederom in de rechtbank. Hier overdenkt Rêve de laatste keer dat zij Justin zag en hoe alles anders gelopen zou zijn als zij voor hem in plaats van zichzelf gekozen had en de uitspraak, 12 jaar gevangenis.
Het AZC speelt een grote rol in het boek, Justin gaf daar Nederlandse les, na zijn overlijden gaat Justins moeder koken en bakken voor de bewoners en geeft kooklessen. En uiteindelijk komt ook Rêve daar.

Lief van je is een realistisch en aangrijpend boek. Ondank het toch zware onderwerp, leest het boek makkelijk en na het lezen laat het je niet meteen los.
Het boek is geschreven vanuit het perspectief van Rêve en grote stukken spelen zich in het hoofd van Rêve af. Je krijg een goed beeld van haar, omdat je haar diepste gedachten leest.

Roanne van Voorst (1983) geeft aan het eind van het boek, in "Inspiratie, Verantwoording en Dank", aan dat de verhaallijn gefantaseerd is, maar wel op grond van waarachtige bronnen en interviews met jonge veteranen en het raadplegen van heel wat artikelen en boeken.
Lief van je is het zesde boek van Roanne van Voorst, fictie en non-fictie, en haar tweede roman.