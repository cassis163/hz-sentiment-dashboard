Naar aanleiding van de ‘Kruis en munt’ blogtour mocht ik een recensie schrijven over dit enorm goede debuut.

Mijn complimenten, Koen, want dit is een boek dat me veel (ont)spanning heeft geleverd de voorbije dagen. Ontspannen had ik wel nodig elke dag na mijn nieuwe job, maar tegelijkertijd werd de spanning en het tempo goed in het verhaal gehouden. Perfect wat ik zocht!

De proloog beloofd al veel goeds, een jonge vrouw vraagt de weg aan een oude mandenvlechter op de markt. Er volgt een heel onheilspellend moment waardoor je de link naar de eigenlijke verhaallijn wilt weten. Je wordt dus als het ware met veel nieuwsgierigheid (en kippenvel in mijn geval) in het verhaal gezogen.

Een enorm pluspunt vind ik dat het verhaal twee aparte verhaallijnen heeft. Langs de ene kant volg je Isabel en haar vriend Bas, maar langs de andere kant ook een aantal soldaten die strijden voor het vreemdelingenlegioen. Hoe deze twee verhaallijnen elkaar tegemoetkomen ga ik natuurlijk overlaten aan jou. Laat me duidelijk zijn dat het verhaal énorm goed te volgen is. Zelf kan ik heel vergeten wat er een paar hoofdstukken ervoor gebeurde, maar geen enkele keer had ik het gevoel dat ik de draad kwijt was. De verhaallijnen worden dus enorm goed verdeeld!

In het hele verhaal heb ik maar één keer de vraag gesteld of iets wel mogelijk was. Dit was het moment dat een paar soldaten uit het legioen even rust hadden en allen hun iPhone bovenhaalden. Hier had ik toch wel even mijn bedenkingen bij, een zoekopdracht op Google gaf me jammer genoeg geen extra info. Buiten dit klein detail heb ik geen enkel minpunt gevonden over het gehele boek!

Wat ben ik blij dat ik dit geweldige boek mocht recenseren! Waarvoor dank, WPG Uitgevers!
http://booksandteacorner.wordpress.com