https://indeboekenkast.wordpress.com/crimezone/thrillers/thrilleroverzicht-2018/cody

De proloog in de thriller Cody begint direct met een aangrijpende gebeurtenis. Daarna start een tragische zoektocht naar de waarheid.

Jelka wil haar zoontje Cody naar de crèche brengen want vandaag is het haar beurt om voor hem te zorgen. Grote paniek wanneer zijn bedje leeg is en haar zoon is verdwenen. Nadat de politie contact opneemt met haar, blijkt de werkelijkheid erg tragisch. Oscar heeft zich, met Cody in zijn Maxi-Cosi , aangemeld op het politiebureau en moet voorlopig in hechtenis blijven. Jelka blijft radeloos achter en besluit op zoek te gaan naar antwoorden. Wanneer de raadsels stilaan opgelost worden, stort Jelka’s wereld helemaal in. Niets blijkt ondenkbaar en de waarheid is misschien nog veel gruwelijker dan het op het eerste gezicht leek. Het net rond Oscar wordt dichter en Jelka weet niet meer of ze haar eigen man nog wel kan vertrouwen. Is Oscar een monster of is er meer aan de hand? Haar leven met zijn ups en downs blijkt één grote leugen te zijn. Stilaan wantrouwt Jelka iedereen en pas op het einde blijkt wie verantwoordelijk was voor de dood van Cody.

Cody is een goed uitgedacht thrillerdebuut met een verrassende plot!

Bernice Berkleef heeft een spannende, psychologische thriller geschreven over een aantal verschrikkelijke onderwerpen. Haar schrijfstijl is vlot en haar zinnen treffen doel.

De gebeurtenissen worden in een tijdsduur van zes dagen en door verschillende personages verteld. Tijdens flashbacks wordt stilaan duidelijk dat iedereen wel geheimen heeft. Sommige scènes zullen, zeker bij ouders, hard aankomen en ook niet-ouders aan het denken zetten.

Cody is echt spannend en een thriller om niet meer neer te leggen. Dit verhaal kruipt onder je huid en gaat over het ondenkbare. Ouders verliezen hun kind, maar de vraag is wat er nu echt gebeurd is en wie verantwoordelijk is voor de dood van deze kleine jongen. Met Cody durft de auteur te zeggen dat iedereen in deze jachtige maatschappij fouten maakt.

Tijdens het lezen sloop Cody mijn brein binnen en meermaals dacht ik te weten wie de schuldige was. Toch wist de schrijfster me nog te verbazen met een onverwachte plotwending. Door haar vragen deed ze me ook nadenken over hoe wankel ons vertrouwen is en hoe beïnvloedbaar we zijn. Het einde lijkt misschien een beetje vergezocht maar past wonderwel bij dit verhaal. Een klein minpuntje aan deze thriller was dat de karakters niet diepgaand uitgewerkt waren. In deze psychologische thriller had ik de personages graag nog wat beter leren kennen om hun motieven nog beter te begrijpen. Toch is Cody een uitstekende thriller met een einde dat bij mij nog lang na bleef zinderen!

Bernices uitstap naar het thriller-genre is voor herhaling vatbaar. Eerder schreef ze al kinder- en young-adult boeken, maar in de thriller-wereld kan ze dus ook haar mannetje staan. Voor wie graag psychologische thrillers leest, waarbij de kracht vooral in onderhuidse spanning zit, is Cody een echte aanrader!

★★★★