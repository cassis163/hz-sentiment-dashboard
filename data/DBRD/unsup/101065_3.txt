Ik wil niet voor je vallen door Christina Lauren

Christina en Lauren schrijven in een enorm sneltempo bestseller na bestseller. Dat klinkt niet als iets dat goed kan zijn maar dat is het wel. Al hun boeken zijn verslavend leuk om te lezen dus van mij mogen ze nog sneller gaan schrijven.

Er is maar één minpuntje aan hun laatste boeken: de covers zijn echt spuuglelijk en doen de inhoud geen eer aan. Jammer. Waar de cover lijkt te zeggen: ik ben een flauw, romantisch niemendalletje schreeuwt de inhoud iets heel anders, geloof me maar. Hobbs en Billings (want ja, ‘Christina Lauren’ bestaat uit 2 schrijvende vriendinnen) schrijven pittige, romantische verhalen die in een sneltreinvaart over het papier glijden maar die ook personages en dialogen bevatten die je nooit meer vergeet. Snelheid en diepgang, humor en spanning, liefde en seks zijn hun talenten.

In dit boek maken we kennis met Carter en Evie die elkaar op een feestje bij gemeenschappelijke vrienden leren kennen en direct een vurige klik hebben. Beide werken als agent maar bij concurrerende bedrijven. Dat klinkt al als lastig maar het wordt nog hachelijker als hun firma’s fusioneren en er maar voor één van hen een baan overblijft…

Het Hollywood-agenten-leven is niet echt mijn ding dus moest ik er eerst even inkomen. Maar de vlotte schrijfstijl, en het wisselende perspectief tussen Carter en Evie (per hoofdstuk) maakten dat ik snel vertrokken was en niet meer kon stoppen.

Nog een pluspuntje: de opwindende seksscènes geven een pikant tintje aan het boek. Want naast van het papier spattende personages en zwijmelende romantiek zijn stomende seksscènes een vurige constante in de boeken van Christina Lauren.

Ik wil niet voor je vallen is niet mijn ultieme favoriete Lauren boek (dat is Ik ben je niet vergeten) maar ik heb echt genoten van de groeiende haat- én liefdeverhouding tussen Evie en Carter. En ik kijk al vol goesting (pun intended) uit naar een volgende Christina Lauren.