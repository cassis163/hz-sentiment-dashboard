Het thema van het boek is heel duidelijk. De titel De Cliënt zegt het al, het boek gaat over advocatuur en het rechtssysteem. Natuurlijk gaat het ook over Mark, die opvallend volwassen is voor zijn leeftijd omdat hij al zoveel heeft moeten meemaken. Hij en zijn moeder werden door zijn vader mishandeld, het gezin leeft in een stacaravan en nu heeft hij het gevoel dat hij extra goed op zijn kleine broertje Ricky moet passen omdat zijn moeder het zo moeilijk heeft. Hierdoor gaan de jongetjes vaak hun eigen gang.
Ik vind De cliënt best een goed boek. De personages zijn goed uitgewerkt, waardoor het gemakkelijk is om met hen mee te leven, vooral met Marc. Het moet wel gezegd dat de psychologische diepgang in het boek ver te zoeken is, de dialogen nogal oppervlakkig zijn en de personages doorgaans helemaal goed of helemaal slecht zijn. Er zijn ook heel veel personages, wat het verhaal soms erg ingewikkeld maakt.
Het boek bevat een hoge dosis humor en vormt het perfecte scenario voor een film: veel actie, weinig verrassende wendingen en weinig of niet geloofwaardig. Marc en zijn broertje Ricky zijn getuige van de zelfmoord van Clifford, een advocaat die moordenaar Barry Muldanno alias het Mes verdedigt. Muldanno heeft een senator in functie vermoord en het lijk verstopt bij het huis van Clifford. Vlak voordat Clifford zelfmoord pleegt, vertelt hij Marc waar het lijk verborgen is en zo laat hij de jongen achter met een verschrikkelijk geheim. Dit eerder ongeloofwaardige verhaal en de eenvoudige dialogen maken wel dat het boek erg gemakkelijk leest.
Het einde vind ik niet bijzonder verrassend, om niet te zeggen saai. Ik begrijp wel dat sommigen het ontroerend vinden dat de kleine jongen voor altijd afscheid moet nemen van zijn advocaat, maar ik persoonlijk had gehoopt op een plotse wending. Naar het einde toe is de misdaad eigenlijk al opgelost en in de laatste hoofdstukken gebeurt er dan ook niet veel meer. De ontknoping vind ik een beetje te snel en te gemakkelijk gaan.
De cliënt is zeer geslaagd. Recensenten voorspelden al dat het een heel goed boek zou zijn en dat het gemakkelijk te lezen zou zijn. Toch vind ik het einde eerder saai en vind ik het verhaal soms iets te oppervlakkig geschreven, met name de dialogen. Men kan zich wel heel goed inleven in de personages, vooral in dat van Marc en het verhaal kaart verschillende emoties aan. Het boek leest zeer vlot en voelt aan als luchtige lectuur, hoewel het om een moordzaak gaat.