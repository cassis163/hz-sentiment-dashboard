Onvergetelijk is het tweede deel in The Darkest Minds trilogie van Alexandra Bracken, vertaald door Anne-Marieke Buijs. Bracken is de dochter van een fanatieke Star Wars-verzamelaar en als kind werd ze veelvuldig op sleeptouw genomen naar Star Wars-conventies en speelgoedbeurzen. Naar eigen zeggen is daar de kiem gelegd voor een levendige fantasie die ze nu gebruikt voor haar boeken.
In Onvergetelijk is Ruby nu een soldaat in het leger van de Kinderalliantie. Deze heeft tot roeping alle kinderen uit de kampen te bevrijden. Het leger is echter verdeeld, angst voert de boventoon en de alliantie komt steeds verder weg te staan van de oorspronkelijke doelstellingen. Ruby heeft in het rebellenkamp onder begeleiding van mede-Oranje Clancy Gray veel geleerd over haar talent en ze is een waardevolle aanwinst. Tijdens een missie redt ze Cole Stewart, de broer van Liam. Hij stuurt Ruby in het geheim achter Liam aan die per ongeluk waardevolle informatie in zijn bezit heeft gekregen over de genezing van de ziekte. Ruby vindt nieuwe en oude vrienden en brengt iedereen terug naar het hoofdkantoor in Los Angeles, maar de machtsverhoudingen blijken daar ernstig verstoord te zijn. Tot overmaat van ramp schuift president Gray een aanslag op zijn leven in de schoenen van de alliantie, met dramatische gevolgen.
Een middelste deel in een trilogie is altijd het meest lastige. Het moet een brug slaan tussen een vaak origineel eerste boek en het slot, maar moet zelf de lezer ook wel wat te bieden hebben. En dat doet Onvergetelijk zeker, behalve veel actie laat het boek ook een verdere verdieping van de personages zien en voegt er enkele interessante nieuwe aan toe, zoals Cole, Vida en Jude. Er is veel ruimte voor verdere ontwikkeling van Ruby’s talent. Hoe meer controle ze erover krijgt, hoe onzekerder ze wordt. Want wanneer je slechte dingen doet voor een goed doel, maakt dat je dan een slecht persoon en word je dan uiteindelijk niet precies als diegenen waartegen je strijdt? Ruby is in een voortdurende gewetensstrijd verwikkeld; enerzijds wil ze het juiste doen maar anderzijds wil ze ook op zoek naar de grenzen van wat ze kan doen met haar talent. De groei in haar ontwikkeling begint zich in Onvergetelijk al duidelijk af te tekenen. Ze is bang, onzeker en maakt het zichzelf door schuldgevoelens heel moeilijk, maar ze krijgt ook steeds meer duidelijk wat ze wil en welke zaken echt belangrijk zijn voor haar.
In een uitbarsting van actie en energie vormt het laatste gedeelte van het boek de opmaat naar het slotdeel in de trilogie. Voor de lezer is dan ook duidelijk wat er nu moet gaan gebeuren en de allerlaatste twist die de auteur heeft ingebouwd is een hartverscheurende. Onvergetelijk overtreft De overlevenden, het zuigt de lezer volledig Ruby’s wereld in en er is geen ontkomen aan: als lezer kun je niet anders dan willen weten hoe deze strijd gaat aflopen.