Nora Roberts heeft inmiddels meer dan 200 titels op haar naam staan en nog steeds blijven er boeken van haar hand verschijnen. Sommigen noemen haar de koningin van het romantische genre en daar is uiteraard wat voor te zeggen. Eind vorig jaar verscheen bij Uitgeverij Harlequin een verhalenbundel van deze bijzondere schrijfster. Onweerstaanbaar lekker  zou zoeter dan zoet zijn.

In Pikant dessert, het eerste van de twee verhalen in de bundel, ontmoeten we Summer Lyndon. Hotelketeneigenaar Blake Cocharan is namelijk op zoek naar een nieuwe chefkok en zijn oog is gevallen op de beste toetjesmaakster van de wereld, Summer. Als hij Summer ontmoet, blijken niet alleen haar desserts onweerstaanbaar te zijn, maar ook de kokkin is een genot om naar te kijken. Summer besluit om de job aan te nemen en gaat de uitdaging aan om van Blakes hotel een culinaire hotspot te maken. Maar hoe lang kan ze Blake weerstaan? En andersom?

In Kruidje-Roer-Me-Niet  komen we een oude bekende tegen. Carlo Franconi, de beste vriend van Summer in Pikant dessert, is in het verhaal de hoofdpersoon. Topchef, Italiaans en woest aantrekkelijk, drie woorden die Carlo het beste omschrijven. Dat is voor Juliet, die Carlo tijdens zijn promotietour begeleidt, ook meer dan duidelijk. Ondanks dat zij de momenten die ze samen doorbrengen zakelijk probeert te houden, ontstaat er toch een hechte band. De vraag is: hoe lang weet Juliet zich hier nog tegen te verzetten?

Romantisch, erotisch, opwindend. Allemaal woorden die in je opkomen tijdens het lezen van deze twee heerlijke verhalen. Ondanks dat de verhalen vervuld zijn van lekker eten, komt ook het romantische deel goed aan bod. En dat is fijn. Vooral wanneer je erg beeldend ingesteld bent. Zie je het al voor je? Opgewarmd worden met de lekkerste diners, tussendoortjes en desserts, terwijl er daarna een stomende vrijpartij plaatsvindt? Nora laat het ons zo voor ons zien.

Dat beeldende is een kracht, maar ook een afknapper op de bundel. Je voelt echt mee met de personages. In Pikant dessert  voel je de spanningen tussen Blake en Summer. Dat geeft in het begin een heerlijk gevoel waardoor je door wil blijven lezen. Maar dan… Ze draaien erg lang om elkaar heen en dan bestaat de kans dat je je te veel aan de twee gaat ergeren. Je zou ze als vriendin bijna door elkaar schudden en zeggen: “Doe eens niet zo eigenwijs en ga ervoor!”

Dat ook in Kruidje-Roer-Me-Niet. Ook daar wil de vrouwelijke hoofdpersoon niet aan de man. Haar reden: carrière maken. Dit verhaal pakt dan ook minder. Het trucje is klaar. Twee ‘dezelfde’ verhalen in één bundel is jammer. Daarnaast is Kruidje-Roer-Me-Niet  door iemand anders vertaald dan Pikant dessert  en dat lees je van het verhaal af. Dat is jammer, want door de verschillen in woordgebruik merk je echt dat er verschil in de verhalen zit. Verschil dat niet onopgemerkt blijft en kan zorgen voor ergernis.

Toch is Onweerstaanbaar lekker  heerlijk zoet. Romantiek, verpakt in een mooi verhaal. Dat nog eens in de setting van heerlijk eten maakt het helemaal af. Nu de zon weer begint te schijnen, is dit een ideaal boek om uit te kast te halen. Zomers, zoet en romantisch, dat zijn de kernwoorden om deze bundel te omschrijven.