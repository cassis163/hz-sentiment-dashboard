Laura Marshall heeft met Vriendschapsverzoek een goed debuut weten neer te zetten. Het verhaal wordt verteld vanuit twee verhaallijnen 2016 het heden en 1989 het jaar waarin Maria verdween. Maar is Maria wel dood?

2016
Wanneer Louise Williams via Facebook een vriendschapsverzoek krijgt van Maria is ze even perplex. Maria leeft toch niet meer? 27 jaar geleden verdween ze op het eindfeest. Waarom zou ze nu, na al die jaren, met haar contact opnemen?

Al snel krijgt ze een uitnodiging voor een reünie. Eerlijk gezegd ziet ze dit helemaal niet zitten. Ze zal daar ook weer haar oude schoolvrienden ontmoeten en zal ze ook haar ex Sam Parker, die ook in deze vriendengroep zat, onder ogen moeten komen.

Het zit Louise niet lekker. Wat als Maria nog wel leeft? Haar geheim zal dan geen geheim meer blijven. Haar dagelijks leven lijkt opeens ook anders te lopen. Waar is de foto op het dressoir gebleven? Wie heeft tegen haar zoon gezegd dat zij zijn oma is? Er kloppen steeds meer dingen niet voor haar gevoel of ligt het aan haar wantrouwen?

Ondertussen heeft haar oud-collega en vriendin Polly, tevens de oppas van haar zoon, die ze met Sam heeft gekregen, een account voor haar op een datingsite gezet en al snel krijgt ze reacties.

Dan is het de dag van de reünie. Veel bekenden zijn aanwezig en gelukkig zijn veel van haar oud vrienden er ook. Haar vriendin, Sophie, met wie ze sinds kort weer contact heeft, heeft haar vriend meegenomen maar waarom? Ze kent hem nog niet zo lang en hij kent er niemand. Gelukkig heeft Louise hem al eerder gezien en zo raken ze aan de praat. Dan verdwijnt Sophie en niet veel later wordt ze dood aangetroffen. Wie was het laatst bij haar? Hoe komt de ketting van Maria bij het lijk van Sophie?

Ondertussen blijft Louise spitten om de waarheid boven tafel krijgen. Wie zit er achter het account van Maria? Dan wordt haar zoontje opgehaald door de vrouw die zegt dat zij zijn oma is. Als ze ontdekt wie die persoon is, haalt ze samen met Sam haar zoon op. Wat ze daar te horen krijgt verklaard voor Louise veel. Thuis wil Sam haar ook wat vertellen over het eindfeest. Zal Louise eindelijk de gehele waarheid boven tafel krijgen? Is Louise toch niet aan het doordraaien?

1989
Maria komt nieuw op school en men denkt te weten waarom ze naar een nieuwe school is verhuisd. Ze nam het niet zo nauw met haar vriendjes en het leven. Maar klopt dit verhaal wel? Ondertussen feesten de jongeren er geregeld op los. Vaak is het wel een feestje bij iemand thuis met veel drank en drugs. Maria vindt niet echt aansluiting op school, al probeert Louise met haar om te gaan. Haar vriendengroep zet haar enigszins voor het blok. Ze willen dat ze een geintje uithaalt om te bewijzen dat ze haar vriendengroep belangrijker vindt.

Eindelijk is daar het eindfeest. Louise`s vrienden willen dat ze drugs in het glas van Maria gooit als geintje. Louise voelt zich voor het blok staan. Wat moet ze doen? Kiest ze voor haar vrienden of om Maria te beschermen? Dan verdwijnt Maria. Wie heeft haar voor het laatst gezien?

Vriendschapsverzoek is een geweldige psychologische roman die mij vaak op het verkeerde been heeft gezet. Het verhaal zoog mij het verhaal in, vooral door de afwisseling van de tijdsvlakken. De auteur heeft een fijne schrijfstijl en weet het verhaal goed op te bouwen. De climax was verrassend en zag ik niet helemaal aankomen. Wie houdt van een sterke psychologische roman moet vriendschapsverzoek echt lezen!

Ik geef het boek een verdiende 4 sterren.


Gelezen voor het blog In de boekenkast