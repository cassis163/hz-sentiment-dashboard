Kaat De Kock (°1975) is een Belgische schrijfster en werkt als freelance redacteur en vertaler voor verschillende media. Naast feelgoodromans en young adult boeken schrijft ze ook het vervolgverhaal “Lies” en het jaarlijkse zomerverhaal voor het magazine Flair.
Samen met uitgeverij Horizon bracht ze het boek “daar gaat de bruid” uit.
In het boek leren we Evelien, of kortweg Eef, kennen. Ze staat op het punt om met haar jeugdliefde Robbe te trouwen. Maar op haar vrijgezellenweekend gebeurt iets wat Eef niet voor mogelijk hield, ze kust iemand anders. Vanaf dat moment slaat de twijfel bij Eef toe en komen allerlei vragen boven. Is Eef wel klaar voor een huwelijk met Robbe, haar eerste en enige liefde? Of wil ze liever gaan voor een relatie met Ben, de jongen waarmee ze heeft gekust en stiekem heel erg verliefd op is? Heeft ze eigenlijk wel al genoeg van het leven geproefd?
Met al deze vragen worstelt Eef tijdens de voorbereiding van haar huwelijk en dan komen ook nog haar moeder en weddingplanner Lander op de proppen om het allemaal nog iets moeilijker te maken.
De avonturen van Eef en haar vriendinnen Dorien, Jenthe en Saar deden me heel erg aan Sex and the City denken in combinatie met Friends. Meestal hilarisch, soms wat emotioneel en voorspelbaar, maar o zo zalig om te lezen! Daarenboven zorgt de vlotte schrijfstijl en de vele stukken waarbij je denkt van “Nee, zou dat … ?!? …. yep, toch wel!!” er voor dat het boek heel gemakkelijk wegleest. Dit alles samen leidt tot een zalig, heerlijk ontspannend boek dat je gezellig op de bank in één ruk wil uitlezen.
Mocht ik toch iets mogen veranderen aan het boek zou ik de vrouw op de cover een trouwkleed en een bruidsboeket geven, maar dit is waarschijnlijk een kwestie van persoonlijke voorkeur, want uiteindelijk spreken de kleuren wel aan en zou ik het boek hoe het er nu uitziet ook opnemen om de achterflap te lezen en de kans is heel groot dat ik het ook naar huis zou meenemen.
Het boek krijgt van mij 5 dikke sterren! Ik vond het een zalig, ontspannend, hilarisch boek en heb er echt van genoten! Bedankt Kaat De Kock en Horizon dat ik dit boek voor jullie mocht proeflezen en recenseren!