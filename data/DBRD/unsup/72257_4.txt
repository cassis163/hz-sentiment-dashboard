Ik had nog niet eerder van Yvonne Eijkenduijn en haar foodblog Yvestown kookt gehoord, waardoor ik het extra leuk vind dat ik van Davidsfonds / WPG uitgevers België dit boek met de prachtige roze cover mag bespreken op mijn blog.

In haar voorwoord verteld Yvonne dat ze de eer had om wekelijks foodcolums te schrijven voor Sjiek, de weekendbijlage van Het belang van Limburg. Hiermee probeert ze de Sjieklezers te inspireren om te koken zoals zij dat doet, met alleen ingrediënten die in de supermarkt te koop zijn. Eerlijk eten zonder te veel toeters en bellen, aldus Yvonne. In haar boek Yvestown kookt heeft ze alle recepten uit het afgelopen Sjiekjaar gebundeld. Snelle, makkelijke en eenvoudige recepten voor de dagelijkse kost.

Ze heeft geen opleiding tot kok gevolgd, ze kookt en experimenteert met wat ze lekker vindt. Daarnaast heeft ze een heuse keukenfetisj. Ze is dol op het kijken in andermans keukens, en heeft naast haar 45 recepten ook nog eens aandacht besteed in dit boek aan 13 keukens van haar vrienden en familie.

Het boek heeft mooie sfeervolle kleurenfoto's die heel landelijk aandoen, ze doen mij denken aan de stijl in het woonblad Ariadne at Home. Deze knusse gezelligheid straalt ook echt uit haar verhalen over haar leven als thuischef. Yvonne komt op mij over als een enorm gezelligheidsmens, heel gastvrij en dol op kinderen ... zolang ze niet van haarzelf zijn ... grinnik ;-)
Op blz. 10 en 11 staat een overzicht met foto's die deze sfeer goed weergeeft.

Dit boek is ingedeeld volgens de seizoenen en start met de winter, de geboortemaand èn lievelingsperiode van Yvonne, waarin ze zich kan laven aan haar stoofpotten. Eerlijkheidshalve moet ik zeggen dat ik, eveneens als enthousiaste thuischef, de recepten erg eenvoudig vind. Inmiddels ben ik een stuk verder in mijn kookontwikkeling en houd ik van recepten met wat meer uitdaging.

Desalniettemin is Yvestown kookt prima voor diegenen met tijdgebrek of beginnende thuischefs. De recepten zijn laagdrempelig en ik denk dat Yvonne hier bewust over heeft nagedacht om haar lezers te inspireren en tot koken aan te zetten. Het is dan ideaal als je niet in het diepe wordt gegooid, maar makkelijk begint met een goede begeleiding en bekende gangbare produkten die je in iedere supermarkt kunt vinden.

Binnenkort komt haar vierde boek uit, waarin ze zich stort op haar taarten, zowel zoet als hartig, èn ze is druk bezig met een agenda en een kalender voor 2017. Deze duizendpoot heeft het maar druk. Ik kijk uit naar haar nieuwe boek en hoop dat ik deze ook zal mogen bespreken voor mijn blog. Wellicht dat ik haar passie voor het bakken van taarten dan ook op jullie mag laten overslaan lieve lezers.