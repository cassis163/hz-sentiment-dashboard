Het boek De Stille Zee van Clive Cussler is deel vier uit een serie, genaamd "Ã–regon".
Het verhaal brengt je via een zoektocht van 4 broers naar een oude in een put verborgen schat, naar een groep militairen die zichzelf in een levensbedreigende situatie moeten begeven om een NASA-satelliet te beschermen vanwege het landsbelang en een onderzoeksstation in het Antarctisch gebied waar vreemde zaken aan de hand zijn.

De verhaallijnen zorgen voor een goedgeschreven, vlot te lezen actieverhaal, echter geen spannende thriller. De karakters zijn goed uitgewerkt, genoeg om de hoofdpersonen te leren kennen en te begrijpen waarom bepaalde beslissingen worden genomen.
De onderwerpen zoals: militairen, wapens en schepen geven mij de indruk dat het boek meer op mannen gericht is.
Het verhaal had voor mij meer diepgang mogen hebben, zowel in de gebeurtenissen als de karakters van de hoofdpersonen.

De acties lopen allemaal iets te vaak goed af, waardoor de geloofwaardigheid afneemt. Het toeval komt teveel aan bod.
Het verhaal wordt meer een actie"thriller", met een iets te hoog James Bond-gehalte.
De proloog over de broers maakte dat ik zeer nieuwsgierig werd naar het echte verhaal en de spanning werd opgebouwd, echter daarna had het verhaal voor mij geen echt spannende momenten meer.

Dit was mijn eerste kennismaking met de boeken van Clive Cussler. Ik had een hoge verwachting ervan vanwege alle aanbevelingen aan het adres van de auteur. Wellicht was dit niet helemaal mijn verhaal, wat me niet tegen zal houden om nog een ander boek van Clive Cussler te lezen.