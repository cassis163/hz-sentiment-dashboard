Op aanraden van een collega, die helemaal verzot is op boeken van Harlan Coben, heb ik zijn boek Eens beloofd gelezen. Wederom sluit ik mij bij de voorgaande recensenten aan, het boek is helemaal geweldig!
Wat me vooral aantrok is dat, naast alle spanning, het boek ook veel humor heeft. De ontknoping is bovendien erg verrassend. Ik moest wel even wennen aan het noodtempo waarin het verhaal vordert.
Ik lees ook graag boeken van Elizabeth George, en zij staat bekend om haar wat langdradige schrijfstijl. Harlan Coben is compleet het tegenovergestelde. Het verhaal had wel wat langer gemogen van mij.
Op een avond op een feestje bij vrienden hoort Myron Bolitar twee meisjes praten over de keer dat ze bij een dronken autobestuurder instapten. Een van die meisjes is de dochter van zijn vrienden. Myron Bolitar schrikt hiervan en laat de meiden in een opwelling beloven dit nooit weer te doen. Mocht een van hen ooit een lift nodig hebben, maakt niet uit waar, wanneer, of hoe laat, moeten ze hem bellen. Hij zal geen vragen stellen en de belofte nakomen.
Dit gebeurt al heel snel. Midden in de nacht, als Myron zelf notabene aardig wat heeft gedronken de avond ervoor, belt de dochter van zijn vrienden op. Ze staat bij een tankstation en wil naar een vriendin gebracht worden. Ondanks dat Myron het absoluut niet vertrouwt, haalt hij haar op en brengt haar naar de gevraagde straat. Het laatste stukje wil ze lopen. De volgende dag hoort Myron dat het meisje niet is aangekomen bij de bewuste vriendin. Daar hij haar voor het laatst heeft gezien is hij de hoofdverdachte. Hij belooft zijn vrienden hun dochter te vinden.
Na tig plotwendingen gaat Harlan Coben richting de ontknoping. Ik denk dat maar weinig lezers deze aan zien komen. Ik ga zeker meer van deze schrijver lezen.