Korte inhoud

Maggies leven is perfect. Succesvol ondernemer, moeder, echtgenoot en nog altijd aantrekkelijk. Om bij te komen van alle hectiek geeft haar man Sam haar een vakantie naar Ibiza cadeau. Maar wat begint als een relaxte zonvakantie, verandert in een ware nachtmerrie. Na een onverwachtse ontmoeting met haar ex en een mysterieuze verdwijning, toont het idyllische eiland zijn donkere kant. Of zijn het de geheimen
van Maggie zelf die haar in gevaar brengen?

Bron: Xander Uitgevers

Auteur

Kiki van Dijk is de pseudoniem van een bekende Nederlandse auteur, maar van wie? In 2014 verscheen het eerste boek van de mysterieuze Kiki van Dijk, genaamd Zeevlam.

Mijn mening

Dit leek mij het ideale vakantieboek. En aangezien ik op vakantie ben moest ik deze wel lezen. Mede omdat de ware indentiteit van de auteur tot op heden onbekend is gebleven, was mijn interesse gewekt. Zou ik aan de hand van het boek kunnen achterhalen wie de ware schrijver is?

Het boek begint bij een prijsuitreiking voor de ondernemer van het jaar. Maggie is genomineerd en wacht in spanning op de uitslag. Na de ceremonie krijgt ze een verrassing van haar man en twee kinderen; ze mag een week lang bijkomen op het mooie eiland Ibiza. Alleen, zonder even moeder of vrouw te hoeven zijn.

Door de beschrijving van het eiland, waan je jezelf daar. En het feit dat ik zelf in de zon lag toen ik het las, versterkte dat. Het leek alsof ik zelf meekeek in het boek.

Maggie komt over als een spontane maar hardwerkende moeder. De vakantie leek dan ook meer dan welkom. Tot zij in een nachtmerrie belandt.

De hoofdstukken zijn vlot geschreven waardoor ik binnen no time het boek uit had. De auteur maakt gebruik van eenvoudige zinnen wat een welkom gegeven is op mijn vakantie. Niet te moeilijk en er lekker doorheen fladderen was mijn motto bij dit boek.

Ondanks dat het een boek betrof waar ik werkelijk doorheen vloog, mistte ik wel wat spanning en originaliteit. Naar mijn mening was dit een dertien in een dozijn boek. Leuk om even te lezen, maar geen boek die me zal bijblijven. Ik vond de schrijfwijze en het verhaal wat weghebben van auteur Linda van Rijn en heb dan ook het vermoeden dat zij de ware persoon is achter Kiki van Dijk. Ik ben benieuwd naar de mening van andere lezers.

Kortom, een vermakelijk boek voor tussendoor, maar geen hoogstaande thriller die me bij zal blijven.

Ibiza

ISBN ebook: 9789401605113. Uitgeverij: Xander uitgevers. Aantal pagina's: 167. Verschijningsjaar: 2016