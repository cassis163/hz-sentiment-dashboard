Christian De Coninck is commissaris en woordvoerder bij de Brusselse politie. Het mag dan ook niet verwonderlijk heten dat de hoofdpersonen in zijn debuut speurders zijn uit de Belgische hoofdstad.
Commissaris Stijn Goris is aan het uitwaaien aan het strand van Koksijde als er voor zijn ogen een vliegtuigje neerstort. Omdat de piloot een stadgenoot is van de commissaris, wordt Goris verzocht een kijkje te nemen in de flat van de overleden man. Het vliegongeluk is het begin van een zaak die al snel kwade zaken als mensenhandel aan het licht brengt. Voor Goris en zijn collega Stef Pauwels het goed en wel beseffen zitten ze op het spoor van een Russische maffia organisatie, die haar lucratieve handel niet zonder slag of stoot wil opgeven.
Het lezen van De Praagse connectie laat zich het beste vergelijken met het zien van een toneelstuk vanuit de loge van het theater. Er zit te veel afstand tussen de lezer en het verhaal. Dat maakt dat men zich weinig betrokken gaat voelen bij de hoofdpersoon, ondanks zijn intrigerende verleden, dat mondjesmaat wordt onthuld. Het boek geeft voor een groot deel de indruk dat het de observaties zijn? van een buitenstaander.
Dat neemt niet weg dat de auteur het verhaal op een ongelooflijk vlotte manier vertelt. Zeer aangenaam om te lezen. Daar kan aan toegevoegd worden dat De Coninck een spannende verhaallijn met tal van valkuilen heeft uitgestippeld. Ondanks de rechtlijnigheid is het resultaat beslist goed te noemen.
Toch kan het beter, want het gemak waarmee de hoofdpersoon door het verhaal raast, is bij vlagen tamelijk ongeloofwaardig. Bijna nergens loopt het mis, er is geen moment dat de hoofdpersoon niet meer wat hij moet doen, nooit krijgt hij nul op request. Ook kan er nog geschaafd worden aan het modelleren van de verschillende personages, want alleen de hoofdpersoon is goed uitgewerkt. Al de andere karakters lijken niet meer dan figuranten in de Grote Stijn Goris show.
Pluspuntje: prachtig beschreven is de wijze waarop Stijn Goris ingehaald wordt door zijn eigen verleden en de momenten waarop hij zichzelf tijdens het onderzoek tegenkomt.
Al met al is De Praagse connectie een goed debuut. Plezierig om lezen. Bovendien is het een prettige gedachte dat de auteur duidelijk nog groeimarge heeft.