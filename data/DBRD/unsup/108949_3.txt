Dit boek is eerder verschenen als Rollenspel.
Het gaat over Alain Delambre, 57 jaar, werkloos, gewezen HR-manager. Hij voert al vier jaar werkjes uit die helemaal beneden zijn niveau zijn, korte opdrachten op onmogelijke uren, veel te weinig uren ook om zijn appartement af te betalen. Zijn vrouw Nicole heeft niet goed door hoe nijpend de situatie is. Hij wil de geldproblemen ook verborgen houden voor zijn twee dochters, Mathilde is lerares Engels, Lucy is advocate.
Op een dag wordt hij toch uitgenodigd voor een vacature die hem op het lijf geschreven is. Hij begrijpt niet goed dat hij een goede kandidaat is, wel gezien zijn ervaring en kennis, maar niet gezien zijn leeftijd. Het gaat om een opdracht bij een groot internationaal bedrijf. Een van de proeven is een gesimuleerde gijzeling. Alain haalt alles uit de kast om de situatie naar zijn hand te zetten en te zorgen dat hij er als beste uit komt. Hij gaat daarvoor heel erg ver. Te ver zal blijken.

Dit boek is een aanklacht tegen de macht en het geld van grote bedrijven die er niet voor terugdeinzen om honderden of duizenden mensen te ontslaan wanneer de winst minder is dan gehoopt, terwijl ze ondertussen wel zichzelf een vette bonus geven. Het is psychologisch een sterk boek. Toch kwam het tweede deel onrealistisch over, het was er gewoon over, ik kan me niet voorstellen dat iemand als Alain Delambre dit allemaal voor elkaar zou krijgen. Hij gaat van antiheld naar held en terug naar antiheld.
Ik vind het zeker niet het beste wat Lemaitre al geschreven heeft.