Benthe Berg is misdaadjournaliste, tot het uiterste gedreven, met veel contacten en verborgen bronnen. Ze is kortom gewoon goed in haar vak en alom gerespecteerd. Toch functioneert ze de laatste maanden niet vanwege een aantal dramatische gebeurtenissen in haar leven. Haar man dreigt haar te verlaten en hun dochter mee te nemen naar Parijs. Haar vader zit gevangen voor een moord die ze liever zelf had willen plegen. Ze glijdt af in een uitzichtloos leven, haar enige gezelschap is een flinke voorraad wijn. Haar baas probeert haar weer aan het werk te krijgen door haar naar een moord op een Hongaarse prostituee te sturen. Het lukt Benthe niet. Wat haar wel uit haar lethargie haalt is een moordaanslag op haar beste vriendin Eva. Eva overleeft de aanslag ternauwernood, ze was bezig met een privé-onderzoek naar de onopgeloste moord op haar moeder, een oud-minister. Eva kan Benthe niets vertellen omdat haar tong bijna werd afgesneden bij de aanslag. Benthe gaat op onderzoek uit, dat haar leven, net als dat van Eva, gevaar loopt, maakt haar niet uit. De gedreven speurneus Benthe is weer in haar element, de drank wordt afgezworen, ze bijt zich vast in deze zaak. Ook als dat toch ten koste gaat van herstel van haar huwelijk. Benthe gaat in de rosse buurt van Den Haag op onderzoek uit, er lijkt een verband te zijn tussen de moord op de prostituee en de aanslag op Eva. Benthe schakelt haar contacten bij de politie in. Langzaam maar zeker komt ze op het spoor van een grote organisatie in vrouwenhandel die haar oorsprong in Hongarije heeft. Benthe analyseert, ontdekt verbanden met de politiek in Nederland. Vanzelfsprekend zijn daar een aantal mensen niet blij mee, Benthe’s leven loopt nu serieus gevaar!


Mijn mening: Milou van der Will heeft een mooi vervolg op ‘In mijn bloed’ afgeleverd. Haar hoofdpersoon Benthe Berg is een stoer wijf dat onverschrokken op onderzoek uitgaat. Haar privéleven is een puinhoop, de auteur beschrijft de innerlijke worstelingen van Benthe goed. Daardoor blijft Benthe geloofwaardig als mens. Ik heb genoten van een heel spannend verhaal dat zeker 4 sterren waard is.