Boston in de Jaren 20 van de vorige eeuw, de tijd van de drooglegging en de grote wereldrecessie. Als de kleine Crimineel Joe Coughlin en zijn kornuiten een overval plegen wordt hij plotsklaps smoorverliefd op Emma, hét liefje van de bekende grote gangster Albert White. De verliefdheid mondt al snel uit in een geheime passionele relatie. Als White dit ontdekt is er maar één straf, Coughlin en Emma moeten dit verraad met de dood bekopen. De aanslag lukt niet helemaal, mede door een interventie van Joe’s vader, hoofdcommissaris Thomas Coughlin. Omdat Joe ook gezocht werd voor een bankroof verdwijnt hij naar de gevangenis. In plaats van het uitzitten van zijn straf krijgt juist in de gevangenis zijn misdaad carrière een enorme boost en schopt hij het tot een belangrijke baas in Florida en later nog Cuba waarna het verhaal met een verrassende klap eindigt

Wat een verademing is het om af en toe tegen een boek aan te lopen waar de kwaliteit van afdruipt. Lehane is echt een meesterverteller, en heeft geen boodschap aan alle marketing technisch handige trucjes om tot grote oplage te komen zonder dat de kwaliteit dit rechtvaardigt. Nee het is niet altijd even gemakkelijk om door het boek heen te lezen, je moet je hoofd bij de feiten houden en het vergt concentratie. Doe je dit niet dan zou je zomaar de draad ergens kwijt kunnen raken. Neem je die moeite wel dan krijg je iets wat tegen een meesterwerk aanzit en zou je zomaar eens sympathie kunnen krijgen voor Joe, wat feitelijk natuurlijk een grote gangster is.

Minder dan in andere werken is er een hoofdrol voor het door Lehane geliefde Boston, meer is het een eerbetoon aan de roerige periode die de 20-er jaren waren in de VS. Hoofdtijddagen van de Maffia, de drooglegging, de recessie, een bloei periode van de KKK maar ook de grote Cubaanse gemeenschap in Florida en de diverse machtsconflicten die woedde in de Midden-Amerikaanse wereld

Nachtleven is het middelste deel in de Coughlin serie, en is door Hollywood verfilmd

4,5 sterren