Voor LookieBooks mocht ik deze jeugdthriller recenseren. Op de facebookpagina kwam het bericht dat dit boek te recenseren viel en toen ik de kaft las was ik meteen enthousiast. Dat het een jeugdthriller was had ik op dat moment niet door.
De auteur, Margje Woodrow kende ik nog niet, dus liet ik me verrassen.
Juul verzorgt het graf van haar broer Milan, zoals ze meermaals doet sinds zijn overlijden. Alleen had ze niet kunnen voorzien dat het deze keer niet zo’n doordeweeks moment zou zijn.
Op het gras zijn enkele woorden in de aarde geschreven en ligt een brief met een ‘dare’ om de waarheid over haar broer zijn overlijden te weten te komen.
Niet wetende dat het niet bij deze ene ‘dare’ zou blijven en door het verlangen om de waarheid te weten te komen bespreekt ze de opdracht met haar beste vriendin Fleur. De ene ‘dare’ na de andere volgt tot Juul en Fleur radeloos worden.
Als ook de ene bekende na de andere verdwijnen uit de meiden hun omgeving slaat de paniek om hun hart. Waar zal dit allemaal naartoe leiden?
Margje Woodrow sleept je vanaf het eerste hoofdstuk helemaal mee het verhaal in. Moesten de hoofdpersonages iets ouder zijn zou dit een goede ‘volwassenen’ thriller kunnen zijn. Ongetwijfeld een toffe opstap voor de thrillerlezende jeugd!
Doorheen het verhaal bouwt ze de puzzelstukjes op. Je denkt algauw iemand te verdenken, en dan toch een andere, of toch nog een andere?
De hoofdstukken zijn kort, duidelijk en goed geschreven. Ook jeugd die minder graag leest zou dit verhaal vlot kunnen uitlezen. De hoofdstukken rond Juul en de stukken waar je een blik krijgt in het hoofd van de dader worden heel vlot en duidelijk afgewisseld. Dit maakt het verhaal makkelijk te volgen, waardoor het ook niet saai is.
Zowel voor de jeugd als voor volwassenen vind ik dit een tof boek. Ik ben nieuwsgierig geworden en wil zeker meer lezen van deze auteur!

Schrijfstijl: 9/10
Verhaal: 8/10
Plot: 9/10