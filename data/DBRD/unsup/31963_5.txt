Disclaimer: ik ken Roderick sinds we samen meehielpen aan de boekpresentatie van Sophia Drenths tweede Bloedwettenboek. We deden samen mee aan panels op Comic Con Amsterdam over SF en over schrijftechnieken. Verder zoeken we elkaar op cons en festival altijd even op om over geeky dingen en het schrijversvak te praten.

9 Laatst zag ik de nieuwe Spielbergfilm 'Ready Player One'. Twee keer zelfs. Ik kon er namelijk niet genoeg van krijgen. Niet vaak voelde ik me zo thuis in de bioscoopstoel, zo begrepen, zo vermaakt. De film bevatte verwijzingen naar allerlei films en spellen waar ik fan van ben, die allemaal naast elkaar bestonden, en karakters uit die werelden die samenkwamen voor een spannend avontuur.
Toen ik nadacht over de vraag waarom de film me zo aansprak realiseerde ik me dat ik hetzelfde gevoel heb op de festivals die ik bezoek. Al een decennium of meer ben ik regelmatig te vinden op fantasyfestivals als Castlefest en Elfia, de laatste jaren samen met mijn vrouw. Nu ik zelf boeken gepubliceerd heb, kom ik ook op Comic cons - om ze te verkopen. Maar alleen al achter de kraam staan, is al zo leuk, dat ik nu ook probeer om gewoon als bezoeker op cons rond te lopen. Gelukkig kunnen mijn uitgevers niet overal staan. Als ik op een fantasyfestival of comic con rondloop, vaak in mijn middeleeuwse kostuum, voel ik me namelijk helemaal tot rust komen. Ook na een stressvolle week op het werk; dat laat ik dan allemaal achter. Het oorsuizen dat me de hele tijd lastig valt, is dan nauwelijks nog aanwezig. Er is muziek, er zijn verklede mensen (op fantasyfestivals meer middeleeuws, op de cons meer superhelden en tekenfilmfiguren), er zijn verhalenvertellers en activiteiten, er is een markt (met onder andere boeken), er is lekker eten en er is een geweldige, ontspannen sfeer. Ik voel me op de een of andere manier helemaal mezelf. Alsof de wereld buiten me en de wereld binnen in me eindelijk op dezelfde lijn liggen: verbeelding en schoonheid die zonder oordeel en schaamte aan elkaar getoond wordt. Ja, ik kom ervoor uit: ik ben een liefhebber van fantastische verhalen, van strips en boeken en films, van draken, superhelden, ruimteschepen en kastelen. Ik kan niet zonder die verbeelding. En van een weekend in een omgeving vol verbeelding kom ik altijd helemaal opgeladen thuis (en met een tas vol nieuwe boeken).
Dat lijkt misschien wel een lange inleiding voor een boekbespreking, maar dit boek van supergeek Roderick Leeuwenhart bracht me net als de Spielbergfilm terug bij het vertrouwde gevoel van een fantasyfestival of comic con. Niet alleen wist de auteur de sfeer op zo'n festival of con heel invoelbaar en overtuigend te treffen (dit was dan wel een Japanfestival, maar de sfeer is niet veel anders), hij wist ook een avontuur te scheppen in die wereld, vol verwijzingen naar geeky onderwerpen, dat precies dat bevatte wat door mij heengaat op zo'n evenement: de vrijheid om echt jezelf te zijn, je jeugdige enthousiasme voor verbeelding te omarmen en ook andere mensen zonder oordeel te zien zoals ze werkelijk zijn. Met zelfs een aantal uitstapjes van de 'echte wereld' naar queestes in een wereld van verbeelding, is dit voor de Japanliefhebbers wat Ready Player One is voor geeks in het algemeen, een wervelwind van herkenning, maar ook ontroering.
Roderick heeft een levendige schrijfstijl, vlot, speels, met gebruik van originele beeldspraak. Regelmatig moest ik glimlachen om zijn vondsten. Bijvoorbeeld: 'De bewegwijzering in de lobby is als een stomdronken Robin Hood: pijlen in alle richtingen.' Ook leuk was het gebruik van striptekeningen en diagrammen in de tekst - dat had van mij zelfs wat vaker gemogen, vooral in de tweede helft.
De karakters zijn niet heel diep, maar hun conflicten worden mooi opgezet en afgewikkeld. Sommige dialogen komen wat overdreven over (zoals die van het karakter SaBBaT), maar daar ergerde ik me niet aan. Het hardcover boek is verder heel mooi, met oog voor detail, geproduceerd. Ik ben door het boek gevlogen en zal snel de volgende twee delen lezen. Ook moet ik maar eens een anime-con bezoeken. Ik weet dat Roderick aan een SF-roman werkt en op basis van zijn schrijfstijl en verbeelding die hij hier tentoonspreidt word ik daar bij voorbaat enthousiast over. Hou hem en zijn boeken in de gaten!