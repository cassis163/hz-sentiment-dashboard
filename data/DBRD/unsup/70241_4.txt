Voor de sterrenthriller leesclub van uitgeverij Luitingh- Sijthoff mocht ik "Het meisje uit het Noorden" van Katarzyna Bonda lezen.

In de winter van 1993 wordt een tienermeisje gevonden, die overleden is door een overdosis. Dezelfde dag wordt ook haar broer dood aangetroffen, die door een auto-ongeluk om het leven is gekomen.
Twintig jaar later keert Sasza Zaluska terug naar Polen, samen met haar zesjarige dochtertje. Ze heeft zeven jaar in Engeland gewoond en forensische psychologie gestudeerd aan de Universiteit van Huddersfield. Sasza is op zoek naar een rustig bestaan voor haar en haar dochtertje. Onverwacht wordt Sasza betrokken, als profiler, bij een moord die heeft plaatsgevonden in nachtclub "De Naald". Tijdens het onderzoek naar de moord komt het overlijden van de tieners in de jaren '90 naar voren. Is er een verband tussen het overlijden van de tieners en de moord 20 jaar later in de nachtclub?

"Het meisje uit het Noorden" is een sterke thriller, voor liefhebbers van oa Samuel Bjørk. Het verhaal leest als een film, met goed uitgewerkte personages. Er komen aardig wat verschillende personages naar voren en om het overzicht te bewaren heeft de schrijfster aan het begin van het boek een lijst van de meest voorkomende personages geplaatst, met een korte omschrijving, zodat je nog terug kunt kijken als je even niet meer weet wie wie is. "Het meisje uit het Noorden" is geen thriller die je "even" leest, maar waar je je volle verstand bij moet houden. Naarmate het verhaal vordert wordt je meegezogen in de wereld van de maffia, corruptie en het leven van Sasza met een verrassend einde en super plot twist.

Leuke toevoeging is dat het lied "Het meisje uit het Noorden" speciaal voor dit boek is geschreven door Mariusz Czubaj. De Poolse namen zijn wel even wennen, soms breek je je hoofd over de verschillende namen. Prettig dat aan het begin van het boek aangegeven is hoe je bepaalde lettergrepen uitspreekt, zodat je de namen ook goed kunt lezen. Wat mij betreft mag het tweede deel in de Sasza Zaluska serie snel vertaald worden naar het Nederlands.

Katarzyna Bonda (1977) is de populairste thrillerschrijfster in Polen. Ze studeerde journalistiek aan de Universiteit van Warschau en scenarioschrijven aan de Filmacademie van Lódz. Van haar boeken zijn al meer dan een miljoen exemplaren verkocht. "Het meisje uit het Noorden" is haar eerste thriller die vertaald is naar het Nederlands.