Met Exit USA is het voor auteur Suzanne Peters feest. Dit is namelijk de tiende liefdesroman die de Zutphense schrijfster uitbrengt. In haar boeken staan vaak maatschappelijke liefdesonderwerpen centraal. In Exit USA is dit vreemdgaan. Weet Peters ons met haar tiende boek nog steeds te boeien?

Lana schrikt zich rot als ze onverwachts van haar werk thuiskomt. Ze treft haar vriend Pascal met een onbekende vrouw in bed. Lana verbreekt de relatie meteen en trekt tijdelijk bij haar vriendin Floor in. Maar ze voelt zich down. Wanneer het idee van een single reis op haar pad komt, besluit ze een vakantie van drie weken naar de USA te boeken. Als Lana alleen op Schiphol aankomt, ziet ze dat Pascal dezelfde reis geboekt heeft. Hoe weet Lana drie weken lang met haar ex in Amerika te doorstaan?

Het zal je maar overkomen. Is het net een paar maanden uit met je ex-partner omdat hij vreemd is gegaan, zie je hem op de eerste echte activiteit die je als vrijgezel onderneemt. En dan nog wel een vakantie van drie weken die deels bedoeld is om over je ex heen te komen. Lana overkomt het. En dat zet je aan het denken. Hoe zou jij in deze situatie reageren? Ga je nog, annuleer je de reis of boek je hem om? Of zeg je misschien je ex eens even goed de waarheid? Of ga je toch voor een nieuwe start samen? Lana zet de reis voort en besluit Pascal te negeren.

Vanaf dat moment is Lana vrij kil. Ze wil niks met Pascal te maken hebben en hem zeker geen woord gunnen. Het spelletje van negeren en zelfmedelijden begint. Het feit dat Lana gekwetst is en geen behoefte heeft aan contact is begrijpelijk, alleen slaat ze hier wat in door. Door haar kille gedrag naar Pascal wordt de sfeer in de groep niet beter.

Tussen de kille momenten van Lana door reis je met haar mee door Amerika. Je wandelt door de mooie gebieden en voelt je bijna thuis in de drukkere steden. Alleen gaat het allemaal wat snel. Het is duidelijk dat Peters zelf in Amerika geweest is en hier de research op gebaseerd is, maar de sfeerbeschrijvingen mochten wat uitgebreider. Nu waan je je niet helemaal in Amerika. Je weet dat je in de buurt van de Grand Canyon bent, maar je bent niet één met de natuur. Dat is jammer. Het gebeurt dan ook niet vaak dat een boek te weinig pagina’s bevat. Bij Exit USA is dit wel het geval. Het had het verhaal en de leesbeleving ten goede gekomen als er iets langer bij de locaties stil was gestaan. Het liefdesverhaal staat als een huis, zoals in alle boeken van Peters, maar in dit geval had de beschrijving van de omgeving een grote meerwaarde kunnen hebben.

Lana wordt tijdens de reis overmand door diverse emoties. Woede, verdriet, zelfmedelijden, verliefdheid en ook wel jaloezie. Dat maakt haar een personage dat herkenbaar is voor veel lezeressen. Want de reactie van Lana is natuurlijk enorm begrijpelijk. Peters laat je meeleven met Lana en zorgt er dan ook voor dat je aan het einde van het verhaal verbaasd bent. Een onverwachts eind, zo kun je de laatste pagina’s van Exit USA wel noemen.

Exit USA is een prima liefdesverhaal. Peters weet je weer aan het denken te zetten door een maatschappelijk liefdesprobleem aan de kaak te stellen. Een uitgebreidere beschrijving van de omgeving in Amerika had het verhaal net iets meer body gegeven. Maar het onverwachte einde maakt veel goed.