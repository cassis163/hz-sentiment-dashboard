Laat de kinderen tot mij komen is de eerste misdaadroman van de Noor Kjetil Try (1959) die in het Nederland is vertaald en daar moeten wij blij mee zijn want met Kjetil Try wordt opnieuw een veelbelovende schrijver toegevoegd aan de lange lijst van uitstekende Scandinavische schrijvers die het genre van misdaadromans een heel eigen en herkenbare dimensie geven.
Try, eigenaar van een aantal succesvolle marketingsbureaus, situeert zijn verhaal in de aanloop naar de kerstdagen in een koud en besneeuwd Oslo. De beroemde acteur Reidar Dahl verdwijnt na een geslaagde toneelsvoorstelling en als de volgende ochtend zijn ingewanden in de diepvrieskist in zijn woning worden gevonden staat hoofdinspecteur Rolf Gorden Lykke voor een raadsel. Als een paar dagen later een non verdwijnt en haar ingewanden in een tas aan een boomtak in een park worden gevonden, komt Lykke tot de conclusie dat hij en zijn team te maken hebben met een wrede seriemoordenaar. Het onderzoek in deze huiveringwekkende zaak komt maar langzaam op gang. De moordenaar laat niets aan het toeval over en er zijn nauwelijks sporen waarmee Lykke en zijn team iets kunnen doen. Pas als Lykke een mogelijk verband gaat leggen met religie komt de oplossing van de zaak in een stroomversnelling. Het speurwerk van het politieteam levert echter ook een profiel van het volgende slachtoffer op. En veel tijd om een volgende moord voor te zijn is er niet meer.
Rolf Gordon Lykke is een wat tobberige hoofdinspecteur van midden vijftig die een sterk analytisch vermogen heeft dat hij scherp houdt met het oplossen van legpuzzels. Hij is getrouwd met een veel jongere vrouw en heeft het gevoel dat het leeftijdsverschil hem parten zal gaan spelen. Lasse Viker, de jongere politieman en partner van Lykke, heeft een heel ander karakter maar ondanks de tegenstellingen kunnen zij heel goed met elkaar uit de voeten. Try is er heel goed in geslaagd om de verschillende personages in het boek herkenbaar te maken. Dat geldt voor de leden van het politieteam maar ook voor de moordenaar, een man met een getroebleerde geest waarvan de oorzaken zijn terug te voeren tot zijn jeugd.
Try heeft met Laat de kinderen tot mij komen een spannende misdaadroman geproduceerd. Van de eerste paginas, waarin wordt beschreven hoe een zwerver op lugubere en wrede wijze wordt verminkt tot de laatste paginas waarin het verhaal een verrassende ontknoping krijgt, blijft het boek boeiend en vooral heel erg spannend.