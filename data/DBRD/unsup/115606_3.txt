Een onbekend stukje vaderlandse geschiedenis opgediend met een houten bestek.

De vondst van een houten bestek leidt tot een intrigerend verhaal over het verwerken van een oorlogstrauma. Via een 3-tal verhaallijnen volgen we een gezin dat te maken krijgt met een vaderfiguur die de 2e Wereldoorlog na vele jaren nog steeds niet verwerkt heeft. Sterker nog, steeds meer van de werkelijkheid vervreemdt. Zijn gezin in het ongewisse latend.
Dit verhaal komt tot ons middels een dagboek van de vader. Zijn geschiedenis als verzetsstrijder, zijn gevangenschap, het onmenselijke dwangarbeidersschap en de daarop volgende reis terug naar Nederland.
Een tweede lijn waarin we de vader nader leren kennen is de verplichte sessie bij een psychiater om in aanmerking te komen voor een verzetsuitkering.
En een derde lijn is ‘the coming of age’ van de dochter. Mede door de ontdekking van het verleden van pa komt zij tot haar eigen weg in het leven, van kunststudente tot psychologe.

Een aangrijpend relaas. Ontluisterend om te lezen dat er zo ontzettend weinig bekend is van de ontberingen van de duizenden dwangarbeiders die Nederland hebben moeten verlaten naar de Duitse werkkampen. Goed dat dit middels deze roman aan de vergetelheid wordt onttrokken.

Helaas wordt alles op een wat afstandelijke manier verteld, waardoor het meer een documentaire is dan een meeslepende roman. Kortom een mooie 3 sterren, maar helaas geen meesterwerk.