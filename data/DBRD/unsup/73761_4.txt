Lorraine Fisher en Adam Scott hebben twee dochters en werken beiden als rechercheur in Birmingham. Lorraine gaat, samen met haar jongste dochter Stella, een weekje logeren bij haar zus Jo in Redcote, de plaats waar ze is opgegroeid.
Maar Redcote is niet meer het idyllische dorpje uit haar jeugd. Anderhalf jaar geleden hebben enkele jonge mensen om onverklaarbare redenen zelfmoord gepleegd. De bevolking leeft in angst dat de nachtmerrie zich zal herhalen nu een maand geleden een jonge man zichzelf te pletter heeft gereden tegen een boom en een afscheidsbrief heeft achtergelaten. Lorraine mengt zich in het onderzoek maar beseft dat ze snel zal moeten werken omdat nu ook haar neefje Freddie spoorloos is. Hoe langer hoe meer geraakt ze ervan overtuigd dat de jongeren geen zelfmoord hebben gepleegd maar dat er iets meer sinister aan de hand is.

Tot je van mij bent  was het eerste in de reeks met rechercheurs Lorraine en Adam. Voor je sterft  is het los te lezen vervolg. Van de in totaal acht boeken werden er vijf vertaald in het Nederlands. Samantha Hayes' boeken zijn familiaal gericht en zouden eerder soft-thrillers of emo-thrillers kunnen genoemd worden. Er vloeit weinig of geen bloed, er zijn geen wilde achtervolgingen of gruwelijke slachtpartijen. De nadruk ligt in elk verhaal op intermenselijke verhoudingen en de kracht van het gezin. De derde in deze reeks (een kortverhaal) is in het Verenigd Koninkrijk reeds verschenen als e-boek met de titel No way out.

Voor je sterft  start met een sidderende proloog. Dan wordt de lezer gedropt in het fictieve plaatsje Redcote. De vaart die in de proloog zit, wordt nu vervangen door een kabbelend beekje met hier en daar enkele stroomversnellingen en watervalletjes, net voldoende om de aandacht van de lezer vast te houden. Omdat Hayes het verhaal vanuit verschillende perspectieven vertelt, wat overigens consequent gebeurt, blijft het boeiend. Haar aangename schrijfstijl draagt hier ook zeker toe bij. Hou er bij het lezen wel goed je hoofd bij want de diverse personages en hun familiale banden wekken af en toe verwarring.

Wie Tot je van mij bent  heeft gelezen, zal grote verwachtingen hebben, want dit was erg goed. Hayes stelt niet teleur, maar haalt niet het niveau van haar eersteling in deze serie.

‘Goddelijk verrassend einde dat zelfs de geoefende thrillerlezer op het verkeerde been zal zetten’, schrijft Library Journal op de achterflap. Een waarheid als een koe.

De Britse fulltime auteur Samantha Hayes is een globetrotter van twaalf stielen en dertien ongelukken die zich pas op latere leeftijd settelde en met schrijven begon. Haar eigen jeugd was niet zo prettig en net misschien daarom hecht ze zoveel belang aan de sterkte van een gezin en intermenselijke relaties. Voor wie zich in deze materie kan vinden, is Voor je sterft  zeker een aanrader.