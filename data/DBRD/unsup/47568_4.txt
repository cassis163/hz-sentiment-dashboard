Dit is een verhaal dat je blijft vasthouden, eigenlijk een ellendig verhaal en je wilt zo graag een goede afloop. Elke keer hoop je dat voor Charly Thompson, de hoofdpersoon uit dit boek, betere tijden aan breken. Charly is 15 jaar. Hij heeft geen idee waar zijn moeder is. Hij woont samen met zijn vader die soms dagen weg is. Als Charly geluk heeft, heeft laat zijn vader geld achter, maar het gebeurt ook dat hij geen geld en dus geen eten heeft. Dan wordt zijn vader ook nog vermoord en staat hij helemaal alleen. Hij besluit op zoek te gaan naar zijn tante, de zus van zijn vader, aan wie hij goede herinneringen heeft. Hij neemt een paard mee dat op de nominatie staat om geslacht te worden. Onderweg ontmoet hij allerlei mensen die niet allemaal het beste met hem voor hebben.
De schrijfstijl van het boek is eenvoudig in korte zinnen. Het is geschreven in de ik-vorm. Charly is de verteller. Ondanks dat heb je als lezer toch het idee dat je er als toeschouwer bent. Je leeft ontzettend mee met Charly, maar er is geen moment van identificatie. Heel knap gedaan.