Huidpijn vertelt het verhaal van de veertiger Anne , een populaire televisie presentatrice. Zij heeft alles wat er maar te wensen valt, behalve een kind. Met haar jongere vriend Sam probeert ze via IVF om zwanger te worden. Dan slaat het noodlot toe en verliest ze in één dag haar vriend én daarmee haar laatste kans om moeder te worden, alsmede haar eigen tv programma. Van de succesvolle sterke vrouw die Anne was, verandert ze in een slonzige op wraak beluste vrouw.

Wat ik erg goed vind aan dit verhaal is dat de spanning langzamerhand wordt opgebouwd. Subtiel zelfs. Dat geldt ook voor de persoon Anne die vanwege alle misère en hetgeen zij in haar jeugd heeft meegemaakt langzamerhand de grip op zichzelf kwijtraakt.

Het eind had ik niet zien aankomen, een echte plottwist dus wat mij betreft. Wel is het verhaal na de climax vrij snel afgelopen. Bepaalde thema’s in het verhaal die dan nog spelen (bijvoorbeeld de relatie tussen Anne en haar zus alsook de problemen met haar werk) worden vervolgens snel afgehandeld. Dat is wel een minpuntje.

Al met al laat Saskia Noort met Huidpijn zien dat zij tot de top van de Nederlandse auteurs behoort.