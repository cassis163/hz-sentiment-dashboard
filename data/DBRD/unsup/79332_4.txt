Het boek
In het boek ‘In de voetsporen van de heldin’ laat storyteller en coach Edith de Wit de lezer zien hoe je het verhaal van je eigen leven kunt ontdekken en nieuwe stappen kunt zetten. Zie het als een werkboek dat jou kan helpen je eigen creativiteit aan te boren en patronen te ontdekken via sprookjes, wereldliteratuur en films.

‘In de voetsporen van de heldin’ is een handleiding om jouw heldin te volgen en tegelijkertijd de patronen in je eigen leven te vinden. Het is een reis door de rijke en betekenisvolle wereld van verhalen, waarbij je ontdekt dat het verhaal van de heldin over iedere vrouw gaat. Stap voor stap krijg je inzichten die helpen op je levenspad.

Edith de Wit dook in de schatkist van verhalen waarin vrouwen de hoofdrol spelen en ontdekte daarin een twaalftal episodes die iedere heldin, in fictie én in het echte leven, moet beleven om haar schat te vinden en thuis te komen. Naast de vele inspirerende voorbeelden uit literatuur en films, bevat dit boek ook waargebeurde verhalen van echte heldinnen en inzichtvragen om je eigen verhaal op het spoor te komen. Als je je eigen verhaal kent, sta je steviger in je schoenen en kun je met meer vertrouwen nieuwe wegen bewandelen.

Visie van de recensent
Klinkt dit je zweverig in de oren? Nou, dan heb ik een verassing voor je, dat is het namelijk niet! ‘In de voetsporen van de heldin is een boek dat inzicht geeft in hoe jouw levenspad zich vormt en staat vol herkenbare anekdotes van vrouwen zoals jij en ik.

Uitsluitend lui achterover leunen en lezen is er overigens niet bij. De Wit zet je ook aan het werk, jawel. In het boek staan diverse opdrachten waarmee je jouw eigen levensverhaal kunt ontdekken. Dat De Wit, naast auteur/storyteller ook coach is, komt duidelijk uit dit boek naar voren. Zij coacht je om richting te geven aan jouw persoonlijke levenspad en dat doet zij, naar mijn mening, zeer verdienstelijk en inspirerend!

“Slaap is een goede manier om geen gehoor te hoeven geven aan de wakker wereld die roept om actie.”

Naast de vele voorbeelden uit onder meer de literatuur, bevat dit boek diverse waargebeurde verhalen van heldinnen. Middels deze verhalen probeert de auteur ook jou inzicht te geven je eigen verhaal op het spoor te komen.

“Een drempelmoment is een springmoment en tegelijkertijd een proeve van bekwaamheid.”

De twaalf hoofdstukken waarin ‘In de voetsporen van de heldin’ is onderverdeeld, beginnen stuk voor stuk met een quote die door De Wit wordt geanalyseerd. Vervolgens vertelt de auteur hoe de vrouw uit het verhaal hiermee omging. Elk hoofdstuk bevat bovendien een aantal vragen waarmee je hetgeen je hebt gelezen op je eigen leven kunt toepassen. De vragen zijn soms lastig en zelfs confronterend maar daardoor juist een uitdaging!

“Je hoeft niet altijd op een uitnodiging van iemand anders te wachten. Je kunt ook jezelf uitnodigen. Welk avontuur zou jij willen aangaan.”

Kortom, wanneer je het aandurft om uit je comfort zone te stappen, dan raad ik je ‘In de voetsporen van de heldin’ graag aan!

Over de auteur
Edith de Wit van Storybureau WYS is schrijver en storyteller. Zij verzorgt onder andere storytelling workshops en schrijftrainingen. Centraal in haar werk staat de reis van de heldin: verhalen vanuit een vrouwelijk perspectief. ‘In de voetsporen van de heldin’ is haar tweede boek. Eerder schreef zij ‘De reis van de rode schoentjes’.

Uitvoering
S2 Uitgevers
Paperback, 160 pagina’s
ISBN10 9080964999
ISBN13 9789080964990

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti-blog.simplesite.com/