Superspannend is dit boek niet. Je weet al vooraf dat een huurmoordenaar een Iraanse schrijfster zal trachten uit te schakelen. Na 20 bladzijden gelezen te hebben, hoeft het je ook niet meer te verwonderen dat het slecht zal aflopen met het huwelijk van journaliste Lise Carlsen. En dat rechercheur Per Toftlund daarvan zal profiteren, is al evenmin een lang bewaard geheim.

De spanning moet het dus in hoofdzaak hebben van de vraag hoe Vuk te werk zal gaan en of hij in zijn opdracht zal slagen. Het resultaat is een thriller waarvan de plot iets te lang uitblijft, om je dan toch de laatste pakweg 50 bladzijden niet meer los te laten.

Veruit het interessantste aan dit boek is de keuze van Vuk, (huur)moordenaar voor de Servische zaak, als hoofdpersonage. Davidsen slaagt erin de lezer te laten meeleven met een massamoordenaar, en een ander licht te werpen op de Joegoslavische burgeroorlogen. En dat maakt veel goed.