In “De Griekse mythen” vertelt Pfeijffer, schrijver en classicus, het verhaal van de Griekse goden, halfgoden en helden. Bijna de hele Griekse mythologie komt aan bod. Hij vertelt de verhalen op geheel eigen wijze en vult het aan met eigen interpretaties waar nodig of zoals hij in ‘een woord vooraf’ vermeldt: “Dit is een oud boek en nieuw boek tegelijk. De verhalen kennen we al eeuwen. Maar sta mij toe te vertellen hoe het volgens mij echt is gegaan.”

Het boek is in duidelijke taal geschreven in een ‘vertellende stijl’: niet gevuld met lange, ingewikkelde, mooie taaltrucjes, maar meeslepend geschreven, waardoor de lezer weg zwijmelt zoals een kleuter die voorgelezen wordt door zijn ouders. Alle personages worden goed ingeleid en uitgebreid toegelicht, waardoor het zowel voor de lezers zonder enige voorkennis goed te volgen is als dat het voor de echte mythologieliefhebbers interessant is. Het boek voldoet dus zeker aan de belofte van de achterflap: “Zowel de liefhebbende gymnasiast als de onwetende nieuwsgierige lezer zal De Griekse mythen omhelzen en koesteren.”

Pfeiffer heeft het boek mooi opgebouwd. Hij begint bij “de schepping” waarin hij de eerste generaties goden introduceert. In de hoofdstukken daarna worden de tweede generatie, de derde generatie en de andere goden voorgesteld. Hierdoor wordt het overzichtelijk wat de relaties tussen de desbetreffende goden uit de daaropvolgende verhalen zijn. Of eigenlijk uit het daaropvolgende verháál, want alle op zichzelf staande verhaaltjes heeft Pfeijffer heel knap tot één lang, consistent verhaal geregen. De godenwereld is één grote familie, dus Pfeijffer vertelt één groot verhaal. Vaak wordt er terugverwezen naar personages of aan de voorgeschiedenis om de lezer hieraan te herinneren. Hierdoor is het gedrag van bepaalde personages soms beter te verklaren. Daarnaast is het heel interessant om te lezen hoe de verschillende verhalen zich tot elkaar verhouden.

Soms zijn er meerdere versies mogelijk van een specifiek deel uit het verhaal. Pfeijffer heeft ervoor gekozen om in zulke gevallen meerdere mogelijkheden te noemen en de lezer erop attent te maken dat het niet vanzelfsprekend is dat de mythes goed overgeleverd zijn, waardoor de lezer zelf ook kritisch naar de versies zal kijken en voor zichzelf zal bedenken welke versie het meest logisch lijkt. Deze interactie met de lezer is subtiel door het hele boek verwerkt. Pfeijffer geeft ook een aantal keer een versie weer, die hij daarna meteen met goede argumenten uit bestaande bronnen weerlegt. Hij geeft bijvoorbeeld aan dat een versie onmogelijk is omdat de versie niet in de tijd past: een stad is nog niet gevestigd of een personage is nog niet volwassen. Hoe een classicus de verschillende versies beoordeelt, sommige als aannemelijk afstempelt en sommige als onzin verklaart, is zeer interessant om te lezen. Het wordt duidelijk dat de mythische wereld niet zomaar te beschrijven is. Hier is veel voorkennis en vooral logisch denkvermogen voor nodig.

Voor mij persoonlijk is Pfeijffer op nog een ander punt zeer geslaagd: hij heeft mij niet alleen iets geleerd over mythologie en kritisch laten kijken naar meerdere versies van eenzelfde verhaal, maar hij heeft mij ook een nieuwe mening laten vormen over een bepaald?? personage. Ik dacht namelijk altijd dat Odysseus een echte held was: sterk, dapper en slim. Nu ik het hele verhaal heb gelezen weet ik wel beter. Odysseus heeft zeker ook slechte eigenschappen: hij is ook gewoon een mens, hij is hartstikke jaloers en egoïstisch. Waarom ik dit vind? Ik zou zeggen: lees het verhaal en vorm je eigen mening. Pfeijffer heeft mij niet proberen te overtuigen van zijn eigen mening; hij heeft mij diep laten nadenken en zelf een nieuwe mening laten vormen, dat is een belangrijk verschil. Want als een boek dit met mij doet, is het echt een goed boek.

Het boek “De Griekse mythen” van Pfeijffer is een interessant, goed boek, geschreven in een mooie vertellende stijl en erg goed opgebouwd. Het verbreedt de kennis van de lezer, laat de lezer kritisch naar verschillende versies van eenzelfde verhaal kijken en laat de lezer nadenken. Pfeijffers missie om het lange, bijzondere verhaal van de Griekse mythologie naar eigen waarheid te vertellen is geslaagd.