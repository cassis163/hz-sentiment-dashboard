Na Lichte jaren, Aftellen, Verwarring en Bevrijding, de eerste vier boeken in de Cazaletreeks van Elizabeth Jane Howard, is nu het vijfde en laatste deel verschenen, Veranderingen. Howard heeft dit deel vlak voor haar dood en vele jaren na de andere vier delen geschreven.

De schrijfstijl in dit laatste deel is merkbaar anders dan in de vorige vier delen. Waar eerder het tempo wat trager was en Howard prachtige zinnen en uitgebreide beschrijvingen op papier zette, gaat het nu wat sneller en beknopter. Zeker in het begin is dit boek opgedeeld in korte hoofdstukken met een update van het leven van allerlei personages uit de familie Cazalet. Daarna komt het weer meer in de stijl die we van Howard kennen met uitvoerige beschrijvingen van de kerstcadeaus en het menu tijdens de kerstdagen.

De oudste generatie is inmiddels overleden en er is een jongere generatie bijgekomen. De spil wordt nog altijd gevormd door de broers Hugh, Edward en Rupert, zus Rachel en hun partners. Enkele van hun kinderen, zoals Louise, Polly, Clary, Teddy, Simon en Neville hebben ook weer een belangrijke rol gekregen.

Veranderingen zijn er veel in dit deel. De welgestelde familie krijgt het steeds lastiger. De tijden veranderen snel en zij gaan niet in hetzelfde tempo mee. Ze zijn gewend een redelijk luxe leventje te leiden en moeten nu wegens geldproblemen een andere levensstijl aanwenden. Het familiebedrijf blijkt niet meer te redden en dit heeft grote consequenties. Als afsluiting viert de hele familie kerstfeest met elkaar op Home Place. De boeken over de familie Cazalet worden hiermee op een mooie manier afgerond.