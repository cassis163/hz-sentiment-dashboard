Alex Berenson schrijft met “de bedriegers” een goed doordachte spionagethriller.
Het verhaal lijkt uit de krant opgetekend. Niet eerder las ik een boek dat zo dicht bij de actuele politieke situatie staat als deze spionagethriller. Een huiveringwekkend plot dat hopelijk uit een fantasierijk brein komt en geen Nostradamus-achtige voorspellingen bevat.

"De bedriegers" is een boek dat in de huidige tijdgeest alle rampscenario’s samensmelt tot een wereld waarin iedere vorm van veiligheid voor burgers en wereldleiders is verdwenen.

Een in zekere mate onbedoelde aanslag in Dallas is de start van een aaneenschakeling van onverwachte gebeurtenissen. Als lezer ben je getuige van verraad, verhoortechnieken en complottheorieën. Je reist met de hoofdpersonen mee naar vele plekken op de aardbol waar de veiligheid een heikel goed is of zal worden.

Het verhaal is uiterst geloofwaardig en geeft verwijzingen naar gebeurtenissen zoals de schrijnende situatie in Syrië en de vliegramp met de MH17. Met uitzondering van fictieve namen voor de wereldleiders van Rusland en de VS geeft dit een realistische achtergrond. Veel andere namen zijn wel authentiek.

Alex Berenson heeft een groot talent in het neerzetten van een prachtig decor waar de gebeurtenissen zich afspelen. Zonder uitgebreide beschrijvingen van de omgeving ben je in een oogwenk op de locatie aanwezig. De gebeurtenissen worden als in filmscènes opgetekend. Daardoor volg je dan de een en dan de ander in korte shots. Hierdoor heeft het verhaal vaart dat slechts wordt afgeremd door de dialogen. Deze zijn als citaten opgenomen waardoor ik soms niet wist wie welke bijdrage leverde aan de discussie.

Het boek van Alex Berenson is een nieuw deel in de serie rondom voormalig CIA-agent John Wells, zo bleek. Op de cover is hierover niets terug te vinden. Het was voor mij het eerste boek dat ik van deze auteur las en daarmee mis ik kennis over de hoofdpersonen. Er wordt in het boek geregeld teruggegrepen op vorige delen en dit maakt het lastig om sommige verwijzingen te plaatsen. Het geeft het gevoel halverwege de film in de bioscoop te komen. Zoals vaker in het spionage-genre zijn er veel personages. Naast het feit dat de karakteropbouw in eerdere boeken is gestart en de personages hierdoor meerdere dimensies missen, zijn de gebruikte namen van personages door hun eenvoud soms verwarrend. Het is aan te raden het boek niet in korte stukjes te lezen maar om er echt voor te gaan zitten.

De omslag van het boek toont twee foto’s onder elkaar, onderbroken door de titel. Een rustiek beeld van een grote stad staat in schril contrast met een inval van een arrestatieteam. Daarmee staat de omslag symbool voor wat je van de inhoud kunt verwachten.

Eindoordeel

Een beangstigend beeld wordt geschetst van onze wereld. Realistisch en angstaanjagend. Een boek dat je in een keer wilt en moet uitlezen. Omdat je zo maximaal wordt opgezogen in het verhaal. Lees het boek als deel van de John Wells reeks en niet los. Het zou mij hebben geholpen wanneer de tekst “een John Wells spionagethriller” op de omslag had gestaan. Naast een afgerond verhaal blijft hier alle ruimte bij de verschillende personages voor een vervolg. Een regelrechte aanrader voor liefhebbers van Jack Reacher (Lee Child) en Jason Bourne (Robert Ludlum). Ik geef dit boek 3,5 sterren

Peter van Bavel - recensent De Perfecte Buren

Mijn persoonlijke songtekst
“Grab your ticket and your suitcase
Thunder's rolling down the tracks
You don't know where you're goin' now
But you know you won't be back”
(Bruce Springsteen - Land of Hope and Dreams)

Met dank aan Karakter Uitgevers BV voor het recensie-exemplaar.

Genre: thriller
Uitgeverij: Karakter Uitgevers
ISBN: 9789045214870
Aantal pagina’s: 368
Uitvoering: paperback
Verschijningsdatum: 23 april 2018