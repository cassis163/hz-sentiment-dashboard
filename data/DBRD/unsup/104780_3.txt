Trouwe fans die haar misdaadromans lezen - om het woord thriller niet in de mond te nemen - weten wat ze van een nieuwe Aebi mogen verwachten. “Ademnood”, haar nieuwste en tevens negende boek intussen, is geen uitzondering op haar vaste regel: de spanning – en dan vooral onderhuids - wordt langzaam opgebouwd, inderdaad. Wie de Vlaamse Belinda Aebi ook maar enigszins kent, weet dat de auteur bijzonder sociaal geëngageerd is. Dit benadrukt ze telkens weer, zij het onrechtstreeks, in haar werk.

“Ademnood” is het eerste deel van een tweeluik met een nieuwe protagonist: Kaya De Regge. Ze is gevormd als profiler, bij de FBI. Na haar terugkeer uit de Verenigde Staten wordt ze al meteen geconfronteerd met enkele onopgehelderde moordzaken. Er zijn belangrijke linken tussen de twee dossiers: een verblijf in een sanatorium aan zee, alsook een naamloze getuige op de plaatsen delict. Een derde dode is de werkelijke druppel die de emmer doet overlopen. Aan Kaya en het betrokken rechercheteam de ondankbare taak, het waarom van de misdrijven bloot te leggen en ook de uiteindelijke dader op te sporen.

“De eerste kogel is voor hem. De tweede schiet ik recht in zijn hart. Voor haar.”

Een verhaal waarin wrok en wraak, frustraties en een sanatorium een primordiale rol krijgen toebedeeld. Naast de belangrijkste personages, uiteraard. De karakters krijgen meer dan gewoon maar wat aandacht, ze worden breedvoerig voorgesteld aan de lezers. Aebi neemt ruimschoots de tijd om Kaya en haar verleden te doorgronden.
Lang niet alle vragen worden beantwoord, die blijven deels gereserveerd voor “Comeback”, het tweede deel dat voorzien is voor oktober 2018. Ergens toch wel jammer dat nergens wordt vermeld - op de cover op of de achterflap – dat het dit keer om een tweeluik gaat. Het eerder abrupte einde met “WORDT VERVOLGD”; het zet dan wel een domper op de leesvreugde, toch kijkt deze lezer met hoge verwachtingen uit naar deel twee.

Deskundig weet de Vlaamse auteur om te gaan met de frequente sprongen in de tijd. Op die manier ontdek je stap voor stap de onderlinge verbanden tussen de verschillende karakters en gebeurtenissen. Telkens weer geniet ik volop van haar vlotte en erg toegankelijke taal waarmee ze een boeiend verhaal neerzet. Het enorme potentieel dat Kaya en de verhaallijnen bieden, het rechercheteam, de mysterieuze moordenaar: dit alles is aanwezig om voor een sublieme plot te zorgen in “Comeback”. Keer maar snel terug, met een nieuwe misdaadroman, Belinda Aebi!

In afwachting krijgt “Ademnood” van deze lezer drie en een halve ster.