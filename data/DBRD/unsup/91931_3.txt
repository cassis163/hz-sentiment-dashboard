Megan’s young adult serie 'The Cage' is een New York Times bestseller titel, vertaald in het Nederlands, en wordt gevolgd door 'De Jacht' (Van Goor, 2016). 'The Cage' draait om vijf tieners: een wonderkind, monteur, zwarthandelaar, fotomodel en senatorsdochter die gevangen worden gehouden in een mensendierentuin. Wanneer je eenmaal in het verhaal zit, is het boek moeilijk weg te leggen.

Vijf tieners, drie jongens (Rolf, Lucky en Leon) en twee meisjes (Nok en Cora), worden wakker in een vreemde omgeving; in andere kleren en gebrandmerkt met een sterrenbeeld. Samen proberen ze erachter te komen waar ze zijn, waarom ze er zijn en vooral hoe ze er weg kunnen komen. Dat laatste lijkt onmogelijk. Vanachter de zwarte vensters die zich overal in hun kunstmatige leefgebied(en) bevinden worden ze geobserveerd door Verwanten; buitenaardse wezens die hen vertellen dat de aarde niet meer bestaat. De vijf jongeren zouden de laatste overlevenden zijn en hun belangrijkste taak is ervoor te zorgen dat de mensheid niet uitsterft. Maar is dat wel de echte reden van hun verblijf in The Cage? Moeten ze berusten in hun lot en hier een nieuw leven opbouwen of toch proberen te ontsnappen? En wat áls ze ontsnappen? Welke wereld ligt er buiten The Cage? Langzaam maar zeker ontdekken ze meer over de Verwanten en hun bedoelingen en ondertussen lopen de spanningen binnen de cohort steeds hoger op...

De titel verwijst naar het kunstmatige leefgebied waarin de karakters gevangen worden gehouden: ‘de kooi’, de mensendierentuin. In het boek wordt een verwijzing gemaakt naar het onderliggende thema: “Ze maakten thee van de lichaamsdelen van een kind? Welke hypergeëvolueerde wezens geloofden nu in zwarte magie? Hij werkte zelf voor de zwarte markt en wist daardoor alles van de dingen die zij omschreef. Op aarde heette het alleen de illegale wildhandel: neushoornhoorns, krokodillenleer, berengalblazen. Met de juiste klantenkring kon je een fortuin wegsnaaien, vooral in een aantal Aziatische en Afrikaanse landen. Maar dit lag toch echt anders: mensen waren godverdomme geen beesten!” ('The Cage', blz. 123). In 'The Cage' draait Megan Sheperd de rollen van dieren en mensen om waardoor de lezer aan het denken wordt gezet over gevangenschap en mensen- en dierenrechten.

'The Cage' leest vlot, ondanks de onnodige herhalingen en wisselende perspectieven. De thema’s zijn succesvol geportretteerd en het boek is moeilijk weg te leggen na het introduceren van de Toezichthouder en zijn wereld. Waar je in het begin van het boek even onwetend bent als de verteller(s), ontdek je na de ontmoeting meer over de Verwanten en hun bedoelingen. Wat volgt is een hevige spanning tussen Cora - vastberaden om te ontsnappen - en de anderen, terwijl zij in een uiterst interessante driehoeksverhouding terechtkomt met Lucky en de intrigerende Toezichthouder. Kortom: 'The Cage' is een young adult met alle typerende YA-elementen én een flinke dosis science fiction. Ik kan niet wachten om in het volgende deel te beginnen!

*** (liked it)