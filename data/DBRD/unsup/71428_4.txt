In dit eerste boek van Lesley Horton met DI John Handford in de hoofdrol wordt de lezer direct meegesleept in een ingewikkelde zaak. Ingewikkeld, omdat John Handford niet alleen de moordenaar moet vinden, maar ook bijzonder voorzichtig moet zijn met het uitzoeken van het motief voor de moord. De jonge wijkverpleegdkundige Rukshana Mahmood wordt vermoord gevonden in het bos. Is ze vermoord omdat ze een Pakistaanse is? Omdat ze een Sikh-vrouw is die gehuwd is met een Moslimman? Omdat ze zwanger was? Handford is niet onverdeeld blij met deze opdracht. Wat hem nog vers in het geheugen ligt zijn de rellen van een jaar ervoor, toen hij de schuld kreeg van het feit dat een moord met achterliggende racistische motieven niet goed werd opgelost. Hij krijgt tegen zijn zin in hulp van Khalid Ali, een jonge Pakistaanse man die het ook al niet makkelijk heeft bij de politie.

Met verbijstering kan ik soms verhalen lezen waarin mensen voorkomen die het nodig vinden om iemand anders dood te maken vanwege zijn of haar geloof of afkomst. ‘Zomaar’ iemand doodmaken is al erg genoeg, maar om die eerder genoemde redenen? Bizar vind ik het! En barbaars natuurlijk. Handford kan er ook met z’n verstand niet bij en zet dus alles op alles om supersnel de juiste verdachte aan te houden. Hierbij wordt hij flink tegengewerkt door de Pakistaanse gemeenschap én een aantal collega’s. Lesley Horton mag van mij nog veel meer schrijven over Handford. Wat een prettig karakter om te leren kennen. Een mens van vlees en bloed, geen ‘superspeurder’ maar wel een intelligente integere man. En natuurlijk kan Lesley Horton prachtig schrijven! (Door: Jannelies Smit)