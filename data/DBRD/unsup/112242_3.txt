‘De wraak van Vondel’ is het thrillerdebuut van Frank van Pamelen. Het is een boek waarin geschiedkundige feiten en een fictief verhaal met elkaar verweven zijn. De auteur lijkt bijzonder veel kennis te hebben die hij met de lezer wil delen, waardoor hij helaas de verhaallijn wel eens uit het oog verliest.

We schrijven Amsterdam, 29 april 2013. De stad is in volle voorbereiding van de troonsbestijging van Willem-Alexander, wanneer het lijk van een dichter gevonden wordt. Journaliste Maaike, die een afspraak met de dichter had, vertrouwt het zaakje niet en gaat op onderzoek uit. Daarbij zal ze geholpen worden door hoogleraar en historicus Huizinga. Doorheen historisch Amsterdam zijn immers heel wat aanwijzingen verborgen die zonder zijn hulp vrij betekenisloos voor haar zouden blijven, de professor maakt de verbanden duidelijk. Samen komen ze een geheim genootschap op het spoor dat al sinds de 17e eeuw bestaat en waarin de dichter Vondel een hoofdrol lijkt te spelen. Zijn ze een eeuwenoud, gevoelig geheim uit de Nederlandse geschiedenis op het spoor ?

Naast Vondel komen heel wat meer bekende dichters en schrijvers voorbij, zoals daar zijn Huygens en Verwey. Het regent citaten uit gedichten en de bijbel. Citaten die voor professor Huizinga duidelijke aanwijzingen bevatten en bijzonder verhelderend zijn, terwijl voor de lezer constant frustratie op de loer ligt. Soms heb je het gevoel in een toeristische gids beland te zijn, elke plaats, straat en gebouw wordt grondig uit de doeken gedaan. Wellicht interessant voor wie Amsterdam kent, een beetje van het goede te veel voor de doorsnee lezer.

Wie de achterflap leest, verwacht een boek zoals ‘De Da Vinci Code’. Er is sprake van een mysterieuze moord, cryptische dichtregels, een geheim genootschap en een eeuwenoud complot. Deze vergelijking is echter ongelukkig. ‘De wraak van Vondel’ is een lastig te lezen boek, doordat het delen van info bij momenten de overhand over het verhaal krijgt. Wel een bijzonder originele insteek en een verrassende ontknoping.

Leesplezier 2, Spanning 3, Originaliteit 4, Schrijfstijl 3, Plot 3