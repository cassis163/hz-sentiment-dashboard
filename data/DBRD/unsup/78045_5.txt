Toen ik dit boek begon te lezen wist ik niet wat me te wachten stond, ik kocht het omdat de achterflap mij aansprak. Ik had het woord lucide droom namelijk zien staan in de samenvatting, iets wat opvalt, omdat dat thema zelden voorkomt in een gewoon leesboek in bijvoorbeeld een roman, thriller of wat dan ook. Ik kende het tot nu toe alleen uit wetenschappelijke boeken. Heb er ook nooit naar gezocht overigens. Voor mij waren de lucide dromen lang geleden tijdens een nare periode en eerlijk gezegd wilde ik daar niet naar terug.  Maar nu dit boek zomaar op mijn pad kwam, won mijn nieuwsgierigheid het toch. Hoe zou het verhaal bij mij binnenkomen ?

Het verhaal hield me meteen vanaf de eerste bladzijde in de greep. Juist omdat ik zelf met lucide dromen te maken heb gehad in mijn jeugd en tienerjaren herkende ik veel. Ieder detail klopte, iets wat zeker belangrijk is als je je als auteur durft te wagen aan zo'n onderwerp. Goede research is dan wel nodig. Voor mij voelde het alsof ik een waargebeurd verhaal las. Echter zul je dat alleen zo ervaren wanneer je zelf lucide dromen hebt (gehad). Voor anderen is Mijn naam was Sylvia lezen gewoon een heerlijk fictie verhaal met spiritualiteit. 

Door het unieke thema, Lucide dromen, lijkt het ook niet in één bepaald genre te vallen. Het staat bij de ene verkoper
onder de literaire romans, bij de ander onder spanning en thrillers, weer andere zeggen  dat het bij fictie of spiritualiteit hoort, en er is zelfs een verkoper die het onder biografieën schaart. Ik kies uiteindelijk voor, spanning en thrillers, sub categorie spiritualiteit, maar eigenlijk past het overal een klein beetje bij.

In het boek volgen we Sylvia, een meisje wat na een moeilijke jeugd als gevolg van de scheiding van haar ouders, uit huis geplaatst wordt en van het ene naar het andere pleeggezin wordt verplaatst. Ze heeft geen aangename jeugd. Toch krijgt ze haar leven uiteindelijk op de rails en begint zelfs een eigen webshop in sieraden. Tijdens haar jonge leven maakt ze mee dat ze lucide dromen heeft. Dat zijn dromen waarbij je in een soort fase zit tussen slapen en waken terwijl je droomt. Je weet wel dat je droomt maar je bent er bewust bij. De dromen waren enigszins verdwenen, maar komen plots in alle hevigheid weer terug als ze voor haar webshop inkopen gaat doen bij een groothandel. Sylvia vind dat niet eng, ze weet dat de dromen kort duren, waarna haar gewone leven weer verder gaat.

 “Van de ene op de andere seconde kreeg ik het gevoel dat ik tijdloos, gedachteloos en willoos in een eindeloos grote en lichte ruimte rondzweefde”

Op een dag heeft Sylvia weer zo’n ervaring en denkt ze dat ze nu ook lucide droomt, maar deze droom houdt niet op en nu blijkt ze toch echt overleden. Omdat ze gewend is aan deze dromen, heeft ze dat niet meteen door. Ze wil er echter niet aan toegeven en het duurt best een tijd voor ze echt “over” stapt. En dan gaat ze op zoek naar haar lichaam. Want waarom mist niemand haar meteen? Waarom heeft niemand aangifte van vermissing gedaan? Waar is haar lichaam dan, als ze echt overleden is? Sylvia ontdekt al snel dat de groothandel van Rob en de mysterieuze Theo op een of andere manier een bindende factor moet zijn en keert daarheen terug. Niemand kan haar zien, maar zij kan álles zien. Komt ze erachter wat er is gebeurd ?

Het boek heeft iets bovennatuurlijks, hoe verder je leest, hoe bizarder het lijkt te worden als je niet bekend bent met lucide dromen. Maar ook als je er niets van af weet , wil je doorlezen en wordt je steeds verder meegezogen in deze thriller. Mensen die wel bekend zijn met lucide dromen, zullen delen van dit verhaal met zichzelf kunnen meten.

Dit boek heeft alles in zich, om de lezer aan de stoel gekluisterd te houden tot het uit is. Vlot geschreven, korte hoofdstukken, goed opgebouwde spanning, waardoor het leest als een sneltrein. Toenemende spanning met psychologische aspecten. Meeslepend en intrigerend met aardig wat angstaanjagende momenten. Een boek wat me lang bij zal blijven.  

Marianne van Buitenen heeft met dit thema een uniek boek geschreven. Een thema dat je tot nadenken aanzet, een thema dat je regelmatig tijdens het lezen stil laat staan. “Is er echt meer tussen hemel en aarde?"  Je hoeft niet persé te geloven of dat zo is, ook als je er niet in gelooft word je door de manier van schrijven meteen meegezogen in deze spannende thriller.

Met Mijn naam is Sylvia, schreef Marianne van Buitenen haar vijfde boek. Eerder verschenen: Geluk…waarom niet?, Hoezo jaloers?, Vrouw en hond, en 2050. Vrouw en hond is onlangs herschreven en opnieuw verschenen.

Mijn naam was Sylvia, Marianne van Buitenen, paperback, 183 pag , ISBN 139789463183543

Mijnbestseller.nl 

https://www.youtube.com/watch?v=5T83ojAB8xg