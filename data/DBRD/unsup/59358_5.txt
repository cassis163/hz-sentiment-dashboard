Schrijven kan Frank Tallis zeker.
Hij laat een geduldige en sympathieke psychotherapeut zien, die cliënten met uiteenlopende problemen probeert te helpen.
In twaalf hoofdstukken neemt hij de lezer mee in de wereld van enkele cliënten.
Zij worden vaak verscheurd door gevoelens omtrent liefde.
De manier van schrijven deed me aan vertellingen van Olivier Sachs, de befaamde neuroloog, denken.

In zijn voorwoord staat " Mensen zijn levende verhalenbundels. Praatkuren slaan die bundels open en brengen de verhalen naar buiten."
En wat voor een verhalen!

Zo maak je kennis met Megan, een keurig getrouwde dame.
Zij wordt verliefd op haar tandarts.
Dat deze haar liefde niet beantwoordt, belet haar niet om hem overal lastig te vallen.
Uiteindelijk emigreert de arme man.
En dan heb je Mavis, een oudere weduwe van George.
Ze mist hem verschrikkelijk en af en toe ziet ze hem nog verschijnen.
Ze hunkert naar hem, maar alleen voor de sex.
Tallis vertelt over Ali, een rijke, getrouwde ondernemer.
Hij gaat bijna failliet door zijn extravagante uitgaven aan prostituees.

Zijdelings vertelt Tallis over zijn privéleven.
Zijn scheiding, zijn tweede huwelijk en zijn kinderen.
Het maakt het beeld van de mens achter de psychotherapeut completer.

Ook situaties waarbij Tallis het persoonlijk moeilijk mee heeft, komen aan bod.
Hij zegt hierover:
"Professioneel zijn is net als een gespleten persoonlijkheid hebben.
Je bent een mens, maar je hebt ook een beroep, een manier om de klus te klaren.
Psychotherapeuten moeten hun oordeel opschorten om hun werk te doen."
Gordon is een pedofiel, die worstelt met zijn gevoelens voor een jong meisje.
Tallis behandelt de man, maar is niet gerust op het effect van de behandeling.
De titel "De ongeneeslijke romanticus" slaat ook op deze Gordon.
Romantische gevoelens, die niet te genezen zijn.

Verliefdheid treft ons allen, arm en rijk, jong en oud.
Maar de keerzijde kan ook jaloezie, spijt, teleurstelling, achterdocht, wrok en zelfs een depressie zijn.
Voor de lezer, die de psychische klachten die in het boek ter sprake komen herkent en hulp zoekt, is er achterin het boek een lijst van organisaties en groepen voor geestelijke gezondheidszorg in Nederland.

Toen ik dit boek kreeg, zat er een kaartje bij met de tekst:" Geniet ervan."
Dat heb ik zeker gedaan.