Witte dood is het eerste boek dat ik van Clive Cussler gelezen heb. Ik heb er een dubbele gevoel aan overgehouden. Vooral omdat ik het niet overal even boeiend vond.

Het boek begint met twee prologen. Later wordt duidelijk waarom deze geschreven zijn. Deze twee prologen vond ik niet zo interessant en of het noodzakelijk is voor het verhaal vraag ik me af. Ook de eerste 'echte' hoofdstukken zijn me wat tegengevallen. Deels aardig, maar deels ook wat saai.

Naarmate het boek vordert, komt de spanning er wel in. Wat mij betreft heeft dat te lang geduurd. Het interessantst vond ik de hoofdstukken waarin Kurt Austin, de spil in het verhaal, op een James Bondachtige manier de problemen waarin hij verzeild raakt probeert te overwinnen. Dit doet hij overigens met verve, hoewel niet ongeschonden.

De betere delen van het boek, die zeer lezenswaardig waren, compenseren de mindere gedeelten, die ik toch wat moeizamer te lezen vond. Al met al vind ik Witte dood een gemiddelde thriller.