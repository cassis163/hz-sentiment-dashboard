Het is niet pluis in Cambridge. Onder de oppervlakte van vrolijke studenten die het einde van de examens vieren, bevindt zich het spook van de misdaad. Het verhaal begint wanneer de jonge Katie met haar vriend, de snobistische Jared die aan de universiteit van Cambridge studeert, het eindexamenfeest bezoekt en halverwege zonder een spoor achter te laten verdwijnt. Het enige wat bekend wordt is dat ze ergens door van streek is geraakt. Is ze vrijwillig verdwenen of is er meer aan de hand? Laura is privé-detective en verantwoordelijk voor de veiligheid tijdens het feest. Wanneer het universiteitsbestuur haar vraagt Katie op te sporen, wordt een reeks van gebeurtenissen in gang gezet die eindigt in moord.

'Schijn bedriegt' is het vierde boek in een serie van (voorzover ik heb kunnen achterhalen) vijf met privé-detective Laura Principal in de hoofdrol. Het boek trok mij aan omdat ik van Engelse detectives houd en de omgeving waarin het boek zich afspeelt (Cambridge) interessant is. Michelle Spring weet beide factoren te bundelen tot een boeiende whodunnit, waarbij kleine zijsprongetjes, zoals het onderzoek van haar vriend en partner Sonny in een zaak waar een prostitué is mishandeld, het plaatje body geven zonder af te leiden van de hoofdzaak.
De plot is mooi gestructureerd en er wordt goed opgebouwd naar een verrassend slot. Een Engelse detective in optima forma.