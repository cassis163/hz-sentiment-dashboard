Hoofdpersonage Manuel Ortigosa is schrijver van beroep en gehuwd met Álvaro Muñiz de Dávila, zakenman. Terwijl hij aan zijn nieuwste boek werkt, krijg hij bezoek van twee agenten die hem het onfortuinlijke nieuws komen melden dat zijn partner een verkeersongeluk heeft gehad en overleden is.
Het eerste vraagstuk opent zich onmiddellijk want wat deed Álvaro in Lugo terwijl hij in Barcelona moest zijn? Hierop belt Manuel Mei, Álvaro’s secretaresse, in de hoop dat ze hem meer kan vertellen. Na het telefoontje is zijn verbijstering nog groter en besluit Manuel naar Galicië te rijden.
Daar wordt hij opgewacht door een notaris die hem vertelt dat Álvaro de markies van Sano Tomé is en dat Manuels aanwezigheid gewenst is bij het voorlezen van het testament. Zo valt hij van de ene verrassing in de andere.
Manuel wil gewoon weten wie de man was waar hij 15 jaar mee getrouwd was maar dan wordt er beweerd dat het ongeluk geen ongeluk was.
Vanaf de eerste zin was ik verslingerd aan dit boek. Om één of andere reden had het me volledig in de ban. Zo goed geschreven, alle verwikkelingen, macht en onmacht, angsten, leugens, gevoelens, vriendschappen… noem maar op. Een totaalpakketje van roman en thriller in één.
Dikwijls las ik een hoofdstuk en kwam er alleen maar “och” uit mijn mond. Zo verstomd stond ik soms van bepaalde reacties en handelingen van personages in het verhaal.
Een verhaal vol familiegeheimen, macht en misbruik door de kerk wat voor ons soms ondenkbaar is.
Wat heb ik genoten van dit boek! Van de eerste tot de laatste zin. En wat was ik blij dat het bijna 600 pagina’s dik was, extra leesplezier! Dolores Redondo is mijn nieuwe favoriete schrijfster!