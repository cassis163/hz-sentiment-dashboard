Hoewel ik 17 jaar ben, heb ik toch gekozen om ook kinderboeken te reviewen. Langs de ene kant omdat ik niet veel genres echt graag lees, langs de andere kant omdat ik veel met kinderen in contact kom en dus weet wat hen interesseert. En dit is zeker een boek dat ik zou aanraden aan hen. Ik kon het zelf amper neerleggen, alle gebeurtenissen gaan vlot over in elkaar en het is gewoonweg hilarisch.

Het is een echt kinderboek, het bevat vele illustraties die zeker een meerwaarde zijn voor het verhaal. Dit is het negende boek in een reeks over het leven van Bram, maar het is zeker niet nodig om de boeken allemaal of in de juiste volgorde te lezen, het zijn evenzeer leuke verhalen op zichzelf.

In 'Het leven van een loser: flutvakantie' beslist de moeder van Bram dat het hoog tijd is om op gezinsvakantie te gaan. Ze heeft verschillende ideetjes gehaald uit de nieuwe editie van het tijdschrift 'FamilieFun', en wil deze dus heel graag gaan uitproberen. Maar in Brams gezin gaan de dingen meestal niet zoals in andere families. Na een spelletje op een kermis zaten ze opgescheept met een biggetje, dat hun nog veel last bezorgt. Ook wil de vader van Bram per s√© zijn boot meenemen, wat natuurlijk ook weer zorgt voor de nodige problemen.

'Het leven van een loser: flutvakantie' is zeker een aanrader voor iedereen onder de 14, of iedereen boven 14 jaar die zich graag terug even kind wil voelen, en wilt lachen met de pech van een ander. Ideaal boek om je kinderen te geven in die lange autorit of op het vliegtuig, op weg naar jullie (mogen we hopen) niet-zo-flutvakantie.