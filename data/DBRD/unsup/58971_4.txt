Hoofdpersoon Tori ziet zich geconfronteerd met het feit dat ze dertig is geworden; dertig! De tijdlijn van de meeste vrouwelijke dertigers is een opsomming van aanzoeken, zwangerschapsaankondigingen
en foto's van pas gekochte huizen.

“Het kan nog erger. Niemand wil gin. Dat was een stom idee. Iedereen geeft óf nog borstvoeding, óf wil afvallen nu ze gestopt is met borstvoeding geven, óf is zwanger, óf kijkt me vol afgrijzen aan en zegt: Het is nog maar middag, ik moet de kinderen straks naar bed brengen.”

Tori weigert mee te doen aan deze ‘dertigers-parade’. Ze is feitelijk best tevreden met wat ze al heeft bereikt. Zo heeft ze bijvoorbeeld een bestseller op haar naam staan en duizenden fans (online en offline). Toegegeven, haar liefdesleven zou een oppepper kunnen gebruiken. Haar vriendje is in orde maar een beetje saai. Wanneer haar beste vriendin verliefd wordt, rijzen bij Tori de twijfels.

“In de taxi naar huis begint de adrenaline uit me weg te vloeien. Ik voel elke spier zich spannen en ontspannen. Nu de cocktail van hormonen langzaam uit mijn samengebalde maag wegtrekt, voel ik dat mijn ingewanden op hun kop staan.”

‘Vind ik leuk?!’ is een hele fijne chicklit. Echt een boek voor tussendoor. Even lekker relaxen in de zon met dit boek! Het verhaal kenmerkt zich door de herkenbare thema’s en het feit dat het helemaal van deze tijd is. Geen hoogdravende literatuur, maar pure ontspanning. Op de cover valt te lezen ‘Bridget Jones met een rafelrandje en daar kan ik mij wel in vinden.

“Ik stel me voor dat ik op het podium sta. Dat ik een van mijn praatjes houd. Ik ben een nuchtere zakenvrouw die weet wat ze waard is en begrijpt wat mensen willen. Nou, ik zat te denken.. begin ik.”

Bourne’s schrijfstijl is vlot en levendig en derhalve zeker aansprekend voor de doelgroep. Het boek is geschreven in de eerste persoon en daardoor komt de lezer heel dichtbij het ‘zijn’ van het ik-personage’ Tori. Wat ‘Vind ik leuk’ ook bijzonder verfrissend maakt is het cynisme van Tori, die een heerlijke vorm van zelfspot aan de dag legt.

Het einde ligt open; komt er wellicht een vervolg?

Over de auteur
Holly Bourne is een Britse Young Adult-schrijfster en journaliste. Ze werkt als relatieadviseur voor TheSite, een website met advies en informatieve voor jongeren tussen de 16 en 25 jaar met meer dan 100.000 bezoekers per maand. Eerder was ze werkzaam bij een lokale krant en werd ze genomineerd voor Print Journalist van het jaar in 2010. Haar eerste roman, ‘Soulmates’ verscheen in 2013.

Uitvoering
Uitgever HarperCollins
ISBN 9789402701494
Paperback, 336 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/