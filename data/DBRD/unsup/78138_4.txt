Stefan van der Stigchel is cognitief psycholoog en heeft zich verdiept in verschillende technieken waarmee je aandacht kunt sturen en hoe aandachtsarchitecten (reclamemakers, websitebouwers etc.) die technieken inzetten in ons voor- en nadeel. Hij schreef het boek Zo werkt aandacht. Het eerste dat opvalt aan het boek zijn de kleuren van de cover. Want ook dat is een vorm van aandacht. Schreeuwende kleuren en op de achterkant een blokje met daarin de tekst "Negeer dit maar eens".

Het boek is interessant voor zowel vakmensen als voor de leek. Het leest makkelijk en heeft veel aansprekende voorbeelden over de verschillende technieken waarmee aandacht gestuurd kan worden en hoe je aandacht kunt beïnvloeden. In het voorwoord begint Van der Stigchel met de uitleg waarom buitenspel bij voetbal niet altijd gezien wordt door de grensrechter. Een mooi voorbeeld dat direct de aandacht trekt en smaakt naar meer.

Dan volgen er zeven hoofdstukken die allemaal even interessant zijn en de lezer zeker aan het nadenken zetten. Als je na het lezen van het eerste hoofdstuk (Zien we die slagboom nou echt niet?) ooit nog de slagboom bij de Coentunnel mist, dan is dat verbazingwekkend. Je kunt er waarschijnlijk nooit meer in de buurt rijden zonder aan dit hoofdstuk te denken. Overigens geldt dat ook voor de rest van het boek. Waarom brandweerauto's beter niet rood kunnen zijn. Waarom je graag naar een lege muur kijkt als je nadenkt. Grappig is het onderwerp “Hoe je je tent terug kunt vinden op Lowlands”. En stof tot nadenken in het hoofdstuk “De ogen als de poorten naar de visuele wereld” (waar je naar kijkt, verraadt alles). In het zesde hoofdstuk lezen we over “De invloed van het verleden op je aandacht in het heden”. Daarna begrijp je wat priming is en hoe het werkt. En wat als het misgaat? Dat wordt behandeld in het laatste hoofdstuk over “Patiënten met hersenbeschadiging”.

Stefan van der Stigchel is een wetenschapper die de gave heeft om redelijk ingewikkelde materie toegankelijk te maken voor de gewone lezer. En niet alleen toegankelijk, maar vooral heel erg interessant. Hij doet dat in normale mensentaal en met veel humor. De geïnteresseerde lezer zal ongetwijfeld tegen sommige zaken anders gaan aankijken na het lezen van dit boek. Als je weet hoe iets werkt, dan gaat het je opvallen of ga je erover nadenken. Hier en daar zijn er wat tekeningen opgenomen in het boek om de besproken onderwerpen wat duidelijker te maken.

Dit boek zal door veel mensen met plezier en aandacht gelezen worden.