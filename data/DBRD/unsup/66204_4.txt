Nu alle kinderen uit het gezin Conte zijn voorzien van een partner is het tijd om kennis te maken met hun vriendenkring. In Op Zoek Naar Jou is de hoofdrol weggelegd voor de eigenaresse van en relatiebureau. Die ondanks haar succes als koppelaar, zelf nog maar weinig geluk heeft gehad in de liefde. Zoals te verwachten valt van de boeken van Jennifer Probst komt daar echter al snel verandering in.

De boeken van Jennifer Probst zijn een heerlijke flirt. Humor, romantiek en een vleugje magie zijn de ingrediënten voor deze smakelijke reeks waar ik iedere keer weer erg gelukkig van wordt.

Op Zoek Naar Jou is het eerste deel van de Op Zoek Naar De Ware-serie die volgens mij al net zo goed, zo niet nog beter, wordt als haar populaire Getrouwd Met Een Miljonair-reeks.

Kate is waarschijnlijk mijn favoriete hoofdpersoon tot dusver. Ik houd ervan hoe de dames uit de boeken van Jennifer Probst worden neergezet als sterke, onafhankelijke vrouwen… zonder dat ze ongeloofwaardig overkomen. Zo heeft Kate, ondanks het feit dat ze een succesvolle onderneming heeft, af en toe een probleem met stotteren. Ook heeft ze het meest vertederende huisdier aller tijden! (op mijn eigen Brunootje na natuurlijk, maar we hebben het nu over fictieve huisdieren.)

Ik vond dit boek overigens wel ietsje trager dan ik van de auteur gewend ben. Zoals al blijkt uit de samenvatting op de achterflap is dit een soort spin-off van de vorige reeks van Jennifer Probst, en hoewel ik het natuurlijk helemaal niet erg vond om een aantal van mijn meest geliefde personages uit die eerste reeks weer te zien… ging het wel een beetje ten koste van de tempo van het verhaal.

Toegegeven de boeken uit deze reeks moet je niet gaan lezen als je hoopt op diepgaande literatuur met intellectuele morele overpeinzingen, maar als je zin hebt in een boek waarmee je kunt lachen, wat je vlinders in je buik bezorgt en waarvan je eenvoudigweg even lekker kunt genieten… dan is dit DE reeks voor jou!