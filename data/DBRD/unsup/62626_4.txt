Het is net alsof ik net terug ben van een heerlijke spannende vakantie naar Spanje, waar ik verbleef in de urbanisatie die El Paraíso genoemd werd. Heb er vele nieuwe en interessante mensen ontmoet. Zo voelt het tenminste als je Manzanilla aan het lezen bent. Je waant je alsof je onderdeel bent van het verhaal, vooral door de expressieve manier van vertellen en de uitgebreide uitgewerkte en vooral herkenbare personages waarbij géén enkel onderscheid wordt gemaakt in hoofd- of bijrollen. De belevenissen en omstandigheden waarin Wolfgang terecht komt tijdens zijn onderzoek worden op een zeer prettige manier en in goed leesbare en goed te behappen hoofdstukken verwoord. De verschillende, op zichzelf staande, spannende verhaallijnen komen op het eind perfect samen. Je merkt uit het verhaal gewoon op dat het verhaal goed voorbereidt is en er niet zomaar uit de losse pols geschreven is. Alles klopt gewoon tot in de perfectie. Een heerlijke thriller.
Deze vakantie heb ik ook ervaren als één van een héél sterke kwaliteit, zowel op het gebied van de schrijfstijl als de originaliteit die Ellen G heeft toegepast. Het is dan ook niet vreemd dat ik zeg dat ik een nieuwe schrijfster heb toegevoegd aan mijn lijstje met favoriete auteurs.

Hoofdpersoon in Manzanilla is Wolfgang, een ex-hoofdcommissaris uit Berlijn. Hij wordt door zijn oude bekende Spaanse politie-collega Javier ingehuurd als detective om een Duits stel en hun verdacht gedragende Russische contacten in de gaten te houden. Het vermoeden bestaat dat vanuit de urbanisatie El Paraíso waar het Duits stel woont, een drugsnetwerk wordt gerund. Opmerkelijk hierbij is de mogelijke Spaanse connectie in de persoon van Gordillo, hoofdcommissaris bij de Policia National van Sanlúcar.
Als Wolfgang in Sanlúcar net begonnen is met het onderzoek wordt tijdens de jaarlijkse sherryfeesten (Feria de la Manzanilla), ook nog de kleuter Maria vermist, (klein)dochter van de eigenaars van de sherrybodega de Feria de la Manzanilla. Tijdens de zoektocht naar de daders krijgt Wolfgang ondersteuning van o.a. Julia (zijn vriendin), Gitta en Siegfried. Ze belanden in vele hachelijke en spannende situaties, maar weten ze de bewijzen boven water te krijgen?