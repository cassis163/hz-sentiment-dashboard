Als Pjotr Vreeswijk in 2012, in zijn schuur een multomapje vindt met door hem handgeschreven verhalen, begint een onbestemd gevoel bij hem te knagen. Deze handgeschreven notities brengen hem weer op het punt dat hij wil gaan schrijven en na het lezen van Masterplan kunnen we ons gelukkig prijzen dat hij het multomapje niet aan de papiercontainer heeft toevertrouwd.

Vreeswijk, geboren in Gouda, gaat na zijn militaire diensttijd en wat horeca ervaring aan de slag bij de Haagse politie, waar hij onderdeel uitmaakt van verschillende onderzoeksteams. Zijn huidige positie binnen de Haagse politie is die van brigadier en als wijkagent is hij werkzaam in Scheveningen. Met Masterplan maakt hij zijn debuut als thrillerschrijver en legt hij de lat voor zichzelf hoog voor een tweede boek, want de auteur heeft een prachtig boek afgeleverd.

Aan het einde van de Tweede Wereldoorlog weet een Duitse wetenschapper zijn hoog ontwikkelde Wunderwaffen van de vernietiging te redden. Als in Soedan een alles vernietigende explosie plaatsvindt waarbij duizenden mensen van de aardbodem verdwijnen, is deze vreselijke tragedie aanleiding voor de Europese antiterreureenheid OPERATIONS, om Alex de Klerck, een 40 jarige Frans geheim agent en zijn Britse collega Suzanne op onderzoek uit te sturen naar Soedan. Daar voegt zijn Duitse vriend Peter Staufmann zich bij het duo en met hulp van een plaatselijke gids beginnen ze aan een onderzoek dat vanaf het eerste moment gedoemd is te mislukken.

Als Alex en zijn team dichtbij de waarheid dreigen te komen, wordt duidelijk dat dit niet om een simpele aanslag gaat, maar om een sinister plan om de wereld te onderwerpen aan een geheel nieuwe, niets ontziende wereldmacht.

Het verhaal is heel duidelijk opgebouwd: het begin van het boek wordt gebruikt om terug te gaan naar de nadagen van de Tweede Wereldoorlog. Het grootste deel van het boek is gebruikt om de avonturen in Soedan te beschrijven en het laatste deel voor de apotheose in Argentinië. Een verhaal dat dus de gehele aardbol omvat. De verhaallijnen zijn duidelijk en goed beschreven.

Ondanks dat het een actiethriller is, spat het bloed niet van de pagina’s maar heeft het verhaal voldoende spanning om constant een hoog niveau te behouden. Vreeswijk weet perfect een balans te vinden tussen actie en menselijkheid. Geen Amerikaanse typeringen, die bij iedere zucht hun geweer leegschieten, maar er is in dit verhaal een goed evenwicht gevonden.

De auteur heeft werk gemaakt van zijn personages, die vanaf het eerste moment beginnen te leven en mede door een goed uitgebalanceerde omschrijving, blijft het altijd verrassend wie nu loyaal is en wie de verrader. Dat is knap, want dat staat garant voor een constante spanning in het verhaal. Ook de onderhuidse aantrekkingskracht tussen Peter en Suzanne is subtiel verpakt in het boek en daar wordt de hoofdpersoon wat kwetsbaar neergezet. Dat kan vooral in een actiethriller eens negatief uitpakken maar in Masterplan is daar geen sprake van.

In het bijzonder de manier waarop de schrijver zijn lezers op het verkeerde been probeert te zetten, houdt deze bij de les, maar het wordt nooit verwarrend waarbij je de draad van het verhaal kwijt dreigt te raken.

Met dit debuut heeft Pjotr Vreeswijk een verhaal geschreven dat om een vervolg schreeuwt en zelfs kan uitgroeien tot een serie. Als dit telkens op dit niveau zal gebeuren heeft Nederland er een goede thrillerschrijver bij.