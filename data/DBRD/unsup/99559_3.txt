Dit is het tweede buzzz-boek van uitgeverij Dif books dat ik lees deze week, ik ben deze keer positiever. Het boek In het spoor van haar vader van Frank Jansen gaat over schrijver Jens Jameson die door popster Brigitte Friends, aka Brigitte Vermeer, wordt gevraagd om een biografie over haar te schrijven. De bijbedoeling die ze heeft is dat Jens op zoek moet gaan naar haar biologische vader, van wie ze niet weet wie het is. Op zoek in Nederland ontmoet Jens Esther, de andere hoofdpersoon. Esther werkt als onderzoeksjournalist bij een krant en moet onderzoek gaan doen naar de financiën en financiële constructies rondom een overleden popster, Steve Demood. De twee ontmoeten elkaar en liefde komt, uiteraard, in het spel.

Waarom is dit boek wel ok? Om te beginnen heeft het een heel aardig verhaal. Het boek is met vaart geschreven en geeft een leuk inkijkje in hoe de muziekwereld, en de financiële kant daarvan, eruit (kunnen) zien. Het is wel erg makkelijk geschreven, een euvel waar veel Nederlandse thrillerauteurs aan lijden, maar dit maakt het ook voor een jongere doelgroep wel geschikt. Ondanks dat het boek veel vaart heeft, is het voor mij niet echt een thriller. Het is meer een actieroman dan dat het echt spannend wordt. Een laatste kritiekpunt is de glimmende cover. Ik had het in mijn kast gezet tussen de thrillers en het detoneert zo erg dat ik hem maar op zolder bij de chicklit neer ga zetten. Daar zouden ze bij de uitgeverij wel wat aan kunnen doen.