Myrthe Nieuwlandt geeft haar baan als docente geschiedenis op om in de Achterhoek de wijngaard van haar overleden vader uit te baten. Eerst twijfelt ze aan haar beslissing, maar naarmate de tijd vordert en ze zich steeds meer verdiept in het productieproces, voelt ze zich opperbest in haar eentje. Het enige minpuntje in haar leven is buurman Willem die alles op alles zet om haar boerderij met grond in te lijven en haar vaak het leven zuur maakt.

Op de begrafenis van haar moeder, die ze al jaren niet meer heeft gezien, ontmoet ze haar halfzus Eva. Vanaf dat ogenblik is haar geordende leventje voorgoed voorbij. Eva trekt onuitgenodigd in bij Myrthe en vat zelfs het wilde plan op om een bed & breakfast te beginnen in de wijnboerderij. Aanvankelijk sceptisch, laat Myrthe zich toch meevoeren op het enthousiasme van haar dominante halfzus. Net voor kerst is de B&B een feit.

Bed & Breakfast is de zesde thriller van de Amsterdamse Jet van Vuuren, die in 2011 debuteerde met Zomerdruk. De hoofdpersonen zijn twee ogenschijnlijk heel normale vrouwen met een leventje zonder uitschieters. Het verhaal is alledaags en moet het niet hebben van moord en geweld. Bloed vloeit er niet en er loeren geen moordenaars om de hoek. Al snel denk je te weten welke richting het allemaal uitgaat, temeer omdat tussen de hoofdstukken door een tip van de sluier wordt opgelicht door stukjes uit het heden, verteld vanuit het perspectief van een rechercheur. Een mooi bedachte manier om de lezer toch een blik te gunnen in de afloop van het verhaal. Maar dan komt de verrassende ontknoping.

Bed & Breakfast is een vrouwenthriller in de echte zin van het woord: geschreven door een vrouw en bedoeld voor een vrouwelijk lezerspubliek. Dit is zeker niet negatief bedoeld. Het verhaal is erg vlot geschreven. De auteur gebruikt weinig of geen clichés en geeft in een origineel taalgebruik precies weer wat ze bedoelt. Geen ellenlange zinnen die je duizelig maken, geen overbodige woorden als bladvulsel. Alles is precies gedoseerd en leest daarom prettig.

De vermelding ‘bloedstollend spannend’ op de cover is eerder een verkooptruc dan waarheid. Onderhuidse spanning tussen de twee halfzussen is er zeker, maar bloedstollend kun je dit niet noemen. ‘Intrigerend’ zou meer gepast zijn.

De karakters van de hoofdpersonen zijn goed uitgewerkt. Myrthe is een kneusje dat zich volledig in de luren laat leggen en meestal reageert (of niet) als een lappenpop. Halfzus Eva is dominant, belust op geld en ontziet niets of niemand.

Zonder problemen doorstaat Bed & Breakfast de vergelijking met het werk van auteurs als Suzanne Vermeer en Linda van Rijn. Een aanrader voor de lezer die ontspanning zoekt en tegelijkertijd de puzzel wil oplossen die Van Vuuren mondjesmaat voorschotelt. Lang nazinderen zal dit verhaal echter niet doen.