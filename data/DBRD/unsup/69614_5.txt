Opeens staat er een kroon op de rug van schildpad. De kroon past hem precies. Dan moet schildpad wel de koning zijn. Ik ben de koning zegt schildpad. De andere dieren zijn het daar alleen niet mee eens.. maar wie is dan de koning, wie past de kroon? Wie heeft de juiste eigenschappen om een koning te zijn?

Het prentenboek “ik ben de koning” is een geweldig leuk voorleesverhaal voor de allerkleinste. Vooral peuters zullen hier enorm van genieten. Alle tekst staat geschreven in tekstballonnen, waardoor het ook echt lijkt alsof het betreffende dier van de bladzijde het zegt. Er komen een hoop dieren voorbij die ieder zeggen waar een koning over moet beschikken. De een zegt dat een koning elegant moet zijn, weer een ander zegt dat hij nergens bang voor moet zijn en weer een ander zegt dat hij vooral slim moet zijn. Zo komen er een hoop verschillende eigenschappen voorbij. Er staat niet veel tekst in dit prentenboek, maar dat is juist de kracht. Less is more, juist de eenvoud maakt dit verhaal ontzettend duidelijk en leuk. Het boekje leest erg vlot en vloeiend weg, mooie zinnen die in elkaar overlopen. Ook de herhaling is voor jonge kinderen erg fijn en zo kunnen ze zichzelf goed inleven. Daardoor gaan kinderen ook zelf interactief meedoen. Als ouder kun je natuurlijk ook vragen stellen tijdens het voorlezen. Welk dier is dit? Welke kleur hebben ze? Denk jij dat dit de koning is enz.

De illustraties zijn echt om door een ringetje te halen. Prachtige grote, grappige, maar toch ook eenvoudige illustraties die duidelijk weergeven en bijdragen aan wat er gezegd wordt. Het kleurgebruik van de pagina’s is ook erg leuk gedaan. Elke pagina heeft weer een andere felle kleur. Zo komt het onderscheid tussen de dieren extra goed over. Voor de oplettende kinderen is natuurlijk meteen in het begin al duidelijk wie de koning is, omdat je de kroon ziet vallen. Toch mag dat de pret zeker niet drukken. Verhalen over dieren zijn gewoon altijd een grote hit.

Kortom, een kleurrijk en grappig voorleesverhaal voor peuters. Duidelijke en korte stukjes tekst aangevuld met prachtige illustraties van verschillende dieren. Dit verhaal gaat een hoop peuters en ouders erg blij maken!