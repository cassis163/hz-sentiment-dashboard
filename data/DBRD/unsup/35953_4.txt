Zoals ik in mijn reactie op “Achtervolging” heb laten weten, was ik na het lezen van dit boek en van “Tegenspel” en “4x4” zo geboeid geraakt door deze boeken van Lee Child en van zijn hoofdpersonage Jack Reacher dat ik begonnen ben de reeks te lezen vanaf het begin. Dat is dit boek 1, geheten “Jachtveld”.

In dit boek wordt de hoofdpersoon Jack Reacher geïntroduceerd. Hij is zoon van een officier en heeft op verschillende Amerikaanse legerbases over de hele wereld gewoond. Hij heeft vier jaar op West Point gezeten en is daarna majoor geworden bij de Militaire Politie. Op de leeftijd van 36 jaar heeft hij het leger verlaten omdat het leger moest inkrimpen en vanaf dat moment zwerft hij door Amerika. Hij zorgt ervoor dat hij anoniem reist (bus, trein of liftend) en geen papieren spoor achterlaat (betaalt altijd contant). Als hij in wegmotels overnacht, geeft hij valse namen op: de namen van oud-presidenten.

Als dit verhaal begint, is hij al (of pas) een half jaar aan het zwerven. De openingszin luidt:”Ze arresteerden me in Eno’s cafetaria”. Prachtig! Je wordt gelijk in het verhaal getrokken en voordat hoofdstuk 2 begint is het duidelijk dat Jack Reacher een man is die niet makkelijk te intimideren is en dat hij geweld niet schuwt. De toon is gezet.
Jack Reacher is al liftend in Margrave aangekomen alwaar hij van moord wordt verdacht. Als het na enige tijd duidelijk wordt dat hij de moorden niet kan hebben gepleegd, wordt hij zijns ondanks toch bij de kwestie betrokken. Een van de slachtoffers van de moorden blijkt namelijk zijn twee jaar oudere broer Joe te zijn, het laatst overgebleven familielid want beide ouders zijn al overleden. Hij is het aan zijn broer verplicht om zijn moordenaar te vinden en ervoor te zorgen dat die zijn straf niet ontloopt. Hij slaagt in zijn missie maar niet voordat hij in allerlei benarde situaties terechtkomt waar hij zich manhaftig doorheen slaat. Een spannend boek, vanaf het begin tot het einde !