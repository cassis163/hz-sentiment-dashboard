Verslaafd? Ik? Nee, hoor! Tot ik enkele dagen mijn smartphone niet kon gebruiken. Dan besef je pas hoeveel je je telefoon gebruikt en hoe vaak je toch ‘even’ wat opzoekt... Dat smartphones, apps en social media verslavend zijn, ja, dat wist ik dus al. Maar waarom ze zo verslavend zijn en vooral wat daaraan te doen is, daar verwachtte ik antwoord op te vinden in het boek Superverslavend van Adam Alter. Dat is niet helemaal gelukt.
Het boek bestaat uit drie delen. In de eerste twee delen beschrijft Alter wat gedragsverslaving is en hoe het ontstaat. In het derde deel gaat hij in op mogelijke oplossingen. Het boek is vlot geschreven en leuk om te lezen. Alter gebruikt veel aansprekende voorbeelden om te laten zien hoe gedragsverslaving ontstaat, waarom iets je aandacht trekt en je door wil gaan, zoals bijvoorbeeld series kijken bij Netflix, de game Tetris of zelfs het nummer Karma Police van de band Radiohead. Hij laat zien hoe ingenieus apps en games zijn opgebouwd om ons juist verslaafd te maken.
Alter beschrijft ook de gevolgen van onze verslaving aan de nieuwe media, zoals verminderde concentratie, kinderen die niet goed leren een-op-een te communiceren, en in de heftigste gevallen internet- of gameverslaving.
Gezien de enorme invloed en de ernst van verslaving aan sociale media, smartphones etc, viel me het laatste deel van het boek eigenlijk wat tegen. Alter gebruikt een groot deel van het boek om uit te leggen wat verslaving is, maar zijn oplossingen om er wat aan te doen zijn nog wat mager en met name op maatschappelijk niveau. Als techniek anders wordt vormgegeven hoeft het bijvoorbeeld niet verslavend te zijn. Ja, klopt, maar wat doe je er als individu aan? Voor de goede lezer zijn in het boek hier en daar wel wat tips te vinden om verslavingsgedrag tegen te gaan en je wordt je door het boek wel bewust van je eigen ‘verslaafde ’gedrag. Dat is winst, maar ik had meer handvaten verwacht.
Kortom een onderhoudend boek dat goed laat zien hoe gedragsverslaving werkt en hoe slim de gadgets om ons heen zijn opgebouwd, maar een boek dat je weinig munitie geeft om je er ertegen te weren….