Poeh, ik moet er even van bijkomen. Mijn hoofd tolt van alle gebeurtenissen en onthullingen.
In dit verhaal vind je een bijzondere en interessante mix van magie en science fiction. Naast uitzonderlijke, indrukwekkende gaven spelen ook technologische hoogstandjes een grote rol. Je komt de gekste dingen tegen. Dubbelgangers in je tablet, die zelf lijken te denken, monsterlijke robots, een wereld binnenin de computer, waar de dubbelgangers informatie kunnen halen en nog veel meer. Geweldig!

Er zit zo veel in dit verhaal, dat je er goed met je gedachten bij moet blijven.
Hoofdpersoon Will maakt heel wat mee, al vanaf de eerste bladzijde. Hij probeert erachter te komen wat zijn gaven precies inhouden, wie er achter hem aan zit en waarom. Dat valt niet mee, want wie kan hij vertrouwen?
Will ontdekt steeds een beetje meer over zijn vijanden en hun plannen, zodat het ook als een soort detective verhaal leest. Als lezer puzzel je mee.
Het kan wel gebeuren dat Will sneller doorheeft hoe iets in elkaar steekt dan de lezer, omdat de lezer bepaalde termen of namen even kwijt is. Dit vond ik wel jammer, want het verhaal op zich is echt goed, net als de schrijfstijl. Als lezer heb je op meerdere momenten zoiets van: Wie is nou wie en wat is wat ook alweer? De nieuwe personages worden in rap tempo opgevoerd en doordat je ze zo snel nog niet echt kent, is het moeilijk ze allemaal te onthouden.
Ik zou daarom aanraden om redelijk snel door te lezen als je aan dit boek begint. Dan onthoud je waarschijnlijk meer en leest het dus fijner.

Wills vader heeft leefregels opgesteld, die een originele en interessante aanvulling zijn op het verhaal. Als lezer weet je meteen dat die regels er niet voor niets zijn. Zijn vader probeert hem tot iets op te leiden of op iets voor te bereiden, maar wat is dat 'iets' dan? De regels zorgen ervoor dat er al vroeg in het verhaal spanning zit.
Daarnaast vliegen de vreemde personen, vreemde wezens, vreemde apparaten en vreemde gebeurtenissen je om de oren. Veel vreemde dingen dus, die ervoor zorgen dat je vol verwachting verder leest en steeds geboeid blijft.
Wil je ook nog iets leren? Geen probleem! Tijdens het lezen krijg je ook nog uitgebreide informatie over o.a. erfelijkheid en technologie. De docenten, artsen en wetenschappers in het verhaal leggen alles feilloos voor je uit.
Natuurlijk mag het vleugje romantiek niet ontbreken, maar het wordt gelukkig nergens zoetsappig. Vriendschap en vertrouwen spelen een grote rol en komen goed uit de verf.

Ik vond Will en zijn vrienden jonger overkomen dan ze moesten voorstellen, maar voor mij was dat geen obstakel. Ik zag gewoon wat jongere kinderen voor me, die een weergaloos avontuur beleven.

Ondanks de vele dingen om te onthouden, en een aantal kleine ongeloofwaardigheden in het verhaal (zoals een volslagen vreemde die 5 minuten na kennismaking al zijn leven waagt om Will te helpen en dat ook blijft doen, en het blijven gebruikmaken van telefoons en tablets zonder twijfel over hackers, terwijl ze weten dat alles afgeluisterd wordt), is dit een heerlijk verhaal, dat je zeker moet lezen.
Het blijft verrassen, van begin tot eind. De opbouw is erg goed (op de introductie van al die personages na dan). Elke keer als er iets vreemds gebeurt wil je weten hoe het zit en het is nog niet opgelost of er dient zich weer een nieuw mysterie aan dat totaal onverwacht komt. Telkens vraag je je af hoeveel geweldige dingen en fantastische wendingen de schrijver nog meer kan verzinnen.
Will ontdekt steeds meer en als lezer word je steeds nieuwsgieriger naar het grote plaatje. En de uiteindelijke onthulling daarvan valt zeker niet tegen! Ik had een vermoeden, maar zat er volledig naast. Altijd leuk als je verrast wordt, en dat doet dit verhaal om de haverklap.

Conclusie:
Van mij had dit boek gesplitst mogen worden in twee boeken. Dan was de chaos van personages, instanties en namen van wezens, etc. wat minder geweest. Dan had je al eerder een climax en was er al eerder wat meer duidelijk geweest. Ook was er dan tijd geweest om de personages te leren kennen voordat er weer nieuwe in beeld kwamen.
Maar ondanks dat vind ik het zeker een aanrader. Lange tijd wilde ik het boek 5 sterren geven, maar door de 'chaos' kom ik uiteindelijk op een hele mooie 4 sterren. Ik vind het zeker een aanrader! Tijdens het lezen had ik echt geen zin om het boek weg te leggen om aantekeningen voor de recensie te maken, waardoor ik misschien dingen vergeten ben. Sorry daarvoor! (maar ja, het zegt wel iets over het boek natuurlijk!) ;-)

Dank aan Karakter Uitgevers voor het recensie exemplaar.