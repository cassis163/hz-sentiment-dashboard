Als je een van de boeken van Gregg Hurwitz hebt gelezen, is verdere voorstelling van de man overbodig. Wordt Dan sterft ze je eerste boek dat je van deze auteur leest, dan is een waarschuwing op zijn plaats. Hurwitz heeft het in zich om zijn lezers ongemerkt naar alle lagen van zijn verhalen mee te nemen. Soms is dat net onder de oppervlakte maar evengoed vraagt hij het uiterste van je zenuwen en laat hij je de beschreven angsten vrij realistisch meebeleven.
De proloog van Dan sterft ze bevestigt bovenstaande volledig, tenzij een handgranaat op je schoot geworpen krijgen als je in je auto zit, dagelijkse kost is.
Patrick Davis is leraar Engels en schrijft in zijn vrije tijd filmscripts. Hij blijkt daar succesvol mee te zijn en moet zijn baan vaarwel zeggen als 'They're Watching' verfilmd wordt. Patrick wordt begeleider van de hoofdrolspeler Keith Conner. Hun karakters botsen al snel, en een conflict tussen beide ego's is het resultaat. Patrick krijgt zijn ontslag en vertelt dat tegen zijn vrouw Ariane die hij, door zijn filmavontuur van de laatste maanden, heeft verwaarloosd. Een breuk in zijn huwelijk is de trieste rekening die hij hiervoor gepresenteerd krijgt als ook nog blijkt dat Ariane het heel goed kan vinden met de buurman, Don Miller. Zijn leven krijgt plotseling een andere wending als hij tussen zijn dagelijkse krant een dvd vindt met beelden van zichzelf, gefilmd vanaf het dak van Don Miller. Wanneer kort daarna meer dvd's worden gestuurd met beelden van hem, en Don Miller toch niet de afzender blijkt te zijn, krijgt hij hulp van rechercheur Sally Richards en haar assistent Valentine. Patrick komt in een spagaat als hij via de dvd's opdrachten moet uitvoeren en de politie moet buitensluiten. Onoplosbaar dreigt het te worden als hij ook nog wordt verdacht van een moord die hij niet heeft gepleegd...
In het begin lijkt Dan sterft ze een beetje op De dood voor ogen van Peter James omdat in beide verhalen de dvd een belangrijke rol speelt. Al snel blijkt dit de enige overeenkomst te zijn en gaat Gregg Hurwitz volledig zijn eigen weg. Met veel wendingen in het verhaal, waarin de informatie voortdurend toeneemt maar nog niets duidelijk maakt en de dreiging evenredig groeit, plaatst Hurwitz de lezer in het centrum van het verhaal. Van alle ellende die Patrick overkomt, maakt hij de lezer tot deelgenoot, en dat geldt natuurlijk ook voor het gevaar en de levensbedreigende situaties die bij de lezer angst en onrust veroorzaken.
Net als voor Patrick blijft ook voor de lezer het probleem doorgroeien tot bijna aan het einde van het verhaal. Of er dan nog voldoende pagina's resteren om alles tot een goed einde te brengen is ook nog maar de vraag.
Spanning, geheimzinnigheid en macht zijn de drie kernwoorden waarop Dan sterft ze drijft! Deze drie elementen zijn in een goede mix samengebracht en met Hurwitz op zijn best leidt dat tot een verhaal dat het lezen meer dan waard is!