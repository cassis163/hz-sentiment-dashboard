De zomer van 2017 stond in het teken van feelgood-vervolgverhalen op Facebook. Als liefhebber, en ik weet dat ik niet alleen voor mijzelf spreek, was het smullen. Elke dag, op verschillende tijdstippen en bij verschillende schrijfsters, konden wij ons laven aan feelgood van de bovenste plank. Zo ook bij Wendy Brokers, om eerlijk te zijn kende ik haar nog niet maar bij haar vervolgverhaal sloeg de vlam letterlijk en figuurlijk in de pan! Niet alleen mijn persoontje maar ook uitgeverij Boekerij kreeg Wendy in het vizier en heeft haar vervolgverhaal nu in boekvorm uitgebracht. Ik zeg iets van een meisjesdroom ♥

We stappen in het leven van Lize de Ruiter, na het overlijden van haar vader is zij gevlucht naar Frankrijk om daar op een camping te werken. Ondanks het feit dat zij haar buik vol heeft van mannen en helemaal niet open staat voor enige vorm van romantiek blijkt de aantrekkingskracht van de woest aantrekkelijke sportinstructeur onontkoombaar. Ik heb dit verhaal al in Facebookvorm gelezen en geloof mij…. dat is afzien voor deze gretige lezer… na elke aflevering moest ik wachten tot de volgende dag… dat “probleem” was dit keer niet aan de orde en daar heb ik dan ook gebruik van gemaakt: ik heb het boek in één zucht uitgelezen, sterker nog… in één zinderde zucht uitgelezen! Wendy Brokers heeft het vermogen om de spanning in het verhaal tot grote hoogte te laten komen en uiteindelijk in een grote spetterende ontlading te laten ontploffen. Haar nogal tot de verbeelding sprekende manier van schrijven is hier absoluut debet aan. Hiernaast spelen facetten als familie, vertrouwen in jezelf en in de toekomst ook een grote rol. Feelgood met een licht erotisch randje, ik hou ervan ♥