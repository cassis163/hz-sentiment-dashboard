Lilith is als baby weggehaald bij haar ouders. Zij is namelijk een zeldzame drakenwisselaar. De profeet Kasimirh heeft haar onder zijn hoede genomen en opgevoed. Kasimirh wil de wereld bekeren tot het geloof van Jacob.Hiervoor gebruikt hij Lilith als wapen. Als draak verplicht hij haar dorpen in brand te steken en deze te verwoesten. Wanneer Lilith ten volle beseft wat ze aanricht besluit ze te vluchten. Zij wordt tijdens haar vlucht gevangen genomen wegens diefstal en slagen en verwondingen. De koning bepaalt haar straf en als werkstraf wordt ze verplicht om in het kasteel te blijven als dienstmeid. Wanneer de hofmagiër ontdekt waar ze vandaan komt en daarna ook nog ontdekt dat ze een wisselaar is probeert hij hier ook gebruik van te maken. Kasimirh is een bedreiging voor het Koninkrijk Merzia. En Lilith is toch zelf bij hem weggevlucht… Kan zij hen als draak niet helpen om Kasimirh te verslaan? Maar is het wel verstandig van Lilith om deze hofmagiër volledig te vertrouwen? Of heeft hij ook zijn eigen agenda? En is deze het beste voor Lilith?

Het verhaal speelt zich af in een wereld die nu al mijn hart heeft gestolen. En dit is pas het eerste deel van de trilogie. De vertelwijze van Kim ten Tusscher is heel fijn om te lezen. De manier waarop ze je inzicht geeft in de wereld waarin het zich afspeelt is via bv een archeoloog die onderzoek doet naar de gebouwen. Je leert samen met Lilith de wereld ontdekken. Zij is in afzondering opgegroeid waardoor ze de wereld en zijn geschiedenis ook zelf nog moet leren. Deze invalshoek leent zich uitermate om als lezer meegenomen te worden. Je beleeft het verhaal vanuit Lilith. 18 hoofdstukken lang weet Kim je aandacht erbij te houden. Je begint je zelf ook langzaam vragen te stellen over de motieven van elk personage. Hierdoor is het geen goed tegen slecht verhaal. Dit eerste deel geeft al de eerste aanzet hiervoor en ik ben dan ook benieuwd hoe dit in het vervolg verder gaat.

De cover vind ik ook een plaatje. De zwarte draak en het meisje.

4****