Somniyum is een van de meest fantasievolle en originele kinderboeken van de laatste jaren, niet in de laatste plaats door de prachtige en sfeervolle illustraties van de hand van Jan Bosschaert. Samen hebben zij het droomrijk Myrus levendig vormgegeven in een reis die hoofdpersoon Milly maakt, teneinde onze wereld te behoeden voor onverschilligheid, luiheid, het verlies aan fantasie en de onmacht om te kunnen wensen, maar bovenal te kunnen doen. Tijdens haar reis komt ze verschillende karakters tegen die tot alles bereid zijn haar te helpen, of er juist alles aan doen haar te kunnen stoppen. Al deze creaturen hebben de meest verwonderlijke namen, zoals Akkefytjes, Denkspynsels, Kwytvonix en Wensbeesies.

Het is in het begin even wennen aan de variatie aan de meest uiteenlopende benamingen, maar wanneer het verhaal je eenmaal te pakken heeft, is het moeilijk het boek voor de laatste pagina nog weg te kunnen leggen. De auteurs bieden kinderen met dit boek een geweldige stimulans ter creatie en verrijking van hun fantasievermogen, maar ook vele volwassenen zullen ermee kunnen smullen. Myrus is de wereld waar ieder mens van droomt, een wereld waar dromen bewaarheid worden, waar de gekste verzinsels zomaar kunnen gebeuren en waar het goede altijd zal overwinnen. Zolang men maar wilt en bovenal doet. Een prachtige boodschap tevens aan deze wereld in deze periode.