Op zesjarige leeftijd verhuisde Oliver Reps van Duitsland naar Nederland. Hij is mede-eigenaar en oprichter van kinderboekhandel Casperle in Amsterdam. De dag die nooit komt is zijn debuut, en wat voor een.

In De dag die nooit komt ontrafelen we tijdens een doorwaakte nacht het nabije verleden van de zeventienjarige filmfanaat Elias. Ondertussen rokend, luisterend naar muziek en af en toe kijkend naar zijn slapende zusje, haalt hij herinneringen op aan de mooie zomer die hij negen maanden geleden met zijn vriendin Polly beleefde. Het wordt snel duidelijk dat het emotionele niemandsland waarin hij zich bevindt het resultaat is van één gebeurtenis die een keten van ellende in gang heeft gezet. Wat er precies gebeurd is, wordt slechts met mondjesmaat gelost.

Door middel van flashbacks keren we terug naar Elias’ jeugd, getekend door vlagen van woede en agressie waarvoor hij op jonge leeftijd al een psycholoog bezoekt, die hem op het hart drukt film en realiteit uit elkaar te houden. In zijn woedeaanvallen verstopt hij onder meer vishaakjes in de lunch van zijn klasgenoten en glas in de zandbak van de allerkleinsten. Ondanks deze uitspattingen is toch duidelijk dat Elias in wezen een goede inborst heeft, maar gekweld wordt door het leed in de wereld, en dan specifiek dat van zijn dierbare zusje Evi, die alles voor hem betekent. Op haar leeftijd heeft ze wegens een slechte gezondheid al een hele lijdensweg afgelegd. De manier waarop ze ondanks haar lichamelijke beperking toch vecht voor een normaal leven en de levenslust die ze daarbij uitstraalt is opmerkelijk, en een bewijs van de kracht van deze schrijver. Hij weet de leefwereld van tieners bovendien realistisch weer te geven, waardoor zijn boek ook door jongere lezers gesmaakt zal worden.

Wanneer Elias Polly ontmoet, verandert alles. Ze wordt al snel het zonnetje in zijn leven, en met name in dat van Evi. Zij idealiseert Polly zoals alleen jongere meisjes dat kunnen, en laat haar geen moment meer los. Elias en Evi maken Polly deelgenoot van de geheime plek bij het kreekje dat ze op een van hun wandelingen ontdekten. Ze brengen er lange middagen door, waar ze vanop de overhangende tak van een boom de kreek in duiken. De hele zomer lijkt een droom, tot dat ene moment.

Wat Oliver Reps in De dag die nooit komt aantoont, is hoe het leven in één vingerknip kan veranderen en daarmee een ketting van gebeurtenissen in gang kan zetten. Ondanks de heftige thema’s ademt dit boek liefde. In relatief weinig pagina’s slaagt Reps erin de lezer helemaal te overrompelen. Hij voert het beklemmende gevoel dat je halverwege besluipt, gestaag op om te eindigen met een vuistslag van jewelste. Uitkijken geblazen, een nieuwe meesterlijke verteller is geboren!