S-Express is de passende bijnaam voor de Vlaamse auteur Bavo Dhooge (1973). Hij schreef reeds meer dan zestig boeken, waarbij de letter S vaak wordt gebruikt als eerste letter van de titel. Zijn misdaadromans zijn al herhaaldelijk geprezen. Zo ontving hij de Diamanten Kogel (voor Stiletto Libretto), won hij de Schaduwprijs voor zijn debuutthriller (SMAK) en is hij de enige Nederlandstalige misdaadauteur die drie jaar op rij 5 sterren kreeg in de VN-Thrillergids. De verwachtingen zijn dan ook hooggespannen voor zijn nieuwste S-boek: Sunset Bay.
Stiffy is de presentator van het tv-programma Splash My Car, waarin oude auto's worden opgefleurd tot nieuwe luxewagens. De crew van deze populaire tv-show, uitgezonden op MTV, bestaat uit ex-bajesklanten die de auto's niet alleen van de modernste gadgets voorzien, maar er ook illegaal smokkelwaar inbouwen. Bob Stone, een Vietnamveteraan, raakt per toeval betrokken bij deze groep criminelen. Hij wordt de host van het programma en krijgt de touwtjes in handen. Tenminste, dat denkt hij. Hij heeft wel een vermoeden dat er meer gebeurt dan alleen het pimpen van de auto's, maar een echt bewijs heeft hij niet. Tot hij een lijk vindt in een van de auto's. De ontdekking heeft grote gevolgen voor zijn veiligheid, temeer omdat de crew opdrachten krijgt van een gevaarlijke drugscrimineel. Bob Stone besluit onder te duiken in het rusthuis Sunset Bay om uit de handen van Stiffy en zijn criminele maten te blijven. Maar dit is niet de enige reden waarom hij onderduikt.
Zoon Buck Stone is een premiejager en maakt jacht op slechteriken die door de staat gezocht worden. Hij heeft een hekel aan zijn vader, dus wanneer deze bij een aanranding betrokken raakt, stelt hij alles in het werk om zijn pa voor het gerecht te krijgen.
In Sunset Bay wordt ons een boeiend kijkje gegund in een even interessante familie. De hoofdpersonages passen perfect in het verhaal, waardoor het gevoel ontstaat dat zij werkelijk bestaan. Het lijkt wel alsof er van tevoren een casting heeft plaatsgevonden en Dhooge de beste kandidaten als hoofdrolspelers voor zijn verhaal heeft uitgekozen. Naast de gepensioneerde levensgenieter Bob Stone en zijn ambitieuze zoon Buck, is daar nog kleinzoon Billy, die zijn grootvader als voorbeeld heeft. Hij brengt hem echter onbewust in de problemen wanneer hij zich aansluit bij de crew van Splash My Car. De relaties tussen de personages maken het compleet. Beide zoons kunnen hun vader niet luchten en deze haat komt tot uiting in een aantal briljante conversaties. Cassie Brown, ex van Buck, moeder van Billy en minnares van Bob, is de gemeenschappelijke schakel in de familie Stone en is daarbij een prettig personage.
Helaas is de plot wat eenvoudig en enigszins voorspelbaar. De verrassende twist om de lezer op het verkeerde been te zetten, blijft uit. Maar eigenlijk kun je helemaal niet spreken van een plot, want het hele verhaal draait om de beslommeringen van de familie Stone. Dat het toch weet te boeien, is knap.
Dhooge schrijft in een vlotte, luchtige stijl en heeft een duidelijke affiniteit met films en televisie, getuige het gebruik van een aantal filmische elementen. Verder laat het verhaal voldoende ruimte over voor scherpe dialogen, degelijke spanning en een treffende humor.
Liefhebbers van de Amerikaanse bestsellerauteur Harlan Coben zullen smullen van dit boek, want beide gebruiken een geniale mix van humor en spanning. Dhooge verstaat de kunst om je tijdens een meeslepende scène te laten lachen, zonder de spanning uit het oog te verliezen. Rust zal niet gevonden worden in Sunset Bay, noch door Bob Stone, noch door de lezer. De S-Express dendert voort. En er is niemand die deze prijzenpakker kan afremmen.