Dat Gaby Rasters dol is op social media is in Follow, deel één van de ‘Follow’-trilogie, goed te merken. In het leven van hoofdpersonage Mila spelen Facebook, Twitter, e-mail en WhatsApp een grote rol. Mila is zelfs in real life te volgen op Facebook. Weet Rasters met dit concept de lezer te raken? Of is het over the top ?

Mila denkt dat ze de juiste keuze maakt wanneer ze met haar man en twee kinderen naar Frankrijk verhuist vanwege de carrière van haar man Lucien. Wat ze dan nog niet weet, is dat haar in Frankrijk een eenzaam bestaan te wachten staat. Lucien werkt dagelijks vele uren over en de kinderen zijn het grootste gedeelte van de dag op school. Als Mila dan contact krijgt met de man waar ze vroeger een oogje op had, en aandacht krijgt van een wel hele leuke buurman, begint haar huwelijk op scherp te staan. Weten Mila en Lucien hun problemen te overwinnen?

Voor sommige vrouwen zal Mila enorm herkenbaar zijn. De cryptische manier van Facebookberichten plaatsen en het zoeken van aandacht wanneer de man die niet (meer) geeft. Maar zelfs bij de dames die dit niet kunnen begrijpen weet Rasters sympathie te wekken voor de handelingen van Mila. Nee, ze zouden nooit doen wat zij doet – dit gaat van het plaatsen van de berichten tot het praten met ‘ex’ Chris. Maar toch… het is te begrijpen. En dat is kenmerkend voor de schrijfstijl van Rasters. Door heldere zinnen en de afwisseling van binnenkomende sms’jes en whatsappjes, weet de schrijfster de aandacht van de lezer vanaf het begin vast te houden. Het verhaal komt wat traag op gang, maar juist de afwisseling in het boek zorgt ervoor dat je als lezer geboeid blijft. Een appje van buurman Sebastiaan hier, een mail van Chris daar en dan weer een sms’je van de lieve vriendin in Nederland, maken het verhaal nergens saai.

Mila is losbandig. Tenminste, zo komt ze over. Maar ze is ook een meisje met veel gevoel. De lezer krijgt het idee dat Mila erg onzeker is. Ze vraagt veel aandacht en wil eigenlijk van iedereen bevestiging. Soms lijkt ze voor de gemakkelijke weg te willen kiezen. Maar durft ze dat wel? Dit zou sommige lezeressen kunnen ergeren. Mila sluit je ofwel in je hart, of je ‘haat’ haar.

Er komen interessante mannen op Mila’s pad. Leraar Chris, waar geen hoogte van te krijgen is. Sebastiaan, de lekkere, flirtende buurman en dan natuurlijk Lucien, die in eerste instantie een morrende brompot lijkt zonder oog voor zijn gezin. Bij alle mannen weet je door de fijne beschrijvingen en het gebruik van de verschillende social media-technieken al snel een beeld te vormen.

Dat Mila, Sebastiaan en Chris ook een eigen Facebookpagina hebben en daar ook regelmatig op posten, maakt dat de personages nog meer tot leven komen. Het beeld dat je hebt bij de personages in het boek komt overeen met de Facebookberichten die je ziet. De manier om zo print media te combineren met social media is uniek en werkt!

Follow is een goed eerste deel. Het boek bevat weinig spanning, maar Rasters weet de aandacht goed vast te houden door nieuwsgierigheid te wekken. Voor wie zal Mila kiezen? Het einde bezorgt een nat gezicht van tranen en laat je achter met een gevoel van: 'oh, oh, wat nu?' Er zit maar één ding op: we zullen snel in deel 2, Like, moeten beginnen.