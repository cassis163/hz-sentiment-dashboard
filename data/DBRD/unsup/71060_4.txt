Waar in Nederland de moord op Fortuyn als inspiratiebron werkt van een aantal thrillers, zo is in de VS de elfde september een ware boost voor boeken over de strijd tegen internationaal terrorisme. Hetzelfde zou je denken bij het nieuwe boek van Jake Thoene, Vuurproef, waarin een nieuwe anti-terreureenheid - Chapter 16 - in het leven wordt geroepen na de aanslag op een metro in San Francisco. Maar niets is minder waar in het geval van Thoene. Shaiton's Fire (Vuurproef) werd 2 maanden voor de aanslag op de Twin Towers in New York afgerond.

Niet zozeer het terrorisme staat centraal in dit boek van Thoene, maar juist de "handel in mensenlevens tegen de juiste prijs", zoals hij zelf schetst in het nawoord, het toenemende gevaar dat chemische en biologische wapens door arme Russische wetenschappers in Oblinsk worden verkocht aan terroristische organisaties. Deze beangstigende ontwikkeling wordt overtuigend beschreven in het eerste boek van de toekomstige serie over Chapter 16, bestaande uit een kleurrijke groep van IT, communicatie en militaire specialisten.

Het verhaal beschrijft de twee weken na de aanslag in San Francisco, waarin de leden van Chapter 16 worden gevolgd in hun zoektocht naar het wie, wat en waarom van de aanslag. Jake Thoene heeft niet alleen oog voor het technische detail, maar weet ook op een aardige manier in de huid te kruipen van de leden van de anti-terreureenheid en het 'gewone' leven thuis.

Het duurde even voordat de auteur mij in de greep had, maar vanaf dat moment stond de lijn continu strak gespannen. Vuurproef is een indrukwekkend begin van een serie, waarin Thoene zichzelf nog heel veel ruimte heeft gegeven om aan de karakters van Chapter 16 verdere invulling te geven. Tom Clancy heeft er een geduchte concurrent bij...