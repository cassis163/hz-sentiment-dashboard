Op de kaft een foto van Gerard Joris, later vader van negen kinderen. De middelste is dochter Lieve, de auteur van dit verhaal. Lieve Joris is vooral gekend van haar verhalen over conflictsituaties in het Midden-Oosten, Azië en Afrika. Maar nu neemt ze de lezer mee naar het Vlaamse Neerpelt, haar geboortedorp.

Fonny heeft een ‘accident’ gehad en ligt in het ziekenhuis. Het brengt de familie weer samen. Dat Fonny onder invloed was, wil niet iedereen aanvaarden. Vader neemt het steeds op voor zijn verloren zoon.
Lieve Joris vertelt het moeilijke, maar eerlijke verhaal over het leven met een broer die steeds in de problemen zit, van jongs af aan. Welke invloed heeft dit op de onderlinge relaties?

Na het ongeluk keert Lieve terug naar Neerpelt, terug naar de ouderlijke woning, terug naar de tijd met Bomma. Het verhaal springt steeds over en weer tussen heden en de herinneringen aan het verleden. Het leven in een Vlaams dorp, de katholieke invloed, het opgroeien,... met een vlotte schrijfstijl doorspekt met de heerlijke Vlaamse taal voelt de lezer zich ook bijna lid van de familie!
Ja, alsof ik Fonny en Hildeke en de rest echt ken.
Ook mooie verwijzingen naar muziek. Leonard Cohen loopt als een rode draad door het verhaal.

Lieve is een zeer ervaren schrijfster. Af en toe vertelt ze ook over haar verblijf in het Midden-Oosten en Afrika. Ik ben nu zeker benieuwd naar haar boeken over deze conflictgebieden.