Peyton Place beschrijft de perikelen van dit Amerikaanse stadje en haar inwoners vanaf eind jaren dertig tot kort na de Tweede Wereldoorlog. De belangrijkste personages zijn Allison en Selena. Allison is de dochter van de weduwe Constance. Haar vader heeft ze nooit gekend. Later blijkt ze een buitenechtelijk kind te zijn. Selena groeit op in een achterstandswijk. Ze heeft een moeilijke jeugd met een moeder die mishandeld wordt en een stiefvader die haar seksueel misbruikt. Dit boek is heel beeldend geschreven en leest makkelijk weg. Heftige onderwerpen passeren de revue. Sociale ongelijkheid, rassendiscriminatie, seksueel misbruik, abortus, vrouwenmishandeling en moord. Ik kan me voorstellen dat dit boek toen het in 1956 uitgebracht werd als zeer controversieel ervaren werd. De schrijfster kiest voor wat betreft de sex scenes voor expliciet taalgebruik. Als je het boek plaatst in de tijd van toen zal het absoluut een gewilde, gewaagde en schokkende bestseller zijn geweest. Zeker toen dit boek  in de jaren zestig de basis vormde voor 's werelds eerste soap. Als je het nu leest, blijft het  een goed geschreven boek wat een mooi tijdsbeeld oplevert. .. En natuurlijk is daar altijd het stukje nostalgie, omdat de generatie van mijn ouders toentertijd aan de buis gekluisterd zat.

(E book ontvangen van Dizzie om te recenseren).