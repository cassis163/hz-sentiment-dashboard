Nele Neuhaus gaf haar eerste boeken zelf uit vanuit haar garage. Maar dat is al even geleden want de vraag is inmiddels zo gegroeid dat het nu op professionele basis gebeurt. Titels van thrillers krijgen van de auteur meestal de naam van een sprookjesfiguur mee zoals ‘Sneeuwwitje moet sterven’ ons voor is gegaan. Nu prijkt ‘Boze wolf’ voor het voetlicht.

Aan de rivieroever wordt het lichaam gevonden van een meisje. Identificatie is niet mogelijk en lang blijft onbekend wie er is vermoord. Want dat is het enig dat kan worden vastgesteld. Ook wordt vastgesteld dat het meisje langdurig ernstig is mishandeld. De politie, met name Pia Kirchhoff, staat voor een groot raadsel.
Al geruime tijd is de bekende TV-presentatrice Hanna Herzmann met een uitgebreid onderzoek bezig waar zij te zijner tijd een uitzending aan wil wijden. Maar Hanna krijgt niet de medewerking die ze wil hebben en een vriend van haar, voormalig advocaat Dr. Kilian Rothemund, komt zelfs niet opdagen op een afspraak. Wat is er aan de hand en door wie wordt de zaak tegengewerkt en waarom?....

Nele Neuhaus moet waarschijnlijk gedacht hebben dat het aantal karakters bepalend is voor de complexheid van het verhaal. Die gedachte is toch een vergissing gebleken in Boze wolf. Een bekend wereldwijd probleem van langdurig en ernstig kindermisbruik wordt door Neuhaus gebruikt voor een spannend verhaal.
Op zich niet bijster origineel want dat onderwerp is al jaren een dankbaar item voor schrijvers. Toch heeft Boze wolf wel iets merkwaardigs omdat de directe aanleiding nog niet direct in die richting wijst.
Verder is Boze wolf complex gemaakt door flarden van het verhaal veelvuldig door verschillende perspectieven te beschouwen. Kijk je daar doorheen, dan resteert een redelijk simpel verhaal dat zich voor het grootste deel traag ontwikkelt. Pas als de ontknoping nadert, zien we iets terug van de Nele Neuhaus die we kennen uit ‘Sneeuwwitje moet sterven’. Dat is te laat en levert te weinig spanning op om gelijkwaardig te laten zijn aan deze spannende voorganger. Dus, het verhaal klopt helemaal maar mist teveel spanning om echt te thrillen.

Eindoordeel: 3 sterren

Spanning: 2 sterren
Plot: 3 sterren
Leesplezier: 2 sterren
Schrijfstijl: 4 sterren
Originaliteit: 2 sterren
Psychologie: 3 sterren