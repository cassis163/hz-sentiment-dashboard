Medium Selina Dawes zit gevangen in Millbank, een notoire Londense gevangenis. Zij wordt beschuldigd van moord omdat tijdens een van haar séances een oudere dame overleden is. In 1872 had men al niet veel op met paranormaal begaafde mensen. Maar is Selina Dawes paranormaal begaafd of is het allemaal nep?
De jonge vrouw Margaret, die is ingestort na het verlies van haar vader, gaat om haar tijd te vullen op bezoek bij de vrouwen in Millbank. Ze maakt kennis met Selina en raakt op een eigenaardige manier betrokken bij haar.

Sarah Waters heeft met veel gevoel voor stijl het leven van vrouwen in de 19e eeuw beschreven. De tegenstelling tussen het benauwde bestaan van Margaret en het eigenaardige leven van Selina komen in wisselende hoofdstukken tot leven. In die tijd waren vrouwen meestal slechts een verlengstuk van hun echtgenoot. Hadden ze die niet, tja, dan waren ze veroordeeld tot een leven van ‘goede werken doen’. Met haar 29 jaar is Margaret al een oude vrijster, en de toestand wordt er niet beter op nu haar jongere zusje gaat trouwen. Het verdriet over het overlijden van haar vader kan Margaret nergens goed kwijt en daarom vindt men dat ze vooral gekalmeerd moet worden. Ze krijgt elke avond een sterk slaapmiddel. Dat zij bezoeken brengt aan de vrouwen in Millbank, vrouwen die een totaal ander leven hebben, wordt als hoogst eigenaardig beschouwd.
Een boek met veel sfeerbeschrijving en onderhuidse spanning. (Door: Jannelies Smit)