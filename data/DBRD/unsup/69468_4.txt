Nadat ik een aantal discussies op sociaalmedia had gelezen over dit boek en in gesprek raakte met mensen die een totaal verschillende mening over dit verhaal hadden werd mijn nieuwsgierigheid gewekt. Zodoende heb ik via de schrijver zelf ‘Nirwana’ aangeschaft en kreeg ik een gesigneerd exemplaar thuisgestuurd. Een aparte maar mooie paars getinte cover, die overigens achteraf gezien zeer goed past bij de inhoud, kreeg ik zodoende in handen en ik begon met lezen.

In deze dystopische thriller komt Dara, de dochter van Simon, terecht in het Laatste Arrondissement. Dit is bij uitstek het afvoerputje van de nog bestaande wereld. Op deze plek kan en mag alles, oftewel hemel op aarde voor de één en de absolute hel voor de ander. Voor Dara komt het neer op puur overleven en voor Simon begint de tocht om haar te redden uit de levensgevaarlijke en ziekelijke put waar de overlevingskansen zeer minimaal zijn.

De schrijfstijl was enigszins wennen voor mij maar ik schrok er niet door terug. Vanaf het begin wordt je als lezer zijnde gelijk de zieke belevingswereld van een junk ingetrokken met alle heftige en rauwe kanten van dien. De gedachtegang en triggers worden zeer realistisch beschreven. Het gehele verhaal is erg beeldend met veel geweld, zeker niet voor “tere zieltjes” aan te raden. De personages komen tot leven in dit bizarre verhaal en je vecht met hen mee om een plek te vinden in wat nog over is van de zieke wereld.

Ondanks dat het een zeer heftig verhaal betreft, weet ik het boek zeker wel te waarderen. Het enige wat ik wellicht anders had willen zien was het verhaal vooraf. Hoe komt Dara terecht in het Laatste Arrondissement, wat zijn haar beweegreden en waarom maakt zij de keuze. Uiteraard wordt het wel deels uitgelegd en benoemd, maar wat mijn smaak betreft had ik graag hierin meer verdieping en psychologie gezien. Nu is het vooral een kort, heftig en zeer gewelddadig verhaal, waar toch zeker wel lering uit te trekken valt.

Ik geef dit boek 4 sterren.

Spanning: 8
Plot: 8
Leesplezier: 6,5
Schrijfstijl: 7
Originaliteit: 7
Psychologie: 7,5