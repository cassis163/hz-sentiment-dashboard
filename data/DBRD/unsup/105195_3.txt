Hoofdpersoon Jessica de Gelder is werkloos en woont in een anti-kraakpand. Tijdens een schoolreünie ontmoet ze, na zeventien jaar, haar vroegere vriendin Daniëlle van Zuilen weer die nu een gevierd fotomodel is. Als zij voor een fotoshoot naar New-York moet, vraagt ze Jessica om op haar huis in Frankrijk te passen. Eenmaal in Frankrijk ziet Jessica dat het huis een bed & breakfast is. Op een briefje van Danielle staat dat ze alleen maar hoeft te genieten. Dat doet Jessica en vooral de persoonlijk assistent Alain Leclerq verhoogt haar vakantieplezier. Al snel vermaken de twee zich met elkaar in bed. Dan staat er een onverwachte gast voor de deur, die het ‘programma’ heeft geboekt. Jessica had nog niet door wat dit programma inhield, maar gezien de eerdere seksscènes had ik wel direct een vermoeden. Al snel daalde het drietal af in de kelder voor een sm-achtige ménage á trois.

Bed & Breakfast heeft tweeënveertig hoofdstukken, die in wisselend perspectief geschreven zijn vanuit Jessica de Gelder in het nu en Daniëlle in het verleden. Candy Brouwer (pseudoniem) debuteerde in 2013 met de erotische thriller Het Luxor Resort. De auteur schrijft vlot en beeldend en het verhaal is verrassend en onvoorspelbaar. Door terugblikken naar het verleden, zie je de invloed die dit nu nog heeft. De personages zijn allemaal anders dan je in eerste instantie denkt. Wel zijn alle mannen knap (waar kom je dat tegen?) en valt Jessica na Alain en Sven ook op rechercheur Guy Vanroyackers, die de verdachte val van Sven onderzoekt en de verdwijning van de mysterieuze Daniëlle.
Bed & Breakfast is een erotische thriller, leuk om tijdens een vakantie te lezen.