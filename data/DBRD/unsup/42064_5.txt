Scoop! begint met een scène die zich afspeelt ergens in het midden van het verhaal. Hierdoor zit je er meteen goed in en het geeft alvast een mooi voorproefje van wat je van de rest van het boek kunt verwachten. En dat is in ieder geval veel humor.

De hoofdrol is weggelegd voor Esmée, een vrouw van 25 die werkt voor een tijdschrift. Esmée komt van de regen in de drup terecht door het ene leugentje na het andere. Soms hilarisch, soms pijnlijk herkenbaar. En hoewel soms ook wat overdreven, is er geen moment dat ik me erger aan de hoofdpersoon. Sterker nog, ze heeft een kinderlijke onschuld en is hierdoor erg aandoenlijk. Ik kan me in ieder geval goed in haar verplaatsen en met haar meeleven. Iets wat niet geldt voor haar vriendinnen, want met zulke vriendinnen heb je geen vijanden meer nodig.

Als debuut vind ik het een zeer sterk verhaal en vooral de schrijfstijl spreekt me ontzettend aan. Het is grappig, het is snel geschreven, het is hip. Ik las in veel recensies verwijzingen naar Sophie Kinsella en deze vergelijking snap ik volkomen, maar ik vind Iris eerlijk gezegd leuker.
Ze komt oprecht over en ze schrijft niet gemaakt grappig of populair, iets waar ik me bij Kinsella wel eens aan geërgerd heb tijdens het lezen van haar boek(en).

Ondanks het aantal bladzijdes, want het boek is wat dikker, blijf je tot het einde geboeid en gaat het verhaal geen seconde vervelen. Voor mij geen op- of aanmerkingen op het boek, daarom gewoon 5 sterren!