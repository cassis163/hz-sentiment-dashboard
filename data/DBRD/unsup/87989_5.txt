Surf klinkt in eerste instantie als een standaard verhaal. Jongen wordt verliefd op een meisje en doet zich stoerder voor dan hij werkelijk is. Maar toch verloopt dit verhaal totaal anders. Zodra Sam zijn buurmeisje Jade leert kennen weet hij dat hij moet leren surfen wil hij haar aandacht trekken. Hij zorgt voor een surfplank en gaat iedere ochtend surfen, de golven zijn immers de beste leermeesters. Toch is dit voor Jade nog niet genoeg. Ze is geobsedeerd door de monstergolven bij Duivelshoorn. Niemand weet waar ze precies liggen totdat Sam op een dag een kaart van zijn overleden vader vindt, maar had hij deze niet beter weg kunnen gooien.

Het verhaal is heel fijn geschreven en leest dan ook vrij vlot. Je wilt weten hoe het verder gaat en of ze daadwerkelijk de monstergolven gaan trotseren. Toch is het anders dan de meeste young adult verhalen doordat er gebeurtenissen plaats vinden die niet goed aflopen. Meestal heeft een verhaal toch wel een happy end. Hierdoor neemt het boek een onverwachte wending, waardoor het boek totaal anders afloopt dan je in eerste instantie verwacht. De personages in het boek worden goed beschreven en van zowel de hoofpersonages als de bijpersonages zijn de ontwikkelingen goed te volgen. Je begrijpt ze, want op die leeftijd was iedereen uit op avontuur en zag je geen gevaar.

Doordat het boek prettig geschreven is en je je kan inleven in de personages krijgt het boek 4 sterren. Omdat het een boek is met een onverwacht eind, komt hier nog een ster bovenop. Conclusie surf is een boek wat uitermate geschikt is om te lezen in de zomerperiode. Het boek doet je verlangen om zelf eens op het surfboard te gaan staan.