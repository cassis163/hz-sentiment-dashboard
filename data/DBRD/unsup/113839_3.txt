Hoe gaan andere mensen om met tegenslag? Dat wilde Alice Hoffman weten tijdens haar ziekteperiode. Omdat ze geen gepast boek vond besloot ze om er zelf een te schrijven.

'Lessen om te overleven' is een klein dun boekje van 94 bladzijden. Meer heeft Alice Hoffman ook niet nodig om je bewust te maken dat we moeten genieten van dit kostbare leven. "Je hebt maar één leven en dat is voorbij voordat je het weet." Korte verhalen over liefde en hoop, een heerlijk recept voor brownies, hoe ga je om met familie en vrienden tijdens een moeilijke periode,... Dit alles is vlot en luchtig geschreven met gevoel voor humor. "Je probeert iets nieuws en het gaat mis. Hoe erg is dat? Zolang het geen parachutesprong is: totaal niet erg." De korte hoofdstukken worden afgewisseld met eenvoudige foto's en mooie quotes. Een boekje om zelf te lezen, maar zeker ook om als geschenk te geven. Ook als je niet ziek bent, ook als alles goed gaat moet je gewoon genieten van het leven en de dingen doen die je graag doet met de mensen die je dierbaar zijn.

"Hou je niet in! Sla nu je arm om iemand heen!"