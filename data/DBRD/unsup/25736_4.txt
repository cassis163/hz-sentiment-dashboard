De foto op de voorkant van het boek is een bewerking van het enige kleurmoment uit "Schindler's list" die diepe indruk op me maakte. Het verhaal van het kleine meisje met het rode, door haar oma gemaakte jasje wat toekijkt hoe de Duitsers de getto in Krakau "schoonvegen"; dat zelfde meisje wordt jaren later uitgenodigd op de filmpremiere voor alle mensen die de gruwelijkheden in Krakau hebben overleefd en ziet zichzelf daar opeens op het witte doek terug en besluit daarna haar verhaal op papier te zetten.

Een indrukwekkend levensverhaal van een klein meisje wat moet onderduiken, allerlei gruwelijkheden meemaakt, letterlijk op overlevingstocht is en uiteindelijk de holocaust overleeft maar voor altijd getraumatiseerd blijft.

Een prachtig boek wat niet alleen een duidelijk beeld geeft over het leven in de getto in Krakau en de verschrikkingen van de Holocaust, maar vooral wat het voor gevolgen had voor dit kleine meisje op haar verdere levenspad.