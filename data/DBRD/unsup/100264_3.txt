In De Maagd uit het Noorden is Renze het spoor bijster. Hij keert nog vaak terug naar zijn tijd met de maagdelijke Manon, zo’n veertig jaar geleden. Renze is verward en treft zijn geliefde nog regelmatig. In die momenten hebben ze diepe gesprekken en (her)beleeft hij veel seksueel grensoverschrijdende momenten. Tijdens zijn ontsnappingen aan het leven in een psychiatrische kliniek ontmoet hij ook zijn eerste echte liefde; Jessica. Ook met haar beleeft hij bevreemde, intense momenten. Renze lijkt te zweven tussen zijn bewustzijn en zijn onderbewustzijn en lijkt geen van zijn belevingen nog te kunnen onderscheiden als echt of fictie. Aan jou als lezer de taak hem te begeleiden in zijn zoektocht, wat is werkelijk waar?

Het is aan te raden om voor De maagd uit het Noorden een moment te kiezen waarvan je zeker weet dat je de novel in een keer uit kunt lezen. Dit omdat de psychische verwarring die het hoofdpersonage Renze in het boek meemaakt dan het krachtigste bij je overkomt. Je ervaart als het ware de dwalingen van Renze dan van een (veilig) afstandje met hem mee. Het is knap hoe de auteur Gerrit Sanders de wereld, zoals een psychiatrische patiënt hem wellicht ervaart, met een paar zinnen weet te omschrijven. Het brengt je in verwarring en wie weet ga je zelfs wel even twijfelen aan je eigen manier van waarnemen. Het verhaal vraagt om lezers die zonder verwachtingen een boek in durven te duiken, zich graag laten meevoeren in de gedachtewereld van een ander en niet snel opgeven. Voor hen is De maagd uit het Noorden zeker een aanrader evenals voor iedereen die voor werk of privé geconfronteerd wordt met psychiatrische problematiek en/of daar belangstelling voor heeft.