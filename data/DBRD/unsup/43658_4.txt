Laat ik beginnen met het bejubelen van het uiterlijk van dit boek! Wat is dat gaaf gedaan zeg met die open rug met rode draden! Geeft het boek meteen een opvallende en bijzondere uitstraling. Wat ik erg leuk vind, is dat ook de Dwarsligger-editie zo’n rug heeft, het is echt doorgevoerd.
Samen met de titel en ondertitel ‘zes slachtoffers, één lichaam…’ is het duidelijk dat dit een hele spannende thriller moet zijn.

In een flat tegenover het flatgebouw waarin rechercheur William Fawkes ‘Wolf’ woont, wordt een lijk gevonden. Maar niet zomaar een lijk, het bestaat uit lichaamsdelen van zes verschillende slachtoffers! Algauw neemt de moordenaar ‘contact’ op, via de ex-vrouw van Wolf, en wordt duidelijk dat het persoonlijk is. Er is een lijst met de volgende zes slachtoffers en de data waarop ze vermoord zullen worden, en Wolf is nummer zes…
Wat hebben de eerste zes slachtoffers met elkaar te maken? Wat hebben de volgende zes slachtoffers daar weer mee te maken? En wat heeft het allemaal met Wolf en een zaak van vier jaar geleden te maken?
Het is aan Wolf en zijn collega’s om zo snel mogelijk de moordenaar op te sporen, want letterlijk iedere minuut telt…

Wat een spannend verhaal! Het is vlot geschreven en de gebeurtenissen vinden ook binnen de korte tijd van zo’n twee weken plaats. De jacht op de jager is een echte race tegen de klok, want om de zoveel dagen zal er een slachtoffer vallen. Je voelt de spanning oplopen, ook onder Wolf en zijn collega’s. De druk neemt iedere dag toe en dat is te merken aan het gedrag van allemaal, maar met name dat van de toch al niet zo stabiele Wolf. Maar zou jij ook niet wat roekeloos worden als je weet dat de kans groot is dat je over twee weken gaat sterven? Want ook al stellen ze de mensen van de lijst veilig, veilig blijken ze nergens echt te zijn…

Je leert Wolf goed kennen, maar ook zijn collega Emily Baxter, die al jaren gevoelens voor hem heeft. Fijn om te weten dat deze stoere vrouw, die in dit boek veel te verduren krijgt, in een volgend boek gaat terugkomen!
Fijn om te weten ook dat het boek verfilmd wordt! Daar is het echt een onwijs geschikt verhaal voor. Het zal een hele duistere en spannende film opleveren, met boeiende personages!

Ragdoll is heerlijk spannend, lekker vlot en er zit ook nog humor in! Een heel erg fijn boek dus! Ik moet alleen wel eerlijk toegeven dat ik het verhaal nog ietsje gruwelijker had verwacht…