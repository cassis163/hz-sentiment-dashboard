‘Het onmogelijke leven’ gaat over drie tieners met elk hun eigen verhaal. In het begin is het even wennen omdat je over alledrie de personages leest. Jeremy is eigenlijk de hoofdpersoon, over hem lees je het meest.

Sebby woont in een pleeggezin, maar daar is hij niet echt geliefd. Mira lijkt vanaf het begin depressief te zijn en maakt haar eigen ontwikkelingen door, waarbij ze door middel van kleding zichzelf probeert te onderscheiden op haar nieuwe school. Jeremy heeft er nooit echt bij gehoord maar door Sebby en Mira kruipt hij een beetje uit zijn schulp en leert hij dat mensen om hem heen hebben toch echt wel heel belangrijk voor hem zijn.

Ik vond het begin soms wat traag, maar je moet echt de karakters leren kennen. Dat trage begin was ik ongeveer halverwege wel vergeten, want dan ken je de karakters en leer je meer over hun achtergrond. En die achtergrond is van alledrie heel heftig.

De drie verhalen komen samen en gaan weer uit elkaar, de drie hoofdpersonen leren elkaar kennen en met elkaar om te gaan. Dat gaat niet altijd even makkelijk en dat maakt het verhaal boeiend. Door de groei die ze samen mee maken en hoe hun karakters zich ontwikkelen, krijg je een band met ze en daarom zat ik aan het eind van het boek wel even met een brok in mijn keel.

‘Het onmogelijke leven’ van Kate Scelsa is een mooi debuut over opgroeien en de worstelingen tijdens de puberteit. Maar daar gaat het niet alleen over, het gaat ook over omgaan met het gezinsleven en psychische problemen. Dat maakt het verhaal boeiend.