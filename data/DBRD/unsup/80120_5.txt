Ik heb de eerste twee delen gelezen en hoewel ik deel 1 soms een beetje moeilijk vond om in te komen, begon deel twee als een trein te lopen. Waarom die kat? Daarvoor kan je het beter zelf lezen.
Hier dus mijn twee vorige recensies:
Deel1:
Deze recensie is een zware bevalling geworden. Ik heb tijdens het lezen van dit boek de schrijver beter leren kennen en geef toe dat als ik hem als persoon mocht beoordelen, we hier andere scores kregen, maar ik wil even mijn waardering voor de schrijver en mijn oordeel over het boek los koppelen.

Over het boek: ik heb het aandachtig gelezen en na rijp beraad 4 sterren gegeven, om verschillende redenen.

De minpunten vond ik dat het verhaal soms verwarrend was met nogal veel personages en ik op een gegeven moment me een kat voelde die er haar jongen in verloren was.

Het boek is geen vlotte doorlezer. Zeker in de eerste delen lijk je er een beetje in stil te staan en moet je soms herlezen om iets te snappen.
Buiten het feit dat het dus verwarrend begint, is het doorlezen zeker de moeite waard.

Als je dus die lange, verwarrende intro door geraakt bent en het gevoel hebt dat je als kat je kittens terug bij elkaar hebt, overvalt je een nieuw gevoel in dit boek: je waant je een balletje in een flipperkast, dat heen en weer gaat en geen idee heeft waar het gaat uitkomen.

Het boek is min of meer als een toneel of een draaiboek voor een film geschreven, vandaar de titel. Het springt van verschillende locaties naar verschillende personages met elke keer een kopje wie zich waar bevindt.
Het taalgebruik in het boek is ook apart. Ik geef toe dat ik het soms iets te bombastisch vond om vlot te lezen.

Ik geef ook toe dat ik best begrijp dat niet iedereen het boek zal pruimen. Ik had dus meer moeite met de soms wat overladen stijl dan met de scheldtirades.

Af en toe waren de stijlelementen geslaagd, maar op een manier dat ik niet zeker ben of het echt mijn ding was. Zo kwam er een groep meeuwen in voor, die na de zoveelste interventie, me bijna dwongen het boek vliegles te geven.

Het boek gaf me hier en daar een beetje een Shakespeariaans gevoel tijdens het lezen, maar dan doorspekt met het elan van een moderne Hollywoodproductie. Vandaar mijn titel.

Het verhaal had hier en daar wat onverwachte en originele twists , waarover ik geen spoilers ga geven, maar iedereen die durft, uitdaag om het zelf te ondervinden.
Verder sta ik zeker te popelen meer van deze schrijver te lezen.
Deel2:
Ik geef toe dat ik na deel 1, dat ik een beetje hoogdravend vond, opeens weg was van dit deel, dat misschien een tussenstuk is naar deel 2, maar wel een volwaardig.
De personages krijgen hier meer diepgang en dit boek bewijst dat kwaliteit en kwantiteit aan tekst niet altijd evenredig zijn.
Als experiment heb ik het boek zowel op papier als in E-book bekeken, omdat ik bij dit werk hier meer tijd voor had, door de iets mindere omvang dan het vorige werk.
Het leest pakken vlotter dan deel 1 dat me wat Shapespeariaans overkwam in taal. Je ziet goed dat de schrijver in een positieve evolutie zit.
Ik vond het verhaal zalig en het gaf ook iets meer duidelijkheid over het eerste werk. Ik zou zelfs zeggen dat wie deel 1 niet gelezen heeft en dit deel leest, met één grote spoiler zal zitten, maar misschien een iets luchtiger alternatief heeft om met deze schrijver kennis te maken.
Als kattenliefhebber geef ik eerlijk toe dat ik de meest originele kattennaam ooit tegenkwam in dit boek.
Ik ga enkel zeggen dat op het einde van dit deel de ene cliffhanger weer vervangen is door een andere.
En er bestaat geen toeval. Papieren lezers zullen in dit boek een leuk bedacht "toeval" ontdekken, dat E-booklezers zal ontgaan.