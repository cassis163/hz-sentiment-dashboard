Linda Jansma houdt haar lezers graag via Facebook op de hoogte van de vorderingen in het schrijfproces. Tijdens het schrijven van haar nieuwste thriller, Vrij spel, postte ze regelmatig fotoÂ´s van en berichten uit Utrecht-Overvecht. Voor haar facebookvrienden zal het daarom geen verrassing zijn geweest dat deze Utrechtse wijk de setting vormt van Vrij spel.

Het leven van het lid van de Utrechtse straatbende Saints blijkt net zo kort te zijn als zijn naam doet vermoeden, Short-AS. De tiener wordt op station Overvecht neergeschoten door Nick, een politieagent. Zijn dochter Emma is een aantal maanden eerder zo bruut verkracht door leden van dezelfde bende dat ze het maar ternauwernood heeft overleefd. De media duiken boven op de zaak, als bekend wordt dat Nicks dochter is verkracht en het wapen, dat Short-AS volgens Nick op hem richtte, onvindbaar blijkt te zijn.
De Saints zweren niet te rusten totdat Short-AS is gewroken. Ondertussen is Emma dagelijks bezig met overleven. En probeert haar moeder het normale gezinsleven in stand te houden, voor zover dat mogelijk is.

Het verhaal van Vrij spel  is deze keer wel geloofwaardig, realistisch en overtuigend. Het lijkt alsof Linda Jansma met het einde is begonnen, namelijk de dood van de dader. Al snel blijkt dat dit juist het begin is van een nieuw, nog gewelddadiger kat-en-muisspel tussen de bende enerzijds en Nick, Emma, hun familie en vrienden anderzijds.
Het verhaal springt van de ene personage naar de andere en heen en terug in de tijd. Dit zorgt tegelijkertijd voor zowel spanning als verwarring.
Met veel inlevingsvermogen heeft Linda Jansma de personages neergezet. Ze zijn levensecht en zo realistisch dat je je af en toe afvraagt of de Saints echt bestaan en of de gebeurtenissen in het boek gebaseerd zijn op waargebeurde feiten. Je krijgt het gevoel dat je ze echt leert kennen. Je kan niet anders dan meeleven met Emma en hopen dat het op de een of andere manier weer goed komt met haar.

De Kerk komt er niet goed vanaf in Vrij spel. Tijdens een paar gebeurtenissen in het verhaal kan een priester ingrijpen om erger te voorkomen. Hij doet dit niet uit angst. Het lijkt alsof deze priester symbool staat voor de Kerk. Op cruciale momenten in de geschiedenis keek de Kerk immers ook de andere kant op, zonder in te grijpen of te doen wat moreel gezien juist was.
Dit alles bij elkaar opgeteld maakt Vrij spel  tot een van de beste boeken van Linda Jansma, vergelijkbaar met Tweestrijd  of Schuilplaats.