"Dit boek zal de geschiedenis ingaan als het definitieve levensverhaal van Oskar Schindler, dat de geschiedenis vertelt van een man met talloze karakterfeilen die door de naziterreur in Polen een gedaanteverandering onderging en zich ontpopte als de allergrootste Duitse Jodenredder", aldus Dr. Mordecai Paldiel, directeur Righteous Among the Nations Department van Yad Vashem. En na het lezen van dit boek zullen velen het met hem eens zijn. David M. Crowe is een historicus met een indrukwekkende carrière. en doceert momenteel aan de Elon University in North Carolina. Hij heeft vele publicaties op zijn naam staan en wordt gezien als een specialist in Internationaal Strafrecht, de Holocaust, de geschiedenis van de Roma in Oost-Europa en Rusland, en van 20ste eeuws China. Daarbij heeft hij diverse malen opgetreden als expert-getuige en verschenen in media over de hele wereld.

Met zijn biografie over Oskar Schindler schetst hij het portret van een man met al zijn tekortkomingen die in een duistere periode in de recente geschiedenis boven zichzelf is uitgestegen. Het boek begint met de beschrijving van de situatie in Europa voor de oorlog en plaatst Schindler hier middenin. Daardoor is het boek naast een biografie zeker ook een geschiedenisboek over nazi-Duitsland, hun militaire organisatie en de Holocaust. Vooral in de eerste hoofdstukken is het wennen aan de grote hoeveelheid namen en militaire termen, waarbij Schindler zelf in eerste instantie slechts mondjesmaat wordt genoemd. Echter, van lieverlee krijg je een beeld geschetst waarbij de persoon Schindler wordt bezien vanuit het standpunt van de nazi's, de Schindler-Joden, de geällieerden en zijn vrouw. Er wordt door Crowe afgerekend met sommige mythes rond Schindler en 'zijn' lijst, zoals de mate van invloed die Schindler zelf op de samenstelling heeft gehad. Intrigerend is ook de wijze waarop het boek van Thomas Keneally en de film van Steven Spielberg vooral in de tweede helft van de biografie worden geplaatst naast het werkelijke verhaal.

Crowe overtuigt met eigen inzichten, verwijzingen naar interviews en vele bronvermeldingen. Het is een wetenschappelijke biografie die achteraf gezien leest als een spannende roman. Het verandert je beeld van een man met zijn opportunistisch karakter, drang naar financieel gewin en zijn ontrouw, maar dat doet niets af aan zijn wapenfeiten..Crowe vat het als volgt samen:
"Ja, Oskar Schindler was een man met persoonlijke tekortkomingen. Maar hij zette wel zijn leven en zijn fortuin op het spel om bijna 1100 personen te redden. [...] Een dergelijke proeve van medemenselijkheid was uitzonderlijk tijdens de holocaust."