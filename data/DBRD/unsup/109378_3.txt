Auteur S.J. Watson werd geboren in Engeland en woont in Londen. Zijn debuut Voor ik ga slapen is het resultaat van een cursus romanschrijven. Inmiddels zijn de rechten van Voor ik ga slapen verkocht aan 30 landen en is er een film in de maak.

Christine lijdt sinds haar ongeluk aan geheugenverlies en telkens als ze geslapen heeft zijn haar herinneringen gewist. Ze wordt elke dag wakker in een vreemd huis, naast een vreemde man en in de spiegel ziet ze een vrouw die veel ouder is dan zij. Haar man vertelt haar elke dag wat ze moet weten en gaat dan naar zn werk. Als Christine in het geheim zelf een dagboek bij gaat houden en dit dagelijks terugleest krijgt ze meer grip op haar leven, maar doet ze ook een verschrikkelijke ontdekking.

Ondanks dat dit boek niet geheel aan mijn misschien te hoge verwachting heeft voldaan, vond ik het toch een goed en origineel debuut. Ik vind het bijzonder knap dat S.J. Watson met heel weinig personages en ook nog verteld vanuit het oogpunt van de hoofdpersoon Christine een boeiend verhaal heeft kunnen maken over een vrouw die lijdt aan geheugenverlies. Zeker gezien zij dit in zon erge mate heeft dat ze een dagboek nodig heeft om nog enigszins te kunnen functioneren. Door de herhaling van lezen en schrijven in haar dagboek lijkt het er soms op alsof er niks anders gebeurt dan dat, maar juist deze herhalingsactie zorgt ervoor dat je als lezer langzaamaan steeds meer informatie krijgt en de spanning toeneemt tot er uiteindelijk niets anders overblijft dan het gevoel te moeten doorlezen tot je de volledige waarheid kent.
De schrijfstijl is prettig en vlot waardoor het verhaal makkelijk wegleest. Het einde is helaas een beetje voorspelbaar, daar had best nog even aan gesleuteld kunnen worden, maar al met al wat mij betreft een behoorlijk goed, origineel en geslaagd boek.