Acht maanden geleden was Mikayla Jackson nog een gelukkige vrouw totdat haar man Steven zelfmoord pleegde. Nu is ze met haar kinderen Valerie en Jason vanuit Amsterdam naar Canada geëmigreerd waar Steven een huis had. Ze wist niets af van dit huis totdat ze de koopakte kreeg en ze besloot om halsoverkop te verhuizen. Misschien zou ze hier wel aanwijzingen kunnen vinden waarom haar man zelfmoord heeft gepleegd. Nu wist ze immers niet meer wie haar echtgenoot eigenlijk was. Had ze hem wel degelijk gekend?

Ze kan de dood van haar man nog altijd geen plaats geven en nu wonen ze op een eilandje, midden in niemandsland, te midden van een bos. Ze denkt dat ze de juiste beslissing heeft genomen en dat ze hier de rust kan vinden om aan een boek te gaan schrijven. Toch sluimert er nog altijd die twijfel wat ze hier eigenlijk doet. Het huis ligt op een eiland tussen Vancouver en Vancouver Island en het is met de ferry twee uren onderweg om naar het vasteland te gaan. Nu woont ze in Rocky Roads, een kleine gemeenschap met maar een paar straten.

Ze maakt kennis met haar buren Robert en Sally die ook een dochter hebben. Als ze op een feestje wordt uitgenodigd bij hen schijnt iedereen al haar te kennen als de weduwe van Steven, de mysterieuze nieuweling. Als ze op het einde van de avond Sally stomdronken in de tuin aantreft, begint deze Mikayla te vertellen over een zekere Joanna. Zij was haar hartsvriendin en is 23 jaren geleden vermoord. Ze maant Mikayla aan om onderzoek te doen naar deze moord. Het verhaal van Sally fascineert haar, tenslotte is Mikayla journaliste en iets in haar zegt dat ze dit tot de bodem moet onderzoeken. En dan gaat de bal aan het rollen…

Ze spreekt met een aantal mensen en ook met sheriff Harry Blake die zo zijn vermoeden heeft wie de echte dader is. Ze slaat zijn advies in de wind om alles te laten rusten. Bijna iedereen doet zeer geheimzinnig en houdt de lippen stijf op elkaar. Sommigen manen haar aan om met dit verhaal naar buiten te komen. Laat ze bloeden! Maar de hamvraag is: wie is ‘ze’?

“Roer niet in dingen die tot rust zijn gekomen”

Al gauw merkt ze op dat Steven hier een verborgen leven had. Haar detective werk wordt niet in dank afgenomen en snel gebeuren er vreemde en angstaanjagende dingen. Ze krijgt meerdere waarschuwingen om te stoppen met de speurneus uit te hangen. Dit is een hechte gemeenschap en het is beter om geen slapende honden wakker te maken. Het lijkt alsof iedereen hier iets te verbergen heeft.

Maar Mikayla stopt niet en in zeer korte tijd gebeuren er verschrikkelijke dingen! Kan zij deze doofpotoperatie tot een goed einde brengen? En wat zijn de consequenties voor haar?

Conclusie

Dit is echt een thriller van formaat! Je begint erin en opzij leggen kun je gewoonweg niet, het houdt je zo in de ban dat je moet doorlezen. Naarmate het boek vorderde deed me dit heel hard aan ‘Twin Peaks’ denken. Een gemeenschap waar alles en iedereen zo geheimzinnig doet en waar je als vreemde niet echt wordt verwelkomd. Het is niet zomaar een thriller maar een fantasy/mysterie verhaal en dat heeft Lydia goed weergegeven.
Vanaf het begin hangt er al een soort mysterie rond de zelfmoord van Steven en hoe ze probeert ermee om te gaan. Mikayla laat zich ook zomaar niet de mond snoeren en dat brengt ongelofelijk veel spanning met zich mee en het mysterie wordt alsmaar groter. Sommige hoofdstukken eindigen dan ook met een cliffhanger en dat brengt nog meer nieuwsgierigheid naar boven.
Sommige personages worden meer uitgediept dan andere en dan begin je aan enkelen te twijfelen. Je blijft constant denken wie en wat heeft hier een rol in het verhaal. En vooral, wie zit hier allemaal achter? Ik moet eerlijk toegeven dat ik op het verkeerde spoor zat. Lydia weet als geen ander de mensen op een verkeerd been te zetten. Het verhaal is luguber, boeiend maar vooral spannend. Je zit met momenten op het puntje van je stoel omdat je zo meeleeft met Mikayla en haar kinderen. Mikayla is een sterk personage met veel doorzettingsvermogen en eentje die haar doel wil bereiken kost wat kost en dat heeft Lydia heel mooi neergepend.
Een knap staaltje schrijfwerk en dan blijf je nog met een vraag zitten. Het boek zet je werkelijk aan het denken. Dit is echt een ‘whodunit’ verhaal!
Dit is werkelijk één van de beste boeken die ik dit jaar tot nog toe heb gelezen. Een boek dat meer dan de moeite waard is om te lezen!
Ik kijk uit naar haar volgend boek!
5 terechte sterren voor dit boek!