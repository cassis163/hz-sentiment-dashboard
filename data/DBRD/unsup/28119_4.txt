Annette van Luyk (1962) heeft na haar studies Culturele Antropologie en Communicatie lange tijd gewerkt als Sr. Purser bij de KLM, en daarna als Teammanager in de thuiszorg. Voordat ze met schrijven begon had ze acteren als hobby. Hier leerde ze heel veel van en ze beschouwt deze ervaring, achteraf gezien, als een prima basis om fictie-auteur te worden. In het najaar van 2015 besloot ze een boek te gaan schrijven. ‘Een perfecte illusie’ is haar debuutroman. Inmiddels is Annette gestart met een tweede spannende roman die zich afspeelt in Italië.

Ellen – gescheiden en met uitwonende kids – is een sterke intelligente rijpere vrouw die op zoek gaat naar een leuke begripvolle partner via een datingsite. Ze wordt hevig verliefd op de Amerikaanse John en denkt hem te gaan ontmoeten. Ellen komt echter bedrogen uit. Wanneer ze naar Schiphol gaat om John op te halen blijkt hij niet in het vliegtuig te zitten. Gedesillusioneerd en bijna bankroet besluit Ellen het er niet bij te laten zitten. Ze gaat in Ghana op zoek naar ‘haar’ John. Maar de zoektocht is zeker niet vol gevaren…

‘Een perfecte illusie’ is een mooie spannende roman die goed in elkaar zit. Annette van Luyk heeft voor een actueel thema gekozen namelijk het online daten en de oplichting/fraude die daaruit voortvloeit. Helaas trappen nog steeds veel vrouwen in deze vorm van oplichting. En niet alleen naïeve vrouwen, maar ook intelligente vrouwen zoals onze hoofdpersoon Ellen.
Deze roman bestaat uit een proloog, 5 delen en een epiloog. Bij elk deel staat een passende titel. We volgen Ellen in haar zoektocht naar een aantrekkelijke partner via het web, maar ook naar Ghana wanneer ze doorheeft dat ‘haar’ lieve John helemaal niet bestaat. We zien Ellen in haar onmacht maar ook in haar woede. Een gevaarlijke zoektocht volgt, maar gelukkig staat ze er niet helemaal alleen voor.
‘Een perfecte illusie’ leest vlot en houd je gevangen in zijn greep. Het verhaal wordt vanuit twee kanten belicht namelijk dat van Ellen en de kant van Salomon, onze denkbeeldige John. Waarom doet zo iemand dit, wat is de reden? Van Luyk heeft zich in beide rollen goed ingeleefd en beschrijft de situaties uitvoerig. We krijgen zelfs wat begrip voor Salomon, die zich inlaat met de Sakawa boys. Het is wel een beetje ongeloofwaardig dat Ellen zelf achter de dader aangaat en zich in een gevaarlijke situatie manoeuvreert, maar dat doet verder niets af aan het verhaal.

‘Een perfecte illusie’ is een fijne roman gecombineerd met spanning en romantiek. Een boek voor de liefhebbers van Suzanne Vermeer. Maar ook menig andere lezer zal hier van kunnen genieten. Kortom een geslaagd debuut!