Pjotr Vreeswijk - Dwaalspoor

Titel: Dwaalspoor
Auteur: Pjotr Vreeswijk
Uitgeverij: Letterrrijn
Publicatiedatum: Oktober 2017
Aantal bladzijdes: 264


Cover: De cover van Dwaalspoor heeft mooie pastelkleuren. We zien een besneeuwd treinspoor, waar je in de verte de koplampen van een naderende trein aan ziet komen, dit straalt dreiging en onheil uit. Het sneeuwt en de omgeving ziet er kil en verlaten uit. De naam van de auteur staat in passend blauw op de cover, ook de titel van het boek kleurt mooi bij het geheel. In de linkerbovenhoek staat in opvallend terracotta rood dat we hier te maken hebben met de winnaar van de, “Thrillzone,” debuutprijs.

Auteur: Pjotr Vreeswijk is geboren in Gouda en getogen in Den Haag. Na zijn diensttijd in Blomberg (Duitsland), waar hij als luchtmachtbeveiliger heeft gewerkt, is Pjotr in de Haagse horeca terechtgekomen. Hierna heeft hij de overstap naar de politie gemaakt, waar hij ondertussen ruim veertien jaar werkt. 
Bij de politie heeft hij diverse functies en neventaken vervuld. Zo is hij motorrijder en mountainbikesurveillant in een achterstandswijk geweest en heeft hij als lid van onderzoeksteams verschillende grote rechercheonderzoeken gedraaid. Nu is hij, in de rang van brigadier, werkzaam als wijkagent aan bureau Scheveningen waar hij de spil tussen politie en burgers vormt. 
Pjotr Vreeswijk is een fan van auteurs als Robert Ludlum en Tom Clancy. De manier waarop deze auteurs de werkelijkheid met fictie weten te combineren spreekt hem enorm aan. ‘Ik smul van dit soort boeken. Heel soms haak ik af, maar dan alleen als ze te technisch worden.’ 
Toen hij begon met schrijven had hij maar een doel voor ogen: ‘Ik wil een boek schrijven dat ik zelf graag zou willen lezen.’ Uiteraard liet hij zich inspireren door de avonturen van kolonel John Smith, de militaire arts uit Ludlums John Smith-reeks. Maar de inspiratie kwam ook uit een heel andere, verrassende hoek: geheim agent Lennet van Vladmir Volkoff  (Luitenant X). Deze spannende reeks jongensboeken over de Franse geheim agent Lennet, die Pjotr als kind las, in combinatie met de keiharde actiethrillers van nu, plus zijn passie voor verre reizen en jarenlange ervaring als politieman in verschillende Haagse wijken hebben geleid tot zijn eerste manuscript Masterplan. Masterplan is half oktober 2016 uitgebracht en werd door ThrillZone uitgeroepen tot het beste thrillerdebuut van 2016. Op 21 oktober 2017 is de tweede actiethriller van Pjotr uitgekomen, dit vervolg op Masterplan draagt de titel Dwaalspoor.


Achterflap/samenvatting :
Als Alex De Klerck, een ex-agent van de geheime Europese antiterreureenheid OPERATIONS, een onheilspellend en mysterieus bericht ontvangt, reist hij in allerijl naar Brussel. 
Op hetzelfde moment komt er dertienduizend kilometer verderop een roestige oude dieseltrein in beweging, waarvan zowel de lading als de bestemming onbekend zijn.
Eenmaal in de Europese hoofdstad gearriveerd, lijkt voor Alex alles veranderd. Zijn oude werkgever keert zich tegen hem en als hij daarna ook wordt geconfronteerd met een brand met dodelijke afloop, neemt de voormalig geheimagent noodgedwongen contact op met zijn enige en laatste bondgenoot: computerexpert en oude vriendin Suzanne Boyle. 
In een ultieme poging het bericht te ontcijferen, vraagt hij haar alle geschreven en ongeschreven regels te overtreden.
Wat hij niet weet, is dat daarmee de poort naar Europa wagenwijd wordt opengezet. 
Een monsterlijk kwaad stroomt het continent binnen.
Pjotr Vreeswijk is politieman binnen de eenheid Den Haag en tot op de dag van vandaag nog steeds op straat te vinden. Zijn jarenlange ervaring als agent in verschillende Haagse wijken is merkbaar in de razendsnelle actiescènes van Dwaalspoor. 


“Zijn nekwervels knapten en zijn benen strekten zich een halve seconde uit. Hierna werd zijn lichaam slap.”

Mijn mening:

Als je mij twee jaar geleden had verteld dat ik ooit nog eens zou gaan genieten van een actiethriller, had ik diegene voor gek verklaard. Als ik iets zeker wist was het wel dat dat absoluut niet mijn genre was. Totdat ik toevallig het eerste boek van Pjotr Vreeswijk, “Masterplan,” las en me dat erg goed was bevallen. Ik keek er dus ook erg naar uit om zijn nieuwe boek, “Dwaalspoor,” te mogen lezen. Het verhaal gaat direct van start met een spannende proloog, eentje waar direct de dreiging voelbaar is en je zintuigen op scherp zetten. Het boek bevat korte hoofdstukken wat ervoor zorgt dat je met hoge snelheid door het verhaal vliegt. Het verhaal neemt je mee over verschillende wereld continenten wat zorgt voor de nodige afwisseling, ook de schrijfstijl van Pjotr is goed te volgen, zonder moeilijke woorden en erg fijn om te lezen. Het lijkt alsof je er zelf bij bent en in plaats dat je naar een spannende actiefilm kijkt je er nu één leest. De personages zijn boeiend, al zou ik persoonlijk wel wat meer over hun achtergrond willen weten, maar voor dit genre is dit niet noodzakelijk. Het thema wat Pjotr door zijn actiethriller heeft verweven zet je weer even tot nadenken, ik moet er niet aandenken dat zoiets echt kan gebeuren. Ook het vrouwelijke geslacht is in deze actiethriller ruimschoots aanwezig, iets wat ik erg kan waarderen, zo zorgt Pjotr Vreeswijk ervoor dat de zin, “Meer voor mannen,” niet opgaat en deze actiethriller ook zeker door de vrouw met veel plezier gelezen kan worden. Ik kan het dan ook iedereen aanraden, alles wat je in een spannend boek wilt zien, zoals actie, bedrog, misleiding en spanning zijn volop aanwezig. Ik kan dan ook maar één ding zeggen,” ik zie alweer uit naar het volgende boek.
“De kogels boorden zich door de gammele toilet deurtjes en tegels spatten in vlijmscherpe stukken van de muur.”

Spanning: 4
Plot: 4
Leesplezier: 4
Schrijfstijl: 4
Originaliteit: 4
Psychologie: 3

Ik geef, “Dwaalspoor,” van Pjotr Vreeswijk 4 dik verdiende sterren.
Heidi.

Deze en andere recensies vindt u op www.thrillersandmore.com