Niet volgens het script lijkt op basis van de cover en de achterflap een standaard liefdesverhaal over een meisje en een jongen die op het eerste zicht enorm van elkaar verschillen, maar door elkaar beter te leren kennen erachter komen dat ze eigenlijk echt op elkaar lijken. Gelukkig heeft dit boek veel meer dan enkel dat. Het vertrekpunt van het verhaal is misschien niet origineel, maar zorgt er wel voor dat de lezer meteen de gevoeligheid van de personages opmerkt en de spanning die doorheen het hele verhaal rond Chase en Evie blijft hangen voelt.

Niet enkel de spanning rond de veranderende relatie tussen Chase en Evie, maar ook de andere thema’s die aan bod komen zorgen voor een soort naderend onweer dat vanaf de allereerste vonk tussen Chase en Evie zichtbaar wordt. Ondanks dat de lezer dit ziet aankomen, slaagt de auteur erin de thematiek zo diep te laten gaan waardoor het veel verder doordringt dan verwacht. Dingen zoals geweld, chantage en drugs worden niet geschuwd en maken van Niet volgens het script een verhaal met veel lagen.

Enkel het einde doet een beetje afbreuk aan dit prachtig opgebouwde en verrassende verhaal. Wanneer de dingen escaleren en de spanning naar zijn hoogtepunt wordt gedreven, laat de auteur de verhaallijnen volledig los om een einde te breien aan het verhaal dat volledig lijkt los te staan van alles wat eraan vooraf ging. Hierdoor verliest het een beetje zijn geloofwaardigheid en lijkt het een snel in elkaar geknutseld hoofdstuk te worden.

Hoewel het einde zonder twijfel sterker had gekund, blijft Niet volgens het script overeind dankzij de zware thematieken die door de auteur niet worden geschuwd en dat in combinatie met een op het eerste zicht cliché liefdesverhaal. Elke lezer die zich graag laat verrassen zal met dit boek enkele uren leesplezier beleven.