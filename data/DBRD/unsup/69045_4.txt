Sterrenstof verteld een stukje van het leven van Henry. Hij is lang, slungelig en eigenlijk stiekem wel een nerd. Niet het typische mannelijke personage wat je in een YA verwacht. Henry is ook nog nooit verliefd geweest, heeft nog nooit gezoend, nog nooit gespijbeld en nog nooit ingebroken. Al deze dingen zullen veranderen zodra Grace Town zijn leven in strompelt. ‘Dit is beslist geen verhaal over liefde op het eerste gezicht, maar het is wel een liefdesverhaal’.

Gebroken door haar verleden strompelt Grace dus létterlijk Henry’s leven binnen. Grace is vreemd. Grace is stil. Maar Grace is juist aantrekkelijk omdat zij anders is. ‘Wie is Grace?’ is een vraag die Henry elke dag bezig houdt.
Met een flinke dosis humor, zelfspot en Harry Potter referenties wordt je meegesleurd in een verhaal over een typische, maar niet zo typische jeugdliefde. Henry weet regelmatig met zijn sarcasme en sullige opmerkingen een lach op mijn gezicht te toveren. Het verhaal voelt erg realistisch en herkenbaar aan. Krystal Sutherland laat niet alleen zien hoe mooi liefde is. Nee, ze laat ook zien (en vooral voelen) hoe klote het kan zijn. Je kan afgewezen worden, verward, gekust, bemind, verlaten. Soms wilde ik Henry een klap verkopen, soms wilde ik hem knuffelen. Soms wilde ik Grace uitschelden, soms wilde ik haar schouder zijn om op uit te huilen. Echt waar, all the feels.

De personages uit het boek voelden meteen als thuis. Niet alleen Henry en Grace hadden een eigen persoonlijkheid, ook de beste vrienden van Henry, Lola en Murray zijn ieder hun eigen unieke persoon. Lola is de zorgzame, strenge maar toch rechtvaardige, ietwat gekke vriendin. Murray is een soort van Crocodile Dundee uit Australië die heel stoer is en een typische jongen van 17: hij drinkt, versierd meisjes, maar heeft stiekem een heel klein hartje.

Ik heb dit boek in een ruk uitgelezen. Nog nooit heb ik in een boek quotes bijgehouden die ik mooi vind. Maar in dit boek waren het er te veel om op te noemen. Het is een beetje Lobsters meet The fault in our stars, maar dan beter. Dit is een Young Adult verhaal, maar dan helemaal opnieuw uitgevonden.