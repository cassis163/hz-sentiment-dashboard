Een nieuwe Zweedse trilogie van een auteur waarvan er in Zweden al miljoenen boeken zijn verkocht. Dat doet iedere boekverkoper direct denken aan de Millenium trilogie. Maar we zijn gewaarschuwd: Jens Lapidus is geen Stieg Larsson. Snel geld speelt zich af in Stockholm. Je maakt kennis met drie hoofdpersonen die geleidelijk in het verhaal samenkomen. In tegenstelling tot veel andere thrillers is er geen advocaat, journalist of politieagent. JW is een student die aansluiting heeft gezocht bij de high society van Stockholm en de schijn probeert op te houden dat hij één van hen is. Mrado is een Joegoslavisch maffialid en Jorge ten slotte is een veroordeelde criminele latino. Het boek is geschreven in hele korte zinnen, waardoor je in het begin behoorlijk moet wennen, maar zo halverwege het boek komt de vaart er in. En inderdaad, Snel geld doet in niets denken aan de Millenium triologie. Behalve dan misschien dat ik niet kan wachten tot het tweede deel vertaald is! Want als je het boek dichtslaat zijn de hoofdpersonen zo voor je gaan leven, dat je moet weten hoe het ze verder vergaat.
ps Wat bekt die Zweedse titel lekker: Snabba Cash!