"Wijn heeft ons al talloze keren gered. Het helpt altijd om een leuk moment nog leuker te maken en een zwaar moment te verzachten. Ook een pijnlijke stilte is daarmee makkelijk door te komen." ~ p19.

Een heerlijke chicklit met een kleine twist die ik absoluut niet zag aankomen en me even van mijn sokken blies!

"Voor ik het weet, ben ik zestig en grijs en heb ik alleen Paulo, Dave en Dan om tegenaan te praten. Antwoord geven doen ze helaas niet." ~ p39.

Halsoverkop is het debuut van Aline van Wijnen, het manuscript waarmee zij de schrijfwedstrijd van Zomer & Keuning en het tijdschrift Vriendin won. Het vertelt het verhaal van Nicole van Klaveren, een heerlijke boekenworm die al 6 jaar single is. Haar beste vrienden zijn Dan en Dave, Brown en Eggers wel te verstaan, je weet wel, die van die bekende paperbacks. De avonden brengt ze dan ook het liefst door op de bank met een van haar geliefde boeken. Haar beste vriendinnen zijn Lora en Krista, met wie ze graag een fles wijn optrekt, gevolgd door de nodige goede gesprekken. Wanneer zij op een dag tijdens haar lunchpauze een aantrekkelijke man ontmoet, die ook nog eens een goed boek aan het lezen is, wordt ze halsoverkop verliefd. Maar wie is die onbekende man?
Halsoverkop is een heerlijke, makkelijk weg lezende chicklit die je als boekenliefhebber zeker kan waarderen. Vooral de manier waarop Nicole over boeken praat is zeer herkenbaar, en ik vond het heerlijk om bekende titels en auteurs voorbij te zien komen. Met haar vriendinnen voelt het als een hechtige club en je ziet ze de dames bijna op de bank zitten met hun wijntjes. Het is een ideaal boek om lekker mee weg te kruipen, verstand op nul en hem in 1 ruk uit te lezen. En dan het liefst in het zonnetje met een wijntje, voor de ultieme beleving...

"Niks is vaster dan het tijdelijke, heb ik ooit ergens gelezen. En dat blijkt." ~ p98.

Ik heb erg genoten van dit boek. Toch denk ik dat er veel meer uit gehaald had kunnen worden, door bijvoorbeeld de andere personages iets meer uit te diepen, bepaalde situaties iets meer te belichten en er wat meer emotie er in te stoppen. Ik denk echt dat met een klein beetje meer werk er van deze 3 sterren een 5 sterren verhaal gemaakt kan worden. Maar, voor debuut zeker niet slecht en  absoluut de moeite!