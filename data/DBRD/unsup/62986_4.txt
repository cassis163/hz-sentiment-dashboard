Weer zo’n boek waar ik viel voor de cover! Mooi, opvallend en mysterieus… En het spannende verhaal speelt zich af in Wales, altijd leuk om over zo’n mooi gebied te lezen. De Welshe natuur werd door de auteur beeldend neergezet, ik ben er nog nooit geweest, maar zo voelde het tijdens het lezen wel.

Het boek begint met het afschuwelijke verhaal van de veertienjarige Beth die door haar vader en broers misbruikt wordt. Dat was vijftig jaar geleden. Beth verdween op een dag en haar beste vriend Dai heeft haar nooit meer gezien.
In het heden vlucht Rachel (voorheen Sarah) naar Wales omdat haar ontvoerder van jaren geleden op vrije voeten komt. Zij komt in de voormalige schuur van het huis waar Beth woonde te wonen, het is omgebouwd tot een huisje. Er is nog één broer van Beth in leven, Idris, een eng, vies vet mannetje dat geilt op de mooie Rachel en haar steeds lastigvalt.
Terwijl Rachel zich, ondanks haar angst voor ontdekking, thuis begint te voelen in Wales, verdwijnen er jonge meisjes in de omgeving. En Rachels moeder probeert haar te vinden, omdat ze iets schokkends heeft gevonden in de kamer van haar overleden man…

Het verhaal is erg boeiend. Je vraagt je door de verschillende verhaallijnen en de hoofdstukken in ander lettertype (de moordenaar?) steeds af waar het heen gaat en je wordt meerdere keren op het verkeerde been gezet.
Je vermoedt meteen al dat de levens van Beth en Rachel met elkaar verbonden zijn, maar op welke manier daar kom je pas aan het einde achter.

Het verkeerde pad is een spannend verhaal over familie, geheimen, misbruik en moord. Het is een knap in elkaar zittend psychologisch verhaal over een getraumatiseerde vrouw die een nieuw leven probeert te leiden, maar nooit helemaal kan ontsnappen aan haar verleden en erg wantrouwend in het leven staat. Het einde van het verhaal had ik absoluut niet zien aankomen, het liet me achter met een WOW-gevoel!
Ik vind dit verrassende thrillerdebuut een echte aanrader voor thrillerliefhebbers!