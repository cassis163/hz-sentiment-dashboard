'De verleidsters' is het tweede deel van een trilogie waarin Emilia en Luigi de hoofdrol spelen.
Ook zonder dat ik het eerste deel 'Bloedlink' las kon ik het verhaal goed volgen, maar na het lezen van 'De verleidsters' heb ik wel meteen 'Bloedlink' besteld, omdat ik wil weten wat in het eerste boek gebeurd is met deze twee. Ik had toch het gevoel dat ik iets zou missen als ik het eerste deel niet alsnog zou lezen.

'De verleidsters' is een heerlijk spannend boek in twee afwisselende verhaallijnen die duidelijk van elkaar te onderscheiden zijn door het logo van De Crime Compagnie, de driemaster, dat boven ieder hoofdstuk staat dat zich afspeelt in het jaar 1509.
De andere hoofdstukken spelen zich af in het jaar 2015. Kijk hierboven even naar de korte samenvattingen van de achterflap.

Dat de auteurs gedegen onderzoek gedaan hebben is overduidelijk. Terwijl je leest waan je jezelf op de beschreven locaties en kijkt mee door de ogen van de betrokkenen.
Alles in het boek is belangrijk, niets is overbodige informatie; de proloog, het persbericht voorafgaand aan het eerste hoofdstuk en het nawoord van de auteurs. Ik ben het eens met de laatste woorden in dit nawoord en ook ik bekijk het werk van Michelangelo in de Sixtijnse Kapel nu met andere ogen.
Zoals ook in het nawoord te lezen is hebben de auteurs zoveel mogelijk de historie gevolgd, maar ter wille van het verhaal hebben ze er hier en daar een eigen draai aan gegeven.
Als liefhebber van (historische) thrillers, kan ik zeggen dat ik heb zitten genieten van de eerste tot en met de laatste bladzijde.
Van een paar dingen die ik me afvroeg tijdens het lezen had ik een aantekening gemaakt, maar deze vragen werden allemaal in het nawoord beantwoord. Een heerlijk gevoel, om niets op te hoeven zoeken!

De titel van het derde boek van de trilogie is 'Zondeval'. Dit woord werd al een paar keer gebruikt in 'De Verleidsters' waardoor het daarmee een link vormt.
Ik kijk er naar uit!
4,5/5*