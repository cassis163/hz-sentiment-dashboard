Geld maakt niet gelukkig, maar het is wel gemakkelijk als je het hebt!’. Een van de vele gezegden die uitdrukking geven aan onze verbondenheid met geld. Geld waar we normaliter hard voor werken omdat we het nodig hebben voor ons dagelijks leven, voor eten, wonen en kleding. Gedachteloos incasseren we het en geven het meestal even gedachteloos uit, zonder ons te realiseren wat voor effect deze handelingen hebben op onze emoties en onze totale manier van handelen. Gaan we daar over nadenken dan blijkt dat onze relatie met geld in algemeen gecompliceerder dan gedacht.
De Engelse schrijfster en journaliste Claudia Hammond heeft hierover onder de titel ‘De kracht van geld. Een psychologische verkenning.’ een boek geschreven (Engelse titel ‘Mind over money’).
‘De kracht van geld’ is een zeer interessant boek en gericht op de praktijk. In vijftien hoofdstukken belicht de schrijfster een groot aantal onderscheidende onderwerpen. Zij doet dit op een aantrekkelijke, verhalende wijze met hier en daar een snufje humor. Na het lezen er van krijg je toch een andere kijk op het uitgeven van geld.
Hoewel de vertaling uitstekend is, is en blijft het toch een ‘Engels’ boek. Mogelijk doordat soms over Engelse ponden wordt gesproken en dan weer over euro’s, of voorbeelden typische Engels zijn of omdat de aanvullende literatuurlijst voornamelijk uit Engelse boeken bestaat. Maar deze, misschien wat kritische, kanttekeningen laten onverlet dat het een prima boek is dat, over omgaan met geld, voor menigeen nieuwe gezichtspunten zal opleveren.
Een voordeel is dat je de hoofdstukken in een willekeurige volgorde kunt lezen. Elk hoofdstuk staat op zichzelf. De meeste aandacht zal dan zonder twijfel direct uitgaan naar het laatste hoofdstuk ‘Tips’!
Samengevat, ‘De kracht van geld’ is een prikkelend en uitdagend boek. Misschien in eerste lezing met wat weinig diepgang maar dat wordt ruimschoots gecompenseerd door de vele, vele voetnoten en verwijzingen achterin. Het geeft duidelijkheid en inzicht in de psychologie en de drijfveren van onze omgang met geld. Alleen hierom is het boek al aanbevelenswaardig voor hen die in de bank- en financieringssector omgaan met consumentenkredieten.