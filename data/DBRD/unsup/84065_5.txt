‘Achter gesloten deuren’, de titel laat het al vermoeden dat wat het perfecte huwelijk van Jack en Grace aan de buitenkant laat zien niet overeenstemt met wat er zich achter de gesloten deuren van hun prachtige woning afspeelt.
Via niet al te lange hoofdstukken die steeds wisselen tussen wat Grace in het heden beleeft, onder het wel zeer autoritaire gedrag van haar ‘liefhebbende’ echtgenoot, en in het verleden waarin beetje bij beetje duidelijk wordt hoe het zover is kunnen komen en wat de afschuwelijke plannen van Jack zijn voor de nabije toekomst.

Het feit dat hij hiervoor de liefde van Grace voor haar zusje Millie, een jongere met het syndroom van Down, misbruikt om haar onder druk te zetten belet Grace om daadwerkelijk in verzet te komen tegen Jack.

Hoe dit uiteindelijk moest aflopen liet mij tot de allerlaatste pagina op het puntje van mijn stoel zitten en af en toe voelde ik me zó plaatsvervangend beklemd dat ik er een bijna ademloos van werd. Wat zou ik doen wanneer ik me in dezelfde situatie zou bevinden als Grace? Geen idee …

Zelden heb ik een boek zo snel na elkaar uitgelezen; wegleggen was echt geen optie. De spanning werd van pagina tot pagina steeds groter en de niet al te lange hoofdstukken – telkens eindigend op een nieuw spannend moment - en de makkelijk te lezen zinnen maken van ‘Achter gesloten deuren’ een pageturner van jewelste.

Een schitterend debuut dat smaakt naar meer.
De volle 5 sterren waard, wat mij betreft.