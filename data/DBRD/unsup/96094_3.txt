‘Over voeten gesproken… draag sokken. Ze slorpen al een deel van het zweet op, waardoor je voeten en schoenen minder zullen ruiken.’ ‘De meeste mannen jokken over de grootte van hun penis.’ ‘Voordat je die hatelijke bek opentrekt om iemands uiterlijk te bespotten, weet dat je morgen wakker kunt worden in een lichaam dat je nauwelijks herkent.’ ‘De beste eigenschap van een goed vriendje is dat die zijn partner een eigen leven gunt. Een goede partner is iemand die ook jou een eigen leven gunt.’

Zomaar wat adviezen uit het voorlichtingsboek speciaal voor jongens in de puberteit. Je kunt het zo gek niet bedenken of er wordt wel aandacht aan geschonken. Zo vind je er informatie over de lichamelijke veranderingen die horen bij de groei naar volwassenheid, naast adviezen over het vinden van een partner of het uitmaken van je verkering. Of die partner nu een jongen of een meisje is: dat doet er niet toe. Het boek gaat er vanuit dat niets gek is zolang je een ander maar niet kwetst en met respect behandeld.

Schrijver James Dawson omschrijft het zo: “Intussen besef je hopelijk dat ‘normaal’ een woord is dat zo snel mogelijk mag worden opgepakt en neergeschoten door het ‘vuurpeloton’.” Het behoeft geen betoog dat het taalgebruik in dit boek populair en direct is. Voor de schrijver, iemand met onderwijservaring, een middel om zijn doelgroep te bereiken. Hij zet overigens meer middelen in. Zo is het boek vormgegeven als een graphic novel en ondersteunt hij zijn adviezen met de ervaringen van andere jongeren (jongens en meisjes). 

Ondanks dit alles is het toch een talig boek geworden. Om de 188 bladzijden van a tot z te kunnen lezen moet je wel een goede lezer zijn. De stripachtige, best grappige illustraties en het spel met de typografie kunnen niet voorkomen dat de bladspiegel op veel plekken toch vol is.

Opvallend is dat er in het boek behoorlijk wat aandacht is voor de gelijkheid tussen mannen en vrouwen. Seksisme en de genderkwestie worden niet geschuwd. Natuurlijk komt ook het onderwerp dat je verwacht in een voorlichtingsboek aan de orde: seksuele ontwikkeling en seksueel actief zijn. Seks is iets waar je alleen of met je partner plezier aan kunt beleven, maar ga nooit over je eigen grenzen en die van je partner heen. 

Hier en daar is het boek belerend. Het is dan ook een echt opvoedboek, zo blijkt uit het nawoord gericht op de volwassenen om de jongens heen. Vanuit die optiek logisch dat er meer dan voldoende aandacht is voor de effecten van gedrag. Onveilig vrijen leidt tot (o.a.) soa’s; (cyber)pesten kan levens kosten, enzovoort.  

Een woordenlijst, register en aanvullende internetsites maken het boek tot een eigentijds informatief boek. 

Voor meisjes kwam tegelijkertijd Het ultieme meisjesboek uit.