Na het lezen van ‘Wat ik nooit eerder heb gezegd’ was ik behoorlijk nieuwsgierig naar ‘Kleine brandjes overal’. Het wachten is beloond, want wat een overweldigend verhaal is dit boek! Na het eerste inleidende hoofdstuk waarin duidelijk wordt dat Izzy, de opstandige dochter van de familie Richardson, het huis in brand heeft gestoken, word je als lezer mee teruggenomen naar het jaar daarvoor dat Pearl en haar moeder hun intrek nemen in een klein huisje in Shaker Heights, een perfect aangelegd plaatsje in Ohio. Het verhaal begint vrij rustig. Pearl vindt al snel aansluiting bij de kinderen van de Richardsons en brengt haar middagen bij hen thuis door met het kijken naar Jerry Springer. Pearl, die tot dan toe samen met haar moeder op veel verschillende plaatsen heeft gewoond, is in de veronderstelling dat ze een leven gaan opbouwen in Shaker Heights. Maar alles wordt anders zodra Mia als hulp in de huishouding aan de slag gaat bij de Richardsons. Izzy vindt bij Mia dat wat ze niet vindt bij haar eigen moeder. Pearl daarentegen is gefascineerd door het leven dat de kinderen van de Richardsons leiden en die niet weten hoe het is om steeds te moeten verhuizen en om niet in weelde op te groeien. Op een dag vangt Mia een gesprek op en hoort ze dat de vrienden van de Richardsons bezig zijn om de voogdij over een Chinees meisje te krijgen. Kort daarvoor heeft Mia van een kennis gehoord dat zij haar kind dat ze te vondeling heeft gelegd terug wil, maar niet weet waar ze is. Mia onderneemt actie met als gevolg dat de levens van de inwoners van het altijd rustige Shaker Heights behoorlijk door elkaar wordt geschud.

Dat elk huisje een kruisje heeft, wordt in ‘Kleine brandjes overal’ pijnlijk duidelijk. Mevrouw Richardson komt erachter dat er een smet rust op het verleden van Mia, wat laatstgenoemde graag geheim had willen houden...

Het verhaal speelt zich af in de jaren ‘90, maar dat is niet direct duidelijk. Er worden verschillende thema’s aan de orde gesteld. Opvallend is dat vooral de levens van de vrouwen en jonge meisjes wordt belicht, waarbij het thema moederschap een belangrijke rol speelt. Bestaat er zoiets als een goede moeder en een slechte moeder?

Voor mij is ‘Kleine brandjes overal’
een verhaal dat zeer zeker de moeite waard is om te herlezen. Dat komt vooral door de sfeer die de auteur weet op te roepen. Rustig en kalm, maar je voelt dat er ellende aan gaat komen. De vraag is alleen wanneer?