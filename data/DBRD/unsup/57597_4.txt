Het is winter 1928. De jonge Engelsman Frederick is op vakantie in Zuid-Frankrijk en krijgt tijdens een sneeuwstorm een ongeluk. Hij belandt daarbij in een klein dorpje in de bergen en wordt uitgenodigd om 's avonds bij een plaatselijk feest aanwezig te zijn. Hij ontmoet daar een lieflijke jonge vrouw, Fabrissa. Zij is de eerste en enige die hem begrijpt in zijn wanhoop; de afgelopen 10 jaar heeft hij gerouwd om zijn geliefde broer George die in 1916 in Frankrijk is gestorven tijdens WW1. Fabrissa begrijpt hem omdat zij een soortgelijk verlies heeft geleden.
Tijdens het feest breekt er paniek uit en vluchten Fabrissa en Frederick. Als het weer dag wordt, is Fabrissa verdwenen. Het enige dat hij nog weet is dat zij heeft gevraagd haar te vinden. Hij moet diep gaan om zover te komen. Want: wie is Fabrissa? Niemand in het dorp kent haar of één van de andere mensen die hij op het feest heeft gezien. Waarom droegen zoveel mensen een geel kruis op hun kleding? Wie waren de indringers op het feest die begonnen te vechten?

Prachtige novelle met een heel andere invulling dan we van Kate Mosse gewend zijn. Boeiend boek; bedankt hoisvolbuukskes dat je deze als ringboek hebt aangeboden!
(Wikipedia: Een novelle bezit een eenvoudige structuur en een klein aantal personages. Meestal omvat een novelle een bijzondere gebeurtenis en toont ze de hoofdpersonages op een beslissend moment in hun leven)