Voor mij ligt het eerste deel van de Verborgen krachten serie: Vuurdoop met een prachtige omslag van Mario van Brakel. Christien Boomsma heeft meer jeugdboeken geschreven, allen spannend met een vleugje magie.

Meet Mare, 14 jaar. In het bezit van een moeder die niet helemaal spoort, ergerlijk begaafde en slimme vrienden, en – oh ja – verborgen magische krachten. Dat laatste vertelde een vreemde man haar na een spectaculaire zonsverduistering. En reken maar dat ze reden heeft om hem te geloven.
Behoorlijk balen dus, dat het haar niet lukt die krachten te gebruiken. Als haar maatje Nick er vervolgens wel in slaagt magisch vuur op te roepen, is ze woest. Is ze dan écht gedoemd als saaie middelmaat door het leven te gaan?
Maar dan verandert alles. Mare raakt verzeild in een eeuwenoude strijd en merkt dat soms offers nodig zijn om je vrienden en familie te beschermen.

Mare gaat met haar broer Raaf en ouders naar de zonsverduistering kijken. Haar moeder heeft een kruiden- stenenwinkeltje en heeft interesse in hekserij. Haar vader daarentegen is wetenschapper, natuurkundige. Mare verliest ze uit het oog en haar aandacht wordt getrokken door een verhalenverteller. Ze luistert geintrigeerd naar zijn stem tot de zonsverduistering daar is. Na afloop zoekt de verhalenverteller contact met Mare. Hij vraagt naar haar naam voor ze naar huis vertrekken. Thuisgekomen maken we kennis met een ‘normaal’ puberleven van Mare. Toch is er iets veranderd. Er is een vuurtje aangewakkerd bij Mare. Tijdens een zoektocht naar haar vrienden loopt Mare de verhalenverteller tegen het lijf. Hij spreekt haar aan en verteld haar dat ze magische krachten bezit, hij heeft het gezien. Hij geeft haar zijn visitekaartje. Een tijdje later wint haar nieuwsgierigheid het en gaat ze op weg naar het adres van Hendrik Kamer. Onderweg komt ze Nick tegen, hij blijkt ook onderweg naar de verhalenverteller. Ze worden ontvangen door Caspara. Hendrik laat Mare en Nick hun krachten ervaren. Ze doen een proefje met vuur oproepen. Ze praten en drinken wat en later blijkt dat ze verdoofd zijn door iets in hun drinken van Meester Hendrik. Ze slagen erin op de vlucht te slaan en hebben al hun krachten nodig om deze eeuwenoude strijd met hun oerkrachten aan te gaan. Gelukkig komen ze op hun zoektocht ook medestanders tegen.

Wat een magisch verhaal. Het zou zich in het heden kunnen afspelen door de moderne muziek van pubers en gadgets. Dat in combinatie met invloedssferen uit de oudheid, magische rituelen en een eeuwenoude strijd zorgde ervoor dat ik deze hardcover van 220 pagina’s binnen vier uur uit heb gelezen. En wat een geruststelling dat voorafgaand al is aangekondigd dat Vuurdoop deel 1 is van deze Verborgen Krachten serie!

‘Vuurdoop’ van Christien Boomsma, De Vier Windstreken, 2015.

/Lmcmr