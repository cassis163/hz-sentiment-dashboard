Achter het pseudoniem Marc Cave gaat Mark Scholliers schuil, een uit de Brusselse rand afkomstige econoom die partner is in een bedrijfje dat gespecialiseerd is in macro-economische analyses. Hij schrijft al van in zijn kinderjaren, maar het schrijven werd alsmaar meer in een hoekje gedrukt met het ouder worden; eerst slorpte de studies meer tijd op en later de professionele carrière. Tot hij in 1999 na een ongeval de dood in de ogen keek en besloot meer tijd vrij te maken voor wat echt belangrijk is int leven: vrouw, kinderen ... en schrijven natuurlijk.
Hij debuteerde in 2004 met Draaikolk en ondertussen heeft zijn vierde boek, Zwart goud, net het levenslicht gezien. Zijn boeken zijn allen  hoe kan het anders  gesitueerd in de invloedsferen van de financiële wereld.
In Zwart goud draait alles rond olie: Lex Harrington claimt in de jungle van Papoea-Nieuw-Guinea een enorm olieveld gevonden te hebben. Om zo snel mogelijk de vruchten te kunnen plukken van zijn vondst wil hij stante pede op de beurs genoteerd worden. Maar dan begint de geruchtenmolen op gang te komen: is die Harrington wel een integer man? Is er echt olie in dat deel van de wereld? En wat is de rol van de plaatselijke overheid in dit alles?
Marc Cave leverde met Vals goed al een mooi staaltje van zijn kunnen af en zoekt nu bevestiging met Zwart goud. En die bevestiging vindt hij ook. Meer nog, hij overtreft zijn vorige werk. Met een zeer vlotte pen neemt hij de lezer schijnbaar moeiteloos op sleeptouw over drie continenten: van Londen, via Boston naar Papoea-Nieuw-Guinea, waarvan hij de hoofdstad beschrijft met een flair alsof hij er zelf woont en werkt.
De personages die hij uit zijn mouw schudt worden mooi getypeerd en komen redelijk geloofwaardig over, op uitzondering van de op alcohol functionerende - en daardoor eigenlijk niet meer functionerende  journalist. Ook heeft de auteur er streng over gewaakt het aantal figuranten tot het absolute minimum te beperken waardoor elk opgevoerd personage zijn rol in het verhaal te spelen heeft.
Door de keuze van zijn thema komt het verhaal als geheel zeer reëel over: hebzucht als bron van alle kwaad. Natuurlijk zal de lezer hier een daar eens een vraagteken bij het vertelde plaatsen, maar de les dat wat voor een grote vis je ook denkt te zijn, je te allen tijde moet beseffen dat er ergens een nog grotere vis op zoek is om jou te verorberen, staat natuurlijk als een huis. De plot is goed overdacht en het uitschrijven ervan in boekvorm is weldoordacht gebeurd. Enkel de verhaallijn over de privéproblemen van de financiële detective lijkt een stille dood te sterven en daardoor overbodig. Maar voor de rest niets dan lof over dit boek.
Zwart goud behoort tot het beste origineel Nederlandstalig werk dat dit jaar op de markt verscheen: origineel, onderhoudend, verrassend en nooit saai. Marc Cave nestelt zich met dit boek comfortabel in het voorste peleton van de Vlaamse misdaadauteurs. Leesplezier verzekerd.