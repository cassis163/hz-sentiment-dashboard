“Het zal niet veilig zijn in Engelsfors” Met De sleutel: het begin maken Mats Strandberg en Sara B. Elfgren een begin aan het slotstuk van de spannende Engelsfors-trilogie. Dit boek zal uiteindelijk leiden naar De finale. Kan het verhaal van de heksen nog boeien of heeft het schrijversduo hun kruid in het tweede deel verschoten? Na het lezen van Het begin kun je maar tot één conclusie komen: schrijven kan het duo nog steeds!

Het begin start met een overzicht van alle personages, hun krachten en hun verleden. Wie leeft er nog? Wie is er vermoord? Vervolgens lees je over ‘het grensgebied’, het gebied waar Ida leeft. Niet alleen de levende meiden komen aan het woord, ook zij krijgt een stem. “Ze staat niet langer in de kerk. Ze staat helemaal nergens. Het is meer een soort niets.” Al snel beseft Ida dat ze in het gebied tussen leven en dood is. Ze wordt meegenomen naar verschillende situaties, mag als toeschouwer kijken bij de andere meiden van de Cirkel. Ida maakt het verhaal interessant. Via haar krijg je extra informatie over de gebeurtenissen en de personages. Haar gesprekken met Matilda maken haar verhaal mysterieus. Wie is er goed? Wie is er slecht? Wat staat Engelsfors te wachten?

De overlevenden komen er in Engelsfors achter dat er nog maar één jaar te gaan is: de poort zal gesloten of geopend worden. Minoo, Linnéa, Vanessa en Anna-Karin zullen de poort moeten sluiten. Het verhaal gaat verder waar deel twee stopte, tot in detail. De relatie tussen Linnéa en Vanessa krijgt steeds meer vorm, de moeder van Anna-Karin wordt steeds depressiever, het proces rondom Vanessa komt terug en Max, die we na deel één niet meer hebben gezien, krijgt een kleine rol toebedeeld. Wederom is het verhaaltempo hoog en gebruiken de auteurs actuele thema’s om Het begin boeiend te maken. Er wordt veel aandacht besteed aan de relatie tussen Vanessa en Linnéa en worden de gevolgen van Ann-Karins moeders dood goed getoond. Daarbij wordt de link met de eerdere delen op unieke wijze, via motieven, gelegd. Zo speelt de bloedrode maan in alle delen een rol: onraad.

“De regels lijken te zijn veranderd.” Met deze wending ontstaat een opening voor een nieuw verhaal. De komst van de mysterieuze Walter begint dat verhaal. De overgebleven heksen kunnen de cirkel niet vormen, Minoo zal met een nieuwe groep een cirkel moeten vormen. Met wie moet dat zijn? Wat moeten de andere meiden ondertussen doen? Lijdzaam afwachten? Door alle nieuwe verhaallijnen en de herkenbaarheid van sommige elementen blijft het verhaal boeiend. Zo proberen de meiden hun angst onder controle te krijgen door grappen te maken over de situatie waar ze in zitten: “En dan sluiten we die klotepoort en leven we nog lang en gelukkig,’ zegt Vanessa. ‘Oké?” Daarnaast gebruikt het duo op bijzondere wijze elementen uit eerdere delen of uit het eerdere boek. De woorden van Nicolaus en Matilde worden gaandeweg het verhaal door alledaagse personages herhaald. Dit houdt je scherp. Helaas blijven, ook in dit deel, diverse elementen erg ongeloofwaardig. Zo kan Minoo continu door herinneringen van andere mensen heen ‘scrollen’ en kunnen Vanessa en Linnéa met elkaar communiceren via gedachten. Deze gebeurtenissen komen zo vaak in het verhaal voor, dat het moeilijk wordt echt helemaal in het verhaal te duiken.

Walter neemt Minoo mee naar een nieuwe cirkel: Minoo moet haar heksenvriendinnen achterlaten. Vanaf dat moment krijg je argwaan, door Ida. Zij kijkt toe vanaf het grensgebied, weet niet goed wat er aan de hand is. Je gaat Walter wantrouwen. Maar is dat terecht? Het schrijversduo speelt hier goed op in door Walter zinnen als “En je mag je niet inhouden als je hier bent” te laten zeggen. Wat is zijn belang bij Minoo? Wie gaat de poort sluiten? Wordt de poort überhaupt gesloten?

Tot de laatste passages blijft Het begin een prachtig boek met een mooie en goed overdachte compositie. Het verhaal zit ijzersterk in elkaar; geen lijntje lijkt los te staan. Helaas gaat het schrijversduo in de laatste paar pagina’s te ver. Via een onnodige kunstgreep, waarbij verschillende ‘doodnormale’ jongeren ineens ook speciale krachten lijken te hebben, creëert ze een overgang naar het laatste deel. Daarbij laten je achter met vragen: wat gebeurt er met Minoo? Welke cirkel is te vertrouwen? Duidelijk is dat het verhaal rondom Engelsfors nog niet klaar is, De finale gaat ons antwoorden geven.