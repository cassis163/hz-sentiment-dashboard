Met Pittsburgh neemt Lex Pieffers ons mee naar het Amerika van vroeger, waar zojuist JFK is vermoord. De man die de moord zou hebben gepleegd, Lee Harvey Oswald, wordt even later zelf gedood. Nog altijd heersen er complottheorieen over de moord (en motief) op Kennedy.
In het boek is Jake Delaney een van de weinigen die weet hoe de vork echt in de steel zit. Hij is namelijk degene die de trekker overhaalde en het fatale schot loste
.
Jake werkt voor een geheime overheidsorganisatie. Hij heeft de opdracht om Kennedy uit de weg te ruimen uitgevoerd zonder wroeging. Gewoon, zijn taak gedaan. Dan wordt Jake zelf doelwit van een moordenaar. De kennis die hij met zich meedraagt is te gevaarlijk en de organisatie waar hij eerst voor werkte, wil hem nu uit de weg ruimen.

Jake besluit zijn verhaal te doen aan de krant en komt uit bij Rosaly Bloomfield, een gedreven journaliste. Ze is Joods en haar vader werkt bij het Pentagon. Als Jake Rosaly ziet, besluit hij toch geen open kaart te spelen.
De situatie raakt nog gecompliceerder als Rosaly het op zich neemt een verhaal te schrijven over de werkelijke gang van zaken rondom de moord op Kennedy.

Er bloeit een liefde op tussen Jake en Rosaly. Ze willen trouwen. Het geheim wat Jake met zich meedraagt en het feit dat juist Rosaly er alles aan doet om erachter te komen wie JFK nu werkelijk heeft vermoord en waarom, vormen een onoverbrugbare breuk.
Jake laat alles achter en verdwijnt.

Vijftig jaar later ontdekken een paar jongens een oudere man. Ze filmen zijn verhaal en dat belandt op YouTube. Ook Rosaly krijgt een brief van Jake, want dat het Jake is waar het om gaat, is wel duidelijk. Hij vertelt haar de ware reden waarom hij Kennedy heeft omgebracht. En die reden is plotseling wel heel persoonlijk.

Lex Pieffer heeft een filmische schrijfstijl. Hij weet situaties zo te omschrijven, dat je het voor je ziet. Dit vond ik het sterke aan dit boek. Helaas kon zijn stijl voor mij niet goed maken wat Pittsburgh in mijn ogen te kort komt. Ik vond het boek niet spannend, in ieder geval niet spannend genoeg voor een thriller. Ook de plotselinge relatie tussen Rosaly en Jake (een typisch geval van insta-love) en een aantal andere toevalligheden maakten het gebrek aan spanning niet goed.
Ik merkte dat ik het boek steeds vaker, steeds langere periodes liet liggen, omdat ik - ondanks de filmische manier van schrijven - niet genoeg in het verhaal werd getrokken om verder te lezen.
Als ik Pittsburgh niet had gelezen voor de Crimezone Leesclub, was ik Jake en Rosaly waarschijnlijk zelfs helemaal vergeten.
Kortom, het boek en de karakters hebben onvoldoende indruk op mij gemaakt.
Wat wel indruk maakte, naast de mooie stijl, was de plot en het einde. Het motief van Jake om Kennedy te vermoorden was een verrassing voor mij. Dit feit heeft Lex mooi weten te verbergen. Hierom geef ik het boek toch 3 sterren, in plaats van 2.

In Lex Pieffers schuilt een verhalenverteller. Maar of zijn verhalen echt thrillers zijn... daar heeft hij mij met Pittsburgh niet van kunnen overtuigen.