Als het naakte lichaam van Ainhoa Elisazu aangetroffen wordt aan de oever van de rivier de Baztán lijkt er in eerste instantie sprake te zijn van een zedenzaak. Inspecteur Amaia Salazar wordt gepresenteerd als leider van het onderzoek vanwege haar affiniteit met de plaats delict, haar geboortestreek Elizondo. Als een maand later opnieuw het levenloze lichaam van een ontkleed meisje wordt aangetroffen, is het duidelijk dat deze moordenaar voorlopig niet van plan is te stoppen.

Met de terugkeer naar haar geboortedorp wordt Amaia zelf behoorlijk geconfronteerd met spoken uit haar verleden. Het is dan ook niet voor niets geweest dat zij samen met haar Amerikaanse echtgenoot James een bestaan heeft opgebouwd in Pamplona. Het weerzien met haar zussen Ros en Flora valt Amaia zwaar, vooral als ze haar vasthoudendheid ten overstaan van de moorden op de jonge meisjes niet begrijpen. Als blijkt dat de moordenaar gebruik maakt van de Baskische mythologie is het voor Amaia duidelijk dat ze moet graven in haar eigen verleden om achter de ware identiteit van deze persoon te komen.

'De beschermengel' is een thriller waarin de familieband een beladen thema is. De jeugd van Amaia wordt door middel van flashbacks pijnlijk duidelijk gemaakt aan de lezer, maar ook de band tussen de familieleden van de slachtoffers worden door Amaia nauwkeurig bestudeerd. Door de setting in Baskenland wordt de lezer regelmatig Baskische woorden voorgeschoteld die in een verklarende woordenlijst opgezocht kunnen worden. Persoonlijk vond ik dit een fijne toevoeging aan het verhaal omdat bepaalde definities in het Nederlands moeilijk omschreven kunnen worden en diepgeworteld zijn in de Baskische cultuur en geschiedenis.

Dolores Redondo is in haar thuisland Spanje bekend geworden door met het eerste deel ‘De beschermengel’ (werkelijke titel: El guardián invisible) de Báztan trilogie te introduceren rondom het personage Amaia Salazar. De filmrechten rondom het eerste deel zijn inmiddels verkocht aan de producent van de Zweedse Millenium serie (afkomstig van de boeken van Stieg Larsson). In Spanje is het tweede deel van deze serie inmiddels gepubliceerd onder de titel ‘Legado en los huesos’, en de achterflap van dit boek leert dat het verhaal precies verder zal gaan waar het eerste deel stopte. Na het uitlezen van dit boek wilde ik het liefst meteen doorlezen hoe het Amaia Salazar verder zou vergaan in het gure Baskenland waar ze geconfronteerd wordt met rauwe misdaden.