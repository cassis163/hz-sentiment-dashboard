In Drie vrienden, een huis (en een klusjesman) maken we kennis met Noor, Kiki en Joost. Noor, Kiki en Joost delen lief, leed en de voordeur met elkaar en kennen maar één harde regel: thuis wordt er niet gesproken over het werk op het Museumplein. In dit boek is er een hoofdrol weggelegd voor Noor. Terwijl het huis een verbouwing ondergaat ontdekt Noor zichzelf, de waarde van vriendschap, en een groot schandaal in de kunstwereld. Kortom: ze ontdekt het leven. In Daar heb je vrienden voor gaat het verhaal verder maar de hoofdrol is nu voor Joost.

Joost is veertig, ongehuwd, schrijver, kunsthistoricus en archeoloog. Hij heeft twee banen, een bij het Rijksmuseum en een bij de Universiteit van Amsterdam. Na een verblijf van twee maanden in Rome, waar hij werkt aan een boek over keizer Augustus, beseft Joost dat zijn leven een beetje stilstaat. Terug in Nederland presteert hij het om op een dag twee keer te worden ontslagen. Ook raakt hij verstrikt in een geheim genootschap en een mysterieus raadsel. Maar wat hem het meest bezig houdt is het besef dat hij een kind wil. Alleen heb je dan ook een vrouw nodig…

Daar heb je vrienden voor bestaat uit 53 korte hoofdstukken. Een verhaal dat verteld wordt vanuit het perspectief van Joost, in de eerste persoon. Op sprankelende wijze wordt je meegevoerd met Joost zijn belevenissen. Een verhaal over het maken van keuzes en waar veel in te herkennen valt. Belangrijke keuzes die het geheel een ernstig karakter meegeven, maar door veel humor toe te voegen wordt alles een stuk luchtiger. Er zijn al veel romans geschreven waarbij de vrouw voor bepaalde keuzes staat. Wat nu zo leuk is dat het deze keer een man betreft die met de nodige dilemma’s worstelt en plots een kinderwens heeft. Echt een keer wat anders.

Met haar eigenzinnige en toegankelijke schrijfstijl weet Astrid de lezer het verhaal in te trekken. Als vanzelf volgen de bladzijden zich op en voordat je het weet ben je alweer op de laatste bladzijde belandt. Een verhaal met personages waar je steeds meer van gaat houden en het voelt alsof het je eigen vrienden zijn. Echte vrienden, die er altijd voor je zijn, in goede dagen en slechte dagen. Het is een vermakelijk verhaal met veel herkenbaarheid, veel humor maar ook een beetje spanning. Astrid weet het allemaal zo prachtig te vertellen wat het mogelijk maakt het gevoel te krijgen dichtbij de personages te staan en het is dan ook niet moeilijk om van alles een goede voorstelling te maken. Daar heb je vrienden voor is een boek dat regelmatig een glimlach op mijn gezicht tevoorschijn toverde en tijdens het lezen merk je, ondanks het stukje serieuze, dat deze must-read je vrolijk maakt…