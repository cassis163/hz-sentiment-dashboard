Een fraaie vormgeving, gekoppeld aan een gebonden uitvoering met een doorzichtig pvc-omslag. Dit zijn de uiterlijke kenmerken van een Lebowski Book of the Month. Met dit lovenswaardige initiatief wil de uitgeverij maandelijks een herontdekking uit de wereldliteratuur opnieuw op de markt brengen. Deze boeken worden aangeboden door vooraf geselecteerde boekhandelaren in Nederland en Vlaanderen.

In juli en augustus 2015 is het de beurt aan de vuistdikke roman De wilde detectives (Los detectives salvajes) van Roberto Bolaño (1953-2003), de alom geprezen Chileense ster van de Latijns-Amerikaanse literatuur. Met 2666, zijn onvoltooide magnum opus, trad hij toe tot de literaire canon. Hij overleed aan een zeldzame leverziekte, nauwelijks 50 jaar oud. Bolaño was een genie, een geschenk uit de literaire hemel.

Matig vooral je leessnelheid als je De wilde detectives leest! Je vertrekt immers voor ruim 500 pagina’s (kleine druk) en een spectaculaire leeservaring, je moet echter steeds alert blijven.

Twee Mexicaanse dichters die drugs dealen om in hun levensonderhoud te kunnen voorzien, ze heten Arturo Belano, Bolaño’s alter ego en Ulises Lima. Deze twee moderne don quichotes zijn lid van de reële visceralisten, een poëtische strekking die de wereld wil veranderen. Belano en Lima gaan op zoek naar een verdwenen dichteres uit de jaren 20 van vorige eeuw. Tijdens hun speurtocht verdwijnen ze zelfs spoorloos in de diepe woestijn. De hoofdbrok van deze roman is weggelegd voor getuigenissen van personen die de twee kornuiten hebben ontmoet.

“Tegen de avondlucht tekenen zich de gezichten van de miljonaire en de zwerver af en dan verschijnen de sterren en dan het oneindige. Een beetje sinister, niet? Een beetje subliem en een beetje sinister. Zoals dat het geval is bij elke krankzinnige liefde, niet? Als je aan het oneindige een beetje oneindigheid toevoegt, is het resultaat oneindig. Als je het sublieme bij het sinistere voegt, is het resultaat sinister. Nietwaar?”

Met deze fenomenale roman, een onvervalste literaire databank, neem je alvast een flitsende start als je het oeuvre van deze auteur gaat ontdekken. De wilde detectives is het eindresultaat van een indrukwekkende krachttoer van deze Latijns-Amerikaanse schrijver, die in dit boek van een alledaags feit een dramatisch en onderhoudend gebeuren maakt. Het is een zware opdracht om dit boek te lezen; je wordt evenwel ruimschoots beloond met een groot aantal schitterende passages en een stortvloed aan kleurrijke personages. Deze roman valt nooit stil, maar doorkruist gestaag de tijd. Komedie en tragedie gaan hand in hand en overkoepelen een periode vol waanzin, liefde, wellust, uitbundigheid in een donkere wereld. Onze hedendaagse wereld.

De wilde detectives is eveneens een ietwat mysterieuze en vernieuwende roman met pure rock-’n-roll op papier, met alles erop en eraan. Roberto Bolaño: je sluit hem onmiddellijk in je armen, of je duwt hem erg snel van je af. Er bestaat in dit geval geen enkele gulden middenweg.