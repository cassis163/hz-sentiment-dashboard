Politieman Nick Overmars schiet op station Overvecht een jongen dood. Uit zelfverdediging.
Maar de jongen heeft ook de dochter van Nick verkracht.
De vrienden van de jongen zweren wraak. En Nick en zijn gezin zijn hun leven niet zeker.

Het is duidelijk waar Linda Jansma haar eerste idee vandaan heeft: de dood van een jongeman op station Den Haag HS.
Wat al vrij snel opvalt is hoezeer ze zich heeft verdiept in straattaal en bendes. Het komt allemaal zeer geloofwaardig over.
De gebeurtenissen zijn goed beschreven en komen daardoor extra goed bij je binnen.

Ik merkte ook dat ik ging nadenken over een aantal vragen die het boek oproept:
Zou ik iemand aangeven, ook als dat gevaarlijk is voor mijn eigen leven?
Zou ik wraak willen nemen op de personen die mijn dochter hebben verkracht?
Moeilijke vragen, waar geen antwoord op bestaat, totdat je echt in die situatie belandt.

Ik kwam tijdens het lezen het woord "wakkerschrikken" tegen en vraag me af of het een bestaand woord is...Het lijkt mij dat het 2 losse woorden horen te zijn ( maar dat kan ik natuurlijk mis hebben ).

Het boek is rauw, heftig en komt op momenten ook erg dichtbij.

De laatste bladzijden van het boek heb ik in tranen uitgelezen.
Wat heeft Linda weer een geweldig boek geschreven!