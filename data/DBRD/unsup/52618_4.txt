Dit is al het dertiende boek in de Bernie Günther reeks van Philip Kerr. Mogelijk zijn laatste vermits de auteur enkele maanden geleden is overleden.

Bernie Günther leeft in 1956 onder de naam Christoph Gantz in München. Via toeval komt hij in contact met een bekende uit het verleden die hem een baan als claimonderzoeker bezorgt bij de verzekeringsmaatschappij Münich RE. Daarvoor moet hij naar Griekenland om een claim op een geschonken schip te onderzoeken.
In Griekenland wordt hij al snel geconfronteerd met het oorlogsverleden en de rol van de nazi's in dat land.

Zoals in de vorige romans uit die reeks werkt Philip Kerr zijn verhaal uit op een stevige basis geschiedkundige achtergrond. De voornaamste nazi figuren in het boek zijn reële historische personages, wat het verhaal uiteraard een stevige basis van realiteit geeft. Figuren, waarvan sommigen nu eerbare burgers blijken te zijn...maar met een achtergrond van oorlogsmisdaden. Dit met medeweten en zelfs medewerking van de huidige machthebbers in het Duitsland van de jaren 50. Philip Kerr laat daarbij duidelijk zien dat goed en kwaad zeer relatieve begrippen kunnen zijn.
Max Merten over de Joden " Trieste verhalen over Joden in het tijdschrift Life. Wat gebeurd is, is gebeurd, maar het is nu voorbij. Het heeft geen zin om daarover te janken"
Philip Kerr is daarbij erg cynisch over het Duitsland van die jaren 50, waar ex-nazi's vrij snel opnieuw belangrijke functies zouden kunnen uitoefenen.
Een verhaal waarbij Duitsland Griekenland economisch chanteert om nazi misdrijven uit het verleden te verdoezelen.
Erg cynisch wordt Kerr wanneer hij schrijft "In de nieuwe EEG kan Duitsland uiteindelijk uitgroeien tot waarvoor het bestemd is: de onbetwiste leider van Europa. Dat moet je de ouwe (= Konrad Adenauer) nageven: hij heeft voor elkaar gekregen wat Hitler nooit gelukt is."

Of alles zo is gelopen zoals Kerr het schrijft is uiteraard moeilijk te achterhalen.
Maar hij schrijft het wel overtuigend.

En in het nawoord geeft hij de reële geschiedkundige levensloop van zijn personages. De realiteit ligt inderdaad in lijn met de fictie.