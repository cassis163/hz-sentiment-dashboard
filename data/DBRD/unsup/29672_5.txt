Hard, snel, gemeen, spannend, vernietigend maar eerlijk. Dat zijn maar enkele superlatieven voor de boeken van David Baldacci. En steeds denk je, dit kan niet meer beter, hier zit alles in, wat zou je nog meer moeten verzinnen om daar boven uit te stijgen? Nou ja, één van die dingen die het nog beter kunnen maken zijn een paar karakters die er niet om liegen. Met de geboorte van Sean King en Michelle Maxwell, beiden in een vorig leven agent van de Secret Service, heeft Baldacci de roos geraakt. In eerdere boeken figureerden ze in alle hevigheid maar in Geniaal geheim (Killer genius) spelen ze de sterren van de hemel. Dit boek heeft potentie voor een spannende film.
Michelle zit psychisch in de knel. Onder invloed van veel alcohol lokt zij een gevecht uit met de sterkste man in een kroeg. Na een korte herstelperiode in het ziekenhuis wordt zij doorverwezen naar een psycholoog. Sean laat haar behandelen door Horatio Barnes, een kennis die haar laat opnemen in een kliniek. Om de behandeling en opname te kunnen betalen moet Sean een klus hebben. Al zijn spaargeld is op omdat hij het slachtoffer uit de kroeg moet afkopen om een aanklacht tegen Michelle wegens geweldpleging te voorkomen. Sean wordt als privé detective op pad gestuurd om een moord op te lossen op Morik Turing, een wetenschapper die in opdracht van de overheid met onderzoek is belast.
Ondertussen vermoedt Michelle dat er in de kliniek, waar zij noodgedwongen verblijft, vreemde dingen gebeuren. Zij gaat tijdens haar behandeling op onderzoek uit. Niet ten onrechte. Sean graaft zich steeds dieper in zijn moordonderzoek en stelt vast dat er vreemde dingen gebeuren op het trainingskamp van de CIA, dat zich naast het onderzoekscentrum bevindt. Hij mist Michelle ieder uur van de dag en het onderzoek gaat pas goed van start als ze plotseling voor zijn neus staat, gevlucht uit de kliniek.
Een tweede moord bevestigt hun vermoeden en met gevaar voor eigen leven proberen beide vrienden de waarheid boven tafel te krijgen. Michelle wordt goede vriendin met Viggie, de moeilijk benaderbare maar super intelligente 10 jarige dochter van Morik Turing. Zij vermoedt dat de oplossing voor het probleem bij dit meisje ligt.
Van Baldacci is bekend dat hij een meester is in het opzetten van spannende verhaallijnen. Dat daarbij de Amerikaanse overheidsdiensten CIA en FBI vaak kritisch worden benaderd is ook niet nieuw. In Geniaal geheim vliegen de spetters en weer vanaf. Diverse verhaallijnen starten op en worden in de loop van het verhaal altijd opgelost.
Dit boek scoort op volledigheid en spanning zeer hoog. Met 422 bladzijden heeft Baldacci maar net genoeg papier om alle problemen weg te werken. Er blijft niets hangen, alle eindjes lopen ergens naar toe en zo hoort het ook! Hierbij is alles anders dan het in eerste instantie lijkt en val je van de ene verrassing in de andere. Ook de hoofdfiguren Sean en Michelle vertonen menselijke trekjes en blijken niet de supermensen te zijn die je zou denken.
Dit alles opgeteld laat de waardering op 5 sterren uit komen en dat is dik verdiend!