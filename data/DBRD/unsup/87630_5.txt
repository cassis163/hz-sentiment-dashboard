CORPORATE ANTROPOLOGIE

Antropologie is de wetenschap die de mens en zijn eigenschappen bestudeert.
Meestal denken we daarbij aan onderzoekers die vreemde culturen onder de loep nemen.
Maar het hoeft niet altijd zo ver van huis te zijn. Corporate antropologie focust zich bijvoorbeeld op organisaties en hun werking.

EERSTE INDRUK

Is jouw eerste gedachte ook: “Een managementboek? Dat is niets voor mij.”?
Lees dan zeker verder en laat je - net als ik - verrassen door de boeiende invalshoek en uitwerking die de auteurs gekozen hebben.
Danielle Braun en Jitske Kramer nemen ons mee in de wondere wereld van de westerse organisaties (kleine en grote bedrijven) en tonen aan dat deze vaak veel kunnen opsteken van tribale samenlevingen in Afrika, Azië, Oceanië en Amerika.

INHOUD

Het boek bestaat uit drie grote onderdelen:

In het eerste deel wordt er ingegaan op het begrip ‘cultuur’.
Wat verstaan antropologen onder deze term? Hoe onderzoeken ze dit? Hoe passen ze hun kennis praktisch toe in ondernemingen?
Je leert het belangrijke verschil kennen tussen ‘emic’ (perspectief van binnenuit: hoe ervaart iemand uit een bepaalde cultuur iets zelf?) en ‘etic’ (perspectief van buitenaf: hoe kijkt een buitenstaander naar een bepaalde realiteit?).
Deze erg theoretische materie wordt op een zeer boeiende en duidelijke manier aan de leek uitgelegd. De vele voorbeelden brengen het geheel tot leven.

In het tweede deel leer je meer over de dynamiek tussen groepen en hoe je deze, indien nodig, kan aanpassen. Je leest niet enkel over relaties binnen de eigen groep, maar ook over de verhoudingen met leiders/machthebbers en met buitenstaanders, zoals klanten en concurrenten. Verder wordt er ingegaan op de invloed van tijd, ruimte en de kosmos en leer je hoe relaties - die steeds in beweging zijn - onderhouden en beheerd kunnen worden.

Tenslotte hebben de auteurs het in het derde deel over de ‘totem(paal)’ van de onderneming. Hiermee wordt het ‘verhaal’ achter de onderneming bedoeld waardoor de werknemers zich verbonden voelen met het bedrijf. Het komt tot uiting onder de vorm van een bedrijfslogo, de architectuur van het bedrijfsgebouw, … Je krijgt via deze weg belangrijke informatie over de waarden en wensen waaraan de onderneming belang hecht.
Via het totempaal-model bespreken de auteurs verschillende soorten cultuurveranderingen die mogelijk zijn op de werkvloer en de interventies die daar bij horen. Net zoals doorheen het hele boek, worden ook hier volop voorbeelden gegeven.

EINDOORDEEL

Of je nu een managementpositie bekleedt of niet, dat maakt niet uit. Dit boek is een heuse aanrader voor iedereen die interesse heeft in de wereld om zich heen! En als bonus leer je heel wat bij over onderlinge verhoudingen, gewoonten, reacties,… in bedrijven en over hoe een betere werkomgeving kan gecreëerd worden.

Eigenlijk is er maar één minpuntje te vermelden over dit boek: regelmatig worden er afkortingen gebruikt die niet verklaard worden. Misschien zijn deze in Nederland algemene kennis, maar in België zijn deze bij mijn weten niet echt gekend. Gelukkig kan je vaak uit de context opmaken wat er juist bedoeld wordt en anders kan je nog steeds beroep doen op Google.

Verder niets dan lovende woorden voor ‘De Corporate Tribe’ !
Mooie, nieuwsgierig makende en inspirerende foto’s wisselen de interessante wetenswaardigheden af die over vreemde volkeren verteld worden. De vergelijkingen die doorgetrokken worden met onze westerse ondernemingen zijn vaak verrassend en erg interessant. Kortom, een boek om te lezen en te herlezen!

RAADSPEL

Heb je zin in een proevertje? Probeer dan eens het raadspel op mijn blog.