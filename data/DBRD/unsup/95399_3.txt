Nu ben ik doorgaans niet wantrouwend maar bij dit boek had ik dat gevoel dus wel een beetje. Het klinkt immers even ongeloofwaardig als het begrip Mugcakes waarbij je alle ingrediënten in een beker door elkaar klutst en het vervolgens na een kleine 2 minuten in de microgolfoven ziet transformeren tot een cakeje.

Ik nam dan ook een afwachtende houding aan terwijl ik één van de 33 recepten uitprobeerde én kwam tot de ontdekking dat het ook effectief werkt. Het mag dan vrijwel even ongeloofwaardig klinken als een 2-minuten mugcake, maar net als bij die beruchte cakejes komt ook deze bereidingswijze tot een goed eind.

Dit boek is dan ook superhandig voor kotgenoten die slechts een mini-keuken tot hun beschikking hebben maar evengoed voor mensen die een hoop afwas willen vermijden of snel iets op tafel willen toveren. Het lijkt ook wel een beetje op toveren. Je weegt de ingrediënten af en voegt ze in de juiste volgorde toe aan je kookpot. Vervolgens voeg je water toe en laat je gerecht gedurende 15minuten op een matig vuur koken terwijl je het regelmatig omroert.

Er staat eigenlijk nergens in dit boek vermeld of je het water koud of warm moet toevoegen. Maar vermits er stond dat het gerecht exact 15 minuten lang moet koken heb ik het water eerst aan de kook gebracht én het vervolgens meteen over de ingrediënten heen gegoten en deze op het kookvuur geplaatst. Op die manier lukte het gerecht dat ik heb uitgetest goed.