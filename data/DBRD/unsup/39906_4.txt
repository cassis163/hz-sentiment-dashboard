Het lijkt een trend. Na Harry Hole ( Nesbo)en Fredrik Broman, ( Ostlundh) blijkt ook Erik Winter nog in leven. De laatste alinea in het boek  De laatste winter ( Let op de titel) gaf alle reden om te denken dat Erik omkwam door verdrinking.
Niet dus. Hij leeft nog. Hij woont na een hersenbloeding, gekregen vlak na het zwembad-incident , al 2 jaar in het voor hem zo vertrouwde Spanje. Vult zijn dagen met het tellen van de tegels op de patio. Maar dan roepen zijn nachtmerries hem terug naar zijn oude woonplaats Goteborg. Zijn  laatste zaak. Een jonge moeder wordt samen met 2 van haar kinderen dood aangetroffen in hun huis aan het einde van de wereld. Enige overlevende is de kleine Greta. Waarom mocht zij wel blijven leven?
Het vinden van het antwoord op die vraag wordt een hele kluif voor Erik Winter en zijn team. Langzaam maar gestaag vordert het onderzoek. Zoals het Edwardson betaamt met een grote rol voor de verhoren in Winterse stijl en de legendarische tweegesprekken met zijn collega/mentor Bertil Ringmar. Ook is er weer een belangrijke rol voor Gerda Hoffner in dit verhaal.
Zoals het een goede thriller betaamt zijn er vele mogelijke verdachten. Als lezer word je steeds op het verkeerde been gezet. En zelfs na het bloedstollende einde , in het huis aan het einde van de wereld is het nog niet voorbij........
Tip 1: lees eerst  De laatste winter van dezelfde schrijver en snap meer van de vele verwijzingen naar het verleden.
Tip 2: een plattegrond van Goteborg naast het boek voor nog meer leesplezier.