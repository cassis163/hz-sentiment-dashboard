Jeroen Guliker (1966, Haarlem) schreef eerder al enkele romans, en in 2011 verscheen zijn eerste literaire thriller, Verborgen Vrucht, die zeer goed werd ontvangen en genomineerd werd voor de Crimezone Awards 2012. Havana  is zijn tweede literaire thriller.
Na het overlijden van haar moeder besluit Hannah terug te keren naar haar geboortedorp, het streng gereformeerde Duinwijck. Het dorp dat ze ooit de rug toekeerde en waar ze nog steeds slechte herinneringen aan heeft. Hannah wil het liefst zo snel mogelijk haar moeders huis verkopen en alle banden verbreken. Tot ze een mysterieus bericht ontvangt, dat ze niet zomaar kan negeren. Wat heeft er zich jaren geleden afgespeeld in Duinwijck? Welk geheim houdt zich schuil? Hannah gaat op zoek naar de waarheid.
Havana  van Jeroen Guliker is een buitengewoon spraakmakende thriller, waarin zowel het geloof als de erotiek een immens grote rol spelen. Een krachtig boek vol tegenstellingen, dat voortdurend grenzen opzoekt en ze waar mogelijk ook verlegt. Absoluut geen dertien-in-een-dozijnthriller, maar een uniek verhaal waarin de strenge geloofsovertuiging van de gemeenschap net zo overtuigend gebracht wordt, als de opzienbarende erotische fantasieÃ«n en belevenissen van hoofdpersonage Hannah.
'Een goed begin is het halve werk' moet Jeroen Guliker gedacht hebben toen hij de lugubere maar ijzersterke proloog van Havana  schreef. Terwijl je als lezer nog licht nasiddert, start het verhaal met het voorstellen van de personages. Havana  kent veel personages, maar het draait in hoofdzaak om kunstenares Hannah. Haar karakter is opvallend goed uitgewerkt en zeer geloofwaardig neergezet. Tijdens het lezen van het verhaal leer je haar, mede dankzij haar schilderijen, steeds beter kennen. Juist het gebruik van de schilderijen is een hele leuke, maar vooral originele manier om een personage meer diepgang te geven. Een goede en bijzondere stap van Jeroen Guliker.
De plot is redelijk sterk. Het is interessant om over het leven van Hannah te lezen en steeds iets meer te ontdekken over haar verleden. Op verschillende manieren ontvang je de informatie. De terugkeer naar haar geboortedorp Duinwijck brengt diverse herinneringen met zich mee en de ontmoetingen met haar oude dorpsgenoten zorgen in de meeste gevallen voor onrust. De ongemakkelijke sfeer die hierdoor ontstaat is duidelijk voelbaar. De talloze erotische uitspattingen die het verhaal kent en de gedetailleerde beschrijvingen van het liefdesspel zijn puur en onvervalst, een erotische thriller waardig. Naast deze erotische spanning bevat Havana  ook ouderwets angstaanjagende spanning. Spanning die we niet kunnen missen in een echte thriller. Meerdere schuingedrukte hoofdstukken in het boek zijn een aanvulling op de eerder genoemde lugubere proloog. Deze hoofdstukken zorgen voor een verhoogde hartslag en koude rillingen. De juiste balans tussen spanning, misdaad en erotiek is gevonden.
De schrijfstijl van Jeroen Guliker is prettig, aangenaam en vlot wat zorgt voor ultiem leesplezier. Havana  lezen betekent 300 bladzijden lang genieten van de schrijfkunsten van Jeroen Guliker. Een aanrader als je niet terugdeinst voor een beetje erotiek.