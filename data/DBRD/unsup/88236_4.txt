Op een nacht wordt de 75-jarige weduwe Ruth angstig wakker: ze denkt dat er een tijger door haar huis loopt. Ze woont alleen en weet niet goed raad met deze gebeurtenis. Is dit echt gebeurd of verbeeldt ze zich het maar? Niet veel later meldt Frida zich, die zegt namens de regering gestuurd te zijn om voor haar te zorgen. Aanvankelijk wil ze de hulp niet accepteren, maar al snel is ze erg gesteld op Frida’s hulp, maar vooral op haar persoontje. Frida wordt steeds belangrijker voor Ruth, die zelfs haar intrek heeft genomen bij haar. Toch slaat de twijfel toe bij Ruth. Over Frida, de tijger die ze vaker denkt te horen en ruiken, maar vooral over haar eigen geheugen.

Klassieke tragedie origineel verteld
De basis van het verhaal is niet bijzonder origineel. Een oudere, weerloze dame die, zo lijkt het aanvankelijk toch, slachtoffer wordt van mensen met slechte bedoelingen. Maar omdat de schrijfster gekozen heeft om het verhaal vanuit het perspectief van Ruth te vertellen, wordt de lezer vaak in twijfel gebracht. Want Ruth wantrouwt haar eigen geheugen, dus is wat we lezen wel de waarheid? Of slechts de interpretatie van een verwarde vrouw? Dit geeft het verhaal spanning, maar legt tegelijkertijd ook de pijnlijke gevolgen van het ouder worden bloot. Een compliment voor de schrijfster, die zelf nog maar een jonge vrouw is, maar de gedachten van een oudere dame zo mooi weet te verwoorden.

Symbolieken verwoorden ouder worden
Het verhaal kent vele symbolieken, die synoniem staan voor het ouder worden. De tijger in de woonkamer, en dan vooral de twijfel rondom zijn bestaan en het twijfelen aan het eigen geheugen is er één van. Maar er is meer. Het boek kent bijna geen personages, het geeft perfect de beperkte wereld van een vrouw in sociaal isolement weer. En wat te denken van de tijger: hoe sterker Ruth ervan overtuigd is dat die er is (omdat ze de tijger steeds beter hoort en ruikt), hoe dichterbij en dominanter Frida in het leven van Ruth komt.

Roman én thriller
Het boek wordt in de Engelse uitgave aangeduid als thriller, in de Nederlandse uitgave als een roman. Beiden zijn waar. Tijgers in de nacht is de perfecte mix van roman en thriller, aangevuld met de harde en schrijnende realiteit.

Conclusie
Tijgers in de nacht is een vlot te lezen roman, die zeker geschikt is voor beginnende romanlezers. De diepere lagen, doorgaans aanwezig in een roman, zijn niet mijlendiep verstopt. Daarnaast is het boek op z’n tijd ook gewoon spannend. Kortom: een aanrader!