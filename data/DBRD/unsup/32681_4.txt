Stel je eens voor dat je in boeken geen verhalen vindt, maar herinneringen...
Met deze gedachte legt Bridget Collins de basis voor The Binding. De auteur neemt ons mee in een mysterieus verhaal over Emmet Farmer. Hij is al een tijdje ziek en op een dag wordt er een brief voor hem bezorgd waarin staat dat hij stage kan lopen bij Seredith; een vrouw waarvan gedacht wordt dat ze een heks is. Ze is echter een boekbinder die herinneringen van mensen in boeken bindt, waardoor ze nare gebeurtenissen vergeten en verder kunnen gaan met hun leven. Langzaam openbaart de mysterieuze vertelling zich als een prachtig liefdesverhaal waarin geheimen slepend aan het licht komen.

Collins heeft geen haast om haar verhaal te vertellen en haar schrijfstijl is op momenten bijna poëtisch te noemen. De balans tussen liefde, fantasie-elementen en historie is goed. Hoewel het boek traag weg leest, blijft het nieuwsgierigheid opwekken. Je wilt weten hoe de wereld van de boekbinders in elkaar zit, hoe het met Emmet zal aflopen en vooral hoe de liefde tussen twee personages zich zal gaan ontwikkelen.

Het boek beslaat drie delen en in elk deel is iemand anders aan het woord. Het geeft veel informatie over dezelfde gebeurtenissen en dit creëert een complete wereld waar je zo in zou willen stappen. Terwijl het verboden liefdesverhaal ergens doet denken aan de romance van Romeo en Juliet, is de verhaallijn rondom de boeken erg uniek. Deze twee verhaallijnen verweven zich moeiteloos met elkaar en geven een pracht van een boek.