De cover doet heel mysterieus aan. Er staat een groot huis in het midden. Rechts beneden staat er een draaimolentje. De titel Waverly is in een mooi lettertype geschreven. Het doet me denken aan de middeleeuwen.

Inspecteurs Sackley en Delano krijgen een moordzaak te verwerken. De jonge vrouw werd dood aangetroffen voor haar appartement. Eerst werd gedacht aan zelfmoord, maar nadien blijkt het om moord te gaan. Beide inspecteurs gaan op onderzoek uit en komen terecht bij de psychiater van de jonge vrouw. Niet veel later wordt de eigenaar van een grote hotelketen vermoord terug gevonden. Is er een verband tussen deze twee moorden? Wanneer de FBI contact opneemt met de politie van Corvallis lijkt alles verband te hebben met elkaar. De twee moorden in Corvallis en de moord in Seattle (die de FBI behandelt). Wat is er aan de hand? En wat is het verband?

Het boek begint met een proloog dat al heel spannend was. Nadien wordt de spanning heel wat minder. Het was eerder in de stijl van Aspe. Het komt heel traag op gang. Tegen het einde wordt het echt wel spannend en verrast Christine Bols met een einde om u tegen te zeggen. Het enigste minpuntje hier vind ik dat ze doorheen het verhaal geen aanwijzingen heeft gegeven over de mogelijk dader. Waarschijnlijk heeft ze dit gedaan om verrassend uit de hoek te komen, maar ik vind dit geen pluspunt. Ik wil op het einde verrast worden. Ik moet dan denken: "Ah ja, natuurlijk! Dat ik het niet gezien heb." Die subtiele aanwijzingen heb ik gemist.

In het boek staan meerdere typfoutjes. Christine gebruikt ook u is en is u in plaats van u bent en bent u. Dit is heel verwarrend als je u bent en bent u gewoon bent. Naar het einde toe was ik dit gebruik nu ook wel gewoon. Gelukkig heb ik geen dt-fout gevonden. Dat zou ik erger gevonden hebben dan die typfoutjes.

Kort samengevat: Vlaanderen heeft een nieuwe aanwinst in de thrillerwereld.