In ‘Muzak in Drabbeldam’ ontmoeten de jonge lezers opnieuw de tienjarige Annemarie, die met haar ouders en twee broertjes in Drabbeldam woont en streng wordt opgevoed. Soms iets té streng. Ook in dit vervolg wordt Annemarie niet ‘gehoord’ en heeft zij weinig of niets in te brengen.

In ‘Muzak in Drabbeldam’ wordt Annemarie verplicht mee te doen aan het Marius Muzakconcours, met Egbert nota bene. Krijgt ze hulp van ‘haar elfje’ Elferia om dit te voorkomen? Ontdek hoe het verder gaat met Annemarie en alle merkwaardige bewoners in Drabbeldam.

“Annemarie plofte neer achter haar bureau. Ze zuchtte diep. Het was een regelrechte ramp! Boos duwde ze een paar boeken van haar bureau. Verdrietig dook ze op bed. Waarom was Elferia er niet? Ze kon toch weten dat ze haar nodig had. Annemarie stond op en keek uit het raam.”

Alink legt in 'Muzak in Drabbeldam' opnieuw op genadeloze wijze het onbegrip van volwassenen bloot over wat het voor kinderen betekent wanneer er van alles tegen hun zin wordt besloten en zij daar geen enkele stem in hebben. Bovendien bewijst de auteur ook in dit deel weer hoe goed zij zich kan verplaatsen in haar doelgroep.

“Die nacht droomde ze opnieuw over Elferia. In haar droom kwam mevrouw Gluurburen aangelopen om te zeggen dat ze Elferia had vastgebonden. Elferia spartelde en riep om hulp. Ze zat vastgebonden met de lijn van Keffer. Hoe ze ook bewoog, ze wist zich niet los te worstelen. Het was afschuwelijk om Elferia zo in paniek te zien.”

‘Muzak in Drabbeldam’ zit weer boordevol spanning en humor. De dialogen zijn bijzonder knap op niveau gebracht en menig jonge lezer zal zich herkennen in de gevoerde gesprekken.

De auteur
Alexandra Alink (1970) schrijft al jarenlang. Ze weet zich goed te verplaatsen in het leven van kinderen. Ze beschrijft hun wereld met humor en weet de nodige spannende situaties goed te vertalen en onder woorden te brengen.

Uitvoering
Uitgeverij BOOK2B
ISBN 978-90-826834-1-7
Paperback, 175 pagina’s
Leeftijdscategorie 4 – 12 jaar

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/