Over Kate Paris is maar weinig te vinden op internet. Eén ding is in ieder geval wel duidelijk, Kate Paris is een pseudoniem. Welke auteur hierachter schuilt is (nog) een groot vraagteken. Een ondertoon van liefde, uitgegeven door Tinteling Romance, is in ieder geval het debuut van deze schrijfster. Een verhaal over een wijnkenner die voor heel wat uitdagingen in het leven komt te staan.

Ivy probeert al vanaf haar zesde alles over wijn te weten te komen. Haar vader, sommelier, is haar leermeester en ze groeit dan ook uit tot iemand die elke wijn aan de geur kan herkennen. Haar droom: Master Sommelier worden. Dan gebeurt er iets in Ivy’s leven dat ervoor zorgt dat alles anders loopt dan ze verwacht had. Ze vlucht vanuit Amerika naar Rotterdam en werkt daar als barvrouw in de nachtclub van jeugdvriend Bernd. Totdat ze Alexander Ford, manager van het exclusieve Ford Hotel, ontmoet. Op dat moment wordt haar leven nog ingewikkelder dan het al was.

Ivy heeft een geheim. Dat is al meteen vanaf de eerste hoofdstukken duidelijk. Door middel van cursief gedrukte tekst duiken we samen met Ivy haar verleden in. Deze flashbacks zijn vaak kort en verhullen genoeg, zodat je alleen maar verder wil lezen. Het is duidelijk dat Ivy gekwetst is door zowel jeugdliefde Olivier als ‘best friend’ Line. Ze kan niet over dit deel van haar verleden praten en daardoor is ze lange tijd een mysterie. Vragen doemen op tijdens het lezen. Hoe heeft Ivy zichzelf wegwijs gemaakt in de wijnwereld? Waarom is ze nou echt gevlucht? En waarom is een van de demonen van vroeger terug in haar leven? Vragen waar duidelijk antwoord op gegeven wordt en die ervoor zorgen dat je verder wil lezen tot het boek uit is.

Een ondertoon van liefde is een boek dat veel erotische scènes bevat. De scènes zijn gedetailleerd beschreven en het is niet moeilijk om de situatie voor je te zien. De erotische scènes voegen niet veel aan het verhaal toe, maar zijn ook niet vervelend om te lezen. Nergens worden ze plat. Ze zijn gewoon aanwezig en verbinden in eerste instantie twee mensen die al heel wat te dealen hebben gehad op liefdesgebied. Lange tijd lijkt het ook echt alsof alleen de seks Ivy en Alexander bindt. Ze komen niet echt nader tot elkaar en weigeren om zich voor elkaar open te stellen. Ze kennen elkaar niet (echt) en het duurt bijna het hele boek voordat ze iets van zichzelf aan elkaar prijsgeven. Dit is jammer. De aantrekkingskracht is niet voelbaar en de passie spettert daardoor ook niet van de pagina’s af.

Daarnaast lopen alle personages weg voor hun problemen. Ivy vanuit Amerika, Bernd in zijn relatie, Alexander in zijn relatie tot zijn moeder, net zoals Madeleine. Allemaal tonen ze geen ballen en laten ze zich leiden door een ander. Het wachten tot er iemand opstaat die eindelijk zijn kont tegen de krib gooit, duurt lang. Minimaal één sterk personages had dit verhaal zeker wel kunnen gebruiken.

Een ondertoon van liefde leest gemakkelijk weg. Korte hoofdstukken, weinig tot geen moeilijke woorden en voldoende uitleg over de onderliggende kennis, maken dat het boek binnen een paar uur uit is. Simpel, lekker leesvoer dat ideaal is om binnen een dag uit te lezen.