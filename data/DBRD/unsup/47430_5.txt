Kasper wordt een kip - Sam Copeland - met illustraties van Sarah Horne

Op de cover:
Kasper heeft een probleem. Hij verandert op de gekste momenten ineens in een dier! Hij weet nooit van tevoren welk dier – ineens is hij gewoon een spin, een duif of een neushoorn.
Samen met zijn beste vrienden start Kasper een onderzoek, want hij móét weten wat er met hem aan de hand is, en wat hij eraan kan doen. Straks overkomt het hem als hij in de spotlights van de schoolmusical staat…

Voor jongens en meisjes vanaf 8 jaar.
Ik ben een meisje van bijna 68 jaar, maar die 6 vergeet ik voor het gemak maar even.

Recensie:
Wat een geluk dat kinderboeken niet verboden zijn voor volwassenen want indien dat wel zo was, dan had ik Kasper en zijn twee vrienden Samir en Hogan, én één vriendin Flora, én één vijand Dylan, én één zieke broer SuperMove, helaas niet leren kennen en had ik ook niet geweten wat er de oorzaak van is dat hij af en toe, totaal onverwacht, in een willekeurig dier verandert.

Auteur Sam Copeland heeft dit verhaal op zo’n manier geschreven dat het lijkt alsof hij het, op het moment dat je het boek leest, zelf aan jou aan het vertellen is. Dat doet hij door bijvoorbeeld, midden in een spannend stukje, ineens vragen in te lassen waarop jij dan verondersteld wordt antwoorden te geven zodat het voelt alsof je met de verteller in gesprek bent en je hem af en toe ongelovig en hoofdschuddend aankijkt.

Over de vormgeving: Het gebruik van verschillende lettertypes en lettergroottes en door de prachtige illustraties van Sarah Horne, wordt het lezen van Kasper wordt een kip een heel speciale belevenis. Sarah Horne heeft er wel voor gezorgd om niet te veel details prijs te geven in haar illustraties zodat er nog voldoende ruimte blijft voor de eigen fantasie.
Dat er voor de voetnoten – die zijn soms wel eens nodig om een moeilijk woord nader te verklaren – zeer kleine lettertjes worden gebruikt leek me eerst een beetje vreemd, maar bij nader inzien bedacht ik dat dit juist de nieuwsgierigheid van oplettende lezertjes prikkelt.

Over de inhoud ga ik verder niets vertellen, ook niet over hoe het nu precies zit met die kip, daarvoor moet je dit superleuke boek over Kasper en zijn gedaanteverwisselingen maar zelf lezen. Wat mij betreft: ik heb enorm genoten van Kasper wordt een kip, en heb me vaak tranen gelachen maar heb tussen de regels ook af en toe een wijs filosofietje ontdekt. Ga maar lekker uitzoeken wat ik daarmee bedoel.

Ik geef met plezier vijf sterren aan dit boek.

Meer weten over de auteur: https://www.sam-copeland.com/