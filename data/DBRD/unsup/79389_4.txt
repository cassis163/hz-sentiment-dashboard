De Cazalet Kronieken gaan verder met het derde deel Verwarring. Zonder de voorkennis van deel een en twee is dit deel nauwelijks te volgen maar het is tegelijkertijd ook weer een boek in een heel andere stijl. Waren deel een en twee bij vlagen zelfs saai en gezapig te noemen door de vele uitweidingen over natuur en huisinrichtigen, deel drie duikt in volle vaart verder in de levens van de familie Cazalet.

In dit deel, dat begint in 1942, zien we de meisjes Polly en Clary uitgroeien tot jonge vrouwen met heel veel verwachtingen voor de toekomst. Ze vliegen uit, gaan in Londen wonen en werken en komen los van hun oude voorspelbare leven.
Louise blijkt een een ongelukkig huwelijk te hebben gesloten met de veel oudere Michael en ook het moederschap valt haar zwaar.
Edward werkt zich verder in de nesten in zijn huwelijk, Hugh doet zijn best na het verlies van zijn vrouw Sybil en van Rupert horen we nog steeds niets en dat maakt dat zijn vrouw ZoÃ« het geluk bij een ander zoekt. Of ze dat vindt is nog te bezien... De relatie tussen Rachel en Sid loopt ook deuken op en de gezondheid van de oudste leden van de familie, de Generaal, de Baronie en Dolly, wordt er niet beter op.
De oorlog blijft maar voortduren, men had gehoopt en verwacht dat deze nu toch wel zo'n beetje op zijn eind zou lopen maar het tegendeel is het geval. De wereld en daardoor ook de familei Cazalet is compleet in de war. Als het einde van de oorlog zich dan eindelijk aandient, is men niet zo blij en verrast als men gehoopt had. De nieuwsberichten die uit de puinhopen van Duitsland de wereld ingaan zijn te erg voor woorden...

Dit maakt dat ook de lezer in een behoorlijke staat van verwarring achterblijft bij het sluiten van dit boek. Het lezen van dit deel is als kijken naar een paar afleveringen van een BBC soap als Call the Midwife of The Durrels. Je valt middenin een scene en deze loopt vaak af met een kleine cliffhanger. Later in het verhaal lees je dan hoe het afliep met die cliffhangers, soms laat de schrijfster het ook aan de fantasie van de lezer zelf over.
Howard laat hiermee wel zien dat ze in staat is haar verhaal spannend te houden. Want Verwarring is alles behalve saai!