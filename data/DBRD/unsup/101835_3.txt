Crimesite.nl, de grootste misdaadwebsite van Nederland, en Karakter Uitgevers slaan de handen in elkaar en werken voortaan nauw samen. Beide partijen stelden vast, dat er vanuit de boekenmarkt een duidelijk toenemende belangstelling bestaat voor true crime. Crimesite levert de manuscripten aan, Karakter staat in voor de productie, distributie, marketing en de commerciële belangen. Een onvervalste win-winsituatie voor beide partijen. Het wordt steeds duidelijker dat de genres fictie en non-fictie dichter bij elkaar komen te liggen. Na het boek Crime Top 100  is het nu de beurt aan Taal uit de zaal, echt geen boek voor juristen, het is geschikt voor iedereen.

Mark Teurlings is vooral bekend in Nederland als strafrechtadvocaat en is regelmatig te bewonderen op tv. Het begon allemaal met zijn berichten op Twitter: #taaluitdezaal is een succes op grote schaal en het aantal volgers neemt dagelijks toe. Een boek is dus wel een logisch gevolg.

Geen juridisch steekspel, geen misdaadverhalen, het zijn echter de grappige tekstjes en leuke anekdotes die dit boekje opvullen. Qua structuur erg overzichtelijk opgesteld, waarbij de hoofdstukjes thematisch worden ingedeeld.

“Er valt gewoon een ontlasting van mijn schouders.” Blijf dan maar eens ernstig met een afgestreken gezicht in de rechtbank zitten.

Iedereen vergist of verspreekt zich wel eens, ook in de rechtszaal. Niemand gaat hier helemaal vrijuit, of je nu een verdachte, advocaat of rechter bent. Teurlings is echt bezeten van zijn vak en houdt van taal, dus ook van taalmissers. De advocaat heeft door de jaren heen ook met de hulp van andere collega’s een flinke dosis amusante quotes kunnen optekenen, een ideale voedingsbodem om ook in dit boek te gebruiken. In Taal uit de zaal  vind je geen ingewikkelde verhaallijnen, je bepaalt zelf in welke volgorde je de 39 korte hoofdstukken gaat lezen. Niets of niemand wordt gespaard, ook België, en Vlaanderen in het bijzonder, komt aan bod. Ook daar vinden misverstanden plaats als het taal betreft.

“Hoe wij met gesloten ogen moeten aanzien dat deze man weer vrij is.” Je moet het toch maar kunnen!

Een Belgische journalist complimenteert een advocaat na een rechtszaak: “Knap gedaan, want u bevond zich wel in het holst van de leeuw.”

Verder wordt er aandacht besteed aan spreekwoorden, gezegdes en uitdrukkingen uit de juridische wereld, een erg leerrijke leesbeurt. “Doe eens normaal, ga boeven vangen.”

Verbasterde spreekwoorden komen eveneens aan bod, zoals: “Iemand dood maken met een blije mus.”

Dit aangenaam verrassend boekje wordt aangevuld met nuttige weetjes en tips. Taal uit de zaal  staat garant voor enkele uurtjes amusement met een leerrijke toets. Een formule die uitermate geschikt is voor een jaarlijks vervolgdeel.