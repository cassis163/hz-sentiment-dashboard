Verbaasd is de tienjarige Wouter Ketel als er een nootje op zijn hoofd valt terwijl hij een verveeld moment tegen een boom niets zit te doen. Maar wanneer hij besluit dat hij het nootje lekker op wil eten, wordt de eigenaar van de hazelnoot boos. Een eekhoorn probeert zijn nootje terug te krijgen en in een worsteling bijt hij Wouter. Maar het was niet zomaar een eekhoorn… het beestje was de enige getuige van een bijna-ramp. Dan merkt Wouter dat hij wanneer hij een nootje eet, een halve eekhoorn wordt. En dat niet alleen: hij kan alles wat een eekhoorn ook kan. Kan zijn 73-jarige buurvrouw Wouter overhalen om te accepteren wie hij geworden is?  

Aan de andere kant van de stad woont Jesse Winkelman-Grup. Hij doet iets heel erg graag, en dat is neuspeuteren. Hoe vaak zijn moeder hem ook zegt het niet te doen, de volwassen man peutert altijd in zijn neus. Maar dan verdwijnt er ongemerkt iets met zijn vinger zijn neus in. Iets heel kleins.  

Wanneer er een slijmerige superschurk in de stad verschijnt, die winkels overvalt, gaat Wouter de strijd met dit smerige kwaad aan. En wel als Supereekhoorn! Lukt het hem om de glibberige dief te pakken te krijgen?  

Supereekhoorn en de Verschrikkelijke Snotman is een eerste deel van de avonturen van ‘Supereekhoorn’, geschreven door de Engelse auteur Dave Lowe.  Van dezelfde auteur is de succesvolle kinderserie ‘Mijn hamster is…’ verschenen. De boeken zijn vertaald uit het Engels waarbij de illustraties van Cate James onveranderd zijn overgenomen (de teksten uitgezonderd).    

Supereekhoorn is geschreven voor kinderen in de middenbouw (7-9 jaar) en heeft wat weg van een verhaal dat we allemaal wel kennen, namelijk dat van Spiderman. Maar er zit een leuk feit in dit verhaal, namelijk dat superschurk de Verschrikkelijke Snotman is ontstaan uit dezelfde bron als Supereekhoorn. Het verhaal is niet moeilijk te volgen en met een leuke verrassende climax is het verhaal ideaal voor de doelgroep.  

Het onderwerp dat de auteur in dit verhaal aanhaalt is tijdloos en, gezien zijn keuze om hier een eekhoorn te gebruiken, zeer divers in te vullen. Het idee dat een onopvallende jongen opeens een superheld kan worden, spreekt bij kinderen ontzettend tot de verbeelding en zal ook in de vorm van Supereekhoorn zeker aansluiting vinden. Door een klein lief eekhoorntje te gebruiken als aanstichter, wordt de verandering van Wouter bijna aaibaar.  

De tekeningen die het verhaal begeleiden zijn grappig en laten de tekst de boventoon voeren. Er is gekozen voor een groot lettertype en kleine pagina’s, iets wat snel weg leest. De soms wat ingewikkelde woordkeus en het gebruik van lange zinnen kunnen voor de jongere kinderen binnen de doelgroep een minpunt opleveren. Maar de gebruikte humor maakt dat goed.    

Supereekhoorn en de Verschrikkelijke Snotman spreekt tot de verbeelding van ieder kind. Wie wil er tenslotte geen superheld zijn? Het verhaal zit vol humor, spanning en zal de doelgroep zeker aanspreken. Achterin het boek zijn de eerste twee hoofdstukken van het tweede deel van de avonturen van Supereekhoorn te vinden zodat je lekker gemaakt wordt voor het volgende deel. Want zodra het boek uit is, weet je zeker dat je meer wilt lezen over de spannende avonturen van Wouter.