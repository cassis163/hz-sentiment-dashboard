Luuk Parkers’ broer Zack wordt van de een op de ander dag een superheld. Iets wat Luuk ook had kunnen gebeuren, maar hij moest net op dat moment plassen. Dat is super oneerlijk, vindt Luuk, want wie is er nu de grote stripkenner? Hij toch! Zack is juist het lievelingetje van de juffrouw en doet saaie dingen als oude vrouwtjes helpen bij het oversteken.  

De tekst op het omslag (Ik had er ook een kunnen zijn, maar ik moest zo nodig plassen) belooft een grappig en avontuurlijk boek. En dat klopt ook, want wat volgt zijn grappige stripachtige verhalen hoe Luuks broer zijn rol van superheld oppakt. Wel met hulp van Luuk natuurlijk, want alleen lukt het Zack niet om twee universums te redden. Laat staan dat hij weet hoe hij überhaupt een fatsoenlijke superheld moet worden. Zack wordt dus de held Ster-jongen. Maar dan wordt Ster-jongen opeens ontvoerd en hebben Luuk en zijn vrienden nog maar vijf dagen om hem te vinden en de wereld te redden.  

Het boek is in ik-vorm geschreven en erg komisch voor kinderen. De jolige toon is voor de volwassen lezer wellicht wat teveel, maar voor de doelgroep is het juist aantrekkelijk om de belevenissen van superheld Ster-jongen en zijn broer te lezen. Getuige ook sommige YouTube-filmpjes die op internet hierover verschijnen. Zij beleven veel avonturen en de vergelijking met andere superhelden wordt vooral door Luuk vaak gemaakt. ‘Clark Kent was in het dagelijks leven ook sukkelig.’ Het boek leest vlot. Het past goed in de belevingswereld van voornamelijk 9/10-jarige jongens en zal hen (en meisjes natuurlijk ook) zin in lezen geven.  

Het heldenthema is vaak gebruikt in strips, maar nu grappig uitgewerkt. Het boek van Solomons leest ook haast als een strip. Je kan de gebeurtenissen voor je zien. Het omslag is fris en heeft de superman-kleuren blauw, geel en rood. Elk hoofdstuk begint met een plaatje. De illustraties zijn gemaakt door Lara Ellen Anderson. Een tekenares die ook de strip Evil Emperor Penguin maakt.  

David Solomons heeft jaren filmscenario’s geschreven. Mijn broer is een superheld is zijn eerste boek voor kinderen. Solomons is geboren in Glasgow en woont in Dorset (Groot Brittannië) met zijn vrouw en zijn zoon Luke. Bij het boek is ook een superheld-spel als app te downloaden in iTunes.