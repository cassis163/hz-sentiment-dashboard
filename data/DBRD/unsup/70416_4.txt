Dit is het verhaal over de tweelingzusjes Stacha en Perle. Ze zijn onafscheidelijk en hadden een heel gelukkige jeugd kunnen hebben, als ze niet tijdens de tweede wereldoorlog leefden. Het is 1944 en de zusjes worden afgevoerd naar Auschwitz. Daar word hen verteld dat ze een speciale behandeling zullen krijgen, omdat ze een tweeling zijn. Zo komen ze in handen van dokter Mengele, die tijdens de tweede wereldoorlog experimenten uitvoerde op iedereen die hij speciaal vond, zoals tweelingen, drielingen, albino’s, lilliputters enz. Ze hebben een zeer zwaar leven in het kamp, maar weten zich toch goed staande te houden door hun “speciale behandeling”. Maar op een gegeven worden Stacha en Perle van elkaar gescheiden en stort hun wereld in elkaar. Zullen ze elkaar terugvinden, zullen ze de oorlog overleven?

Dit is een zeer aangrijpend verhaal over de gruwelen van de tweede wereldoorlog en probeer te overleven, maar ook over liefde en vriendschap. Een zeer indrukwekkend aspect van dit verhaal is dat er toch deels de onschuld van het kind bewaard wordt. In het begin van het verhaal hebben Stacha en Perle het over de douches (terwijl dit eigenlijk gaskamers zijn) en Stacha blijft ook volhouden dat Mengele haar onsterfelijk heeft gemaakt (en dit is ook helemaal niet het geval). Als lezer zie je wat er werkelijk aan de hand is, ook al beseffen de kinderen in dit boek het niet altijd even goed. Het was ook zeer mooi om te zien hoe er vriendschap en liefde opbloeide tussen de personages in zo gruwelijke tijden en er zit zeker een boodschap in dat je nooit de hoop mag opgeven.

Affinity Konar heeft een zeer mooi, maar ook een enorm triest verhaal in elkaar gezet, dat je kan laten huilen van ontroering en van verdriet. Daarom geef ik dit boek 4/5 sterren. Ik zou het zeker aanraden aan iedereen die graag historische fictie leest, maar ook aan iedereen die wil lezen over twee enorm hechte zusjes die samen proberen te overleven.