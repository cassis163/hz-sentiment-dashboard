De Zuid-Afrikaanse Tannie (tante) Maria is een weduwe van middelbare leeftijd die van koken én lekker eten houdt.
Ze stelt zichzelf aan de lezer voor:
'Mijn moeder was Afrikaans en mijn vader Engels en hun talen zijn in mij vermengd. Ik proef in het Afrikaans en discussieer in het Engels, maar als ik ga vloeken wordt het weer Afrikaans.'

Tijdens haar huwelijk werd ze door haar man mishandeld, maar ze bleef bij hem. Ze troostte zich steeds met het verzinnen van heerlijke gerechten om deze dan samen met haar man te verorberen. Ze had het idee dat de mishandelingen hierdoor wat minder heftig werden...

Na zijn dood deelt ze haar liefde voor koken als culinair journaliste in haar column in de plaatselijke krant, totdat de Karoo Gazette besluit dat er meer behoefte is aan een brievenrubriek waarin advies over liefdesperikelen wordt gegeven. Schoorvoetend gaat Tannie Maria akkoord, tenslotte is bij een gebroken hart niks zo troostend als melktert of een ander heerlijk gerecht. Dat is haar eigen ervaring en daar wil ze graag over schrijven.

De rubrieken zijn een succes, een grote diversiteit aan personen reageert en vraagt om een oplossing in de vorm van een recept. Deze worden dan vanzelfsprekend graag aangeleverd door Tannie Maria waarna de dankbetuigingen volgen.
De recepten die Tannie Maria terug stuurde vormden tezamen een kookboek, met als titel: Recepten voor liefde en moord. De ingrediënten en bereidingswijze zijn te lezen in hoofdstuk drie van dit boek. Heel knap gevonden deze combinatie, bovendien humoristisch!

Een vrouw die aan Tannie Maria advies heeft gevraagd wordt vermoord, en Tannie raakt met gevaar voor eigen leven betrokken bij het onderzoek.
Daar zit hoofdinspecteur Henk Kannemeyer helemaal niet op te wachten en dat laat hij ook duidelijk weten. Het blijft niet bij die ene moord en ondanks verwoede pogingen van de rechercheur met de indrukwekkende kastanjebruine snor om haar te beschermen en haar er van te overtuigen dat ze afstand moet bewaren, gaat Tannie Maria verder met haar onderzoek.
'Mijn ogen gingen open en dicht in de hoop zich aan te passen aan het zwakke licht. Ze zagen de omtrek van een grote vorm die aan het plafond leekt te hangen en de vloer niet raakte. Mijn neus bevestigde mijn vermoeden. De geur van vlees. Koud vlees hing vlak voor mijn gezicht. Mijn keel gilde en mijn voeten sprongen achteruit... Natuurlijk kwam er geen antwoord. Dit was geen ruimte voor levende wezens.'

Van het ene op het andere moment is Tannie Maria betrokken bij iets dat veel donkerder is dan haar karnemelkchocoladetaart.
Maar er ligt nog meer op de loer, zelfs verliefdheid.

In deze spannende roman beschrijft Sally Andrews in een rustig tempo de gebeurtenissen. De geuren en kleuren worden zo levensecht beschreven dat je graag naar de Kleine Karoo toe zou willen gaan. Je voelt je vertrouwd met de omgeving, het klimaat en de personages als je aan het lezen bent. Het is duidelijk dat de auteur goed bekend is met de door haar beschreven natuur en bewoners van de Kleine Karoo.

Achterin het boek staan nog een aantal recepten die genoemd worden in het verhaal, deze heb ik nog niet uitgeprobeerd maar ga dat zeker doen!
Recepten voor liefde en moord is een vermakelijk, spannend en 'heerlijk' boek.