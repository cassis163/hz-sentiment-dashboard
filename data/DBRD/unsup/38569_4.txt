Als de gezondheid van de hoogbejaarde Jaunty steeds slechter wordt besluit haar kleindochter Gabrielle, koosnaam Gabe, bij haar in te trekken om haar oma in de laatste maanden van haar leven te verzorgen. Hoewel beiden geen praters zijn, houden ze onvoorwaardelijk van elkaar. Dat uit zich in de liefdevolle aandacht die ze elkaar schenken, zonder veeleisend of betuttelend naar elkaar te worden. Mooi sfeervol en beeldend beschreven door Liz Fenwick. Het is duidelijk dat Fenwick, hoewel zij opgroeide in Boston, haar hart heeft verloren aan Cornwall. Een vreemdeling in Cornwall is namelijk alweer het derde boek van haar hand dat zich in het prachtige Cornwall afspeelt. In de beschrijving van onder andere de prachtige en soms heftige natuur is haar grote liefde voor deze streek terug te vinden.  

Een vreemdeling in Cornwall is een verhaal over geheimen, wantrouwen, het leven maar bovenal over allesoverwinnende liefde. Het verhaal wordt afwisselend vanuit Jaunty en Gabe verteld, maar in het bijzonder het verhaal van Jaunty spreekt erg tot de verbeelding. Waarom heeft zij zich al die jaren teruggetrokken uit het openbare leven en geleefd als een kluizenaar? Als zij haar krachten voelt afnemen en begrijpt dat zij niet meer lang te leven heeft, besluit zij het geheim dat zij zo lang angstvallig heeft bewaard niet mee te nemen in haar graf. En hoewel het haar zichtbaar moeite kost om al deze weggestopte herinneringen weer boven water te krijgen, geeft zij openheid van zaken in een emotioneel schrijven aan Gabe. Een geheim dat voor Gabe ingrijpende gevolgen zal hebben voor haar persoonlijke leven en identiteit. Liz Fenwick weet het gevecht dat Jaunty voert met haar geheugen, haar stramme lichaam, broze gezondheid en de beperkte tijd die zij nog heeft mooi te verwoorden, zodat je niet anders kan dan meeleven met deze eigenzinnige oude dame.  

En dat medeleven geldt ook voor Gabe, die op haar beurt de reden verzwijgt waarom zij, na een veelbelovend debuut als sopraan, nooit meer heeft gezongen. Een ronduit traumatische ervaring heeft ervoor gezorgd dat zij in plaats van triomfen te vieren als operazangeres nu haar brood verdient als componiste voor reclamedeuntjes. Ook zij heeft zich teruggetrokken uit het openbare leven, waarmee de parallel met haar oma is getrokken. De rust, de natuur en de zorg voor haar oma werken louterend voor Gabe, die gaandeweg weer voorzichtig durft te gaan leven. Niet in het minst geholpen door de komst van de mysterieuze Finn Alexander. Een aantrekkelijke man die na een schipbreuk in de kreek haar leven binnenwandelt. Met een vernielde boot en zonder dak boven zijn hoofd maakt hij dankbaar gebruik van het aanbod van Jaunty om tijdelijk zijn intrek te nemen in haar atelier. Maar is Finn wel wie hij zegt dat hij is, of heeft ook hij op zijn beurt een verborgen agenda?  

Liz Fenwick weet haar hoofdpersonen zeer geloofwaardig en menselijk neer te zetten met herkenbare onderlinge verhoudingen. Haar schrijfstijl is plezierig en subtiel zonder ingewikkelde zinsconstructies. Al lezende wordt langzaam duidelijk welke geheimen de beide vrouwen met zich meedragen en hoewel vooral het geheim van Gabe behoorlijk pittig is, slaagt ze erin dit niet al te zwaar neer te zetten. Hoewel het boek op het eind iets meer voorspelbaar wordt, blijft het verhaal tot het einde toe boeien. Kortom: Een vreemdeling in Cornwall bevat alle ingrediÃ«nten voor een lekker weglezende feelgoodroman met spanning, emotie en een vleugje romantiek. Een aanrader!