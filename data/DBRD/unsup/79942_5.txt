Pachinko is een prachtige Koreaanse familiegeschiedenis, die bijna een eeuw en vier generaties beslaat. Het speelt zich af tijdens de Japanse bezetting van Korea en de tweede wereldoorlog, en vertelt het verhaal van Koreanen die geen echte plek op de wereld konden vinden.

Een vrolijk boek is het niet, ook geen boek vol actie – het kabbelt rustig voort en beschrijft vooral het dagelijks leven. Er is geduld voor nodig en je moet de simpelheid ervan leren waarderen, maar dit maakt het ook enorm vredig en rustgevend om te lezen. Dit boek heeft zich bij mij naar binnen gegraven en een speciale plek in mijn hart verovert. Het is absoluut prachtig, ontroerend en indrukwekkend. Dit verhaal vertelt een geschiedenis die nog niet vaak gehoord is, en doet het (naar mijn mening) volledig eer aan.

Generatie op generatie

Een groot deel van het verhaal wordt beïnvloed door gevoelens van schaamte en schuld. De in Korea geboren Sunja, waarmee het verhaal begint, raakt onbedoeld zwanger en ontdekt dat de man al een vrouw en kinderen in Japan heeft. Ze weigert daarna zijn hulp. Een jonge dominee, die haar pad kruist onderweg op zijn reis naar Japan, biedt aan met haar te trouwen en zo haar eer te redden. Ze vertrekt met hem naar Japan, en zo begint er een verhaal waarin elke keuze en gebeurtenis de volgende beïnvloedt. Van haar zoon Noa, die nooit volledig zal herstellen van de schaamte die zijn familielijn met zich meebrengt, tot haar andere zoon Mosazu en zijn zoon Solomon, die zelfs generaties verder nog de gevolgen moet dragen van de keuzes van zijn grootmoeder.

Verdrietig maar hartverwarmend

Ondanks dat het een verdrietig en zelfs boos makend verhaal is, vooral omdat mensen dit echt hebben moeten doormaken, is het ook hartverwarmend. Het familiegevoel komt sterk naar voren, net als de kracht van vrouwen: Min Jin Lee vertelt geen feministisch verhaal, maar niemand zal kunnen ontkennen dat de vrouwen in dit verhaal eindeloos veel kracht bezitten en dat de mannen nergens zonder hen zouden zijn.

Verborgen geschiedenis

Als iemand die weinig weet van de Koreaanse en Japanse geschiedenis vond ik dit boek enorm fascinerend. Het is enorm gedetailleerd in zijn beschrijvingen en gaat diep op de gevoelens en emoties van de personages in, die het alleen maar echter maken. Je leert niet alleen ontzettend veel over dit stukje verborgen geschiedenis, maar je raakt ook gehecht aan de personages die het vertellen. Een absolute aanrader.