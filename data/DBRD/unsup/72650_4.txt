In Transit is het derde young adult-boek van Margaretha van Andel, ook wel gekend als Emma van Andel. De Nederlandse schrijfster groeide op in het dorpje Andel en was al van jongs af aan bezig met het bedenken van verhalen. In de biografie op haar website schrijft ze: ‘Boeken waren voor mij werelden waarin ik kon verdwijnen wanneer ik maar wilde. Zulke boeken wil ik nu schrijven.’ En dat laatste lukt haar ook.

In Transit speelt zich af in het jaar 2275 en de wereld is niet meer zoals wij hem kennen. Rheyn B-71 en Levya C-35 zijn klaar met studeren en staan aan het begin van hun nieuwe leven, dat start met het Bezinningsjaar. Ook al horen ze na te denken over hun toekomst, Rheyn en Levya zien het jaar als vakantie en besluiten een illegale reis te maken. Ze gaan naar het reservaat van de Grauwers, een apensoort. Maar, eenmaal daar merken ze dat de Grauwers wel heel erg op mensen lijken. Zijn het wel Apen?  

Al vanaf de eerste pagina kom je in aanraking met voor ons onbekende termen uit de wereld van de toekomst. Maar Van Andel schrijft op zo’n manier dat deze ongekende termen toch verstaanbaar zijn en vooral de nieuwsgierigheid prikkelen. In het kort: de schrijfster grijpt je vanaf pagina één bij de kraag en sleurt je op een hels tempo doorheen heel het boek. Al snel maak je kennis met de fascinerende wereld van Levya en Rheyn. Van Andel slaagt erin om een hele nieuwe wereld te creëren en je duikt er helemaal in onder.  

Het verhaal wordt verteld door de ogen van Levya, het hoofdpersonage. Wanneer hij samen met zijn vriend Rheyn aan hun illegale avontuur begint, rijzen er bij Levya steeds meer vragen. Als lezer voel je je hecht verbonden met Levya, waardoor je helemaal met hem meeleeft. En ook samen met hem krijg je steeds meer twijfels over zijn wereld, zeker als hij de grauwer Aag ontmoet.  

Vanaf de ontmoeting met Aag gaat het boek in een razend tempo verder. Samen met Levya ontdek je steeds meer nieuwe dingen, maar ontstaan er ook steeds meer vragen. Dat maakt het moeilijk om het boek neer te leggen. Niet alleen start de actie bij de introductie van Aag, maar het zorgt ook voor stijltwist in het verhaal. De schrijfster introduceert Aag en verandert ook meteen van vertelperspectief. Vanaf dan zien we het verhaal door de ogen van zowel Aag als Levya, wat het verhaal zoveel interessanter maakt, aangezien de perspectieven van beide personages zo verschillend zijn.  

Het verhaal is origineel en de ontdekkingen over deze toekomstige wereld zijn ijzingwekkend. Van de ene verbazing en ontzetting tuimel je in de andere. Wat aan de spanning bijdraagt zijn de kleine stukjes waarin we een paar raadselachtige gedachten van Rheyn te zien krijgen. De conclusie valt al snel: niets is wat het lijkt.  

Met In Transit slaagt Margaretha van Andel erin om een prachtige, bloedstollende, young adult-thriller te schrijven. Van Andel heeft duidelijk een schrijftalent. Met haar woorden brengt zij deze knappe fantasiewereld tot leven. Met haar vlotte schrijfstijl is het bijna alsof je naar een film kijkt. In Transit is een aanrader voor iedereen die houdt van goede fictie waar je kippenvel van krijgt.